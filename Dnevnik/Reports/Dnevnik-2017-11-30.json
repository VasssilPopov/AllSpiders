{"url": "http://www.dnevnik.bg/sport/2017/11/30/3088613_evertun_potvurdi_naznachenieto_na_sam_alurdais/", "text": "Специалистът в стабилизиране на закъсали отбори Сам Алърдайс се завръща във Висшата лига начело на \"Евертън\". 63-годишният англичанин  наследява Роналд Куман , който беше уволнен на 23 октомври. Оттогава \"карамелите\" бяха водени временно от Дейвид Ънсуърт. Алърдайс е без работа, откакто напусна \"Кристъл палас\" след края на миналия сезон и реши да си вземе почивка от професията. \"Амбициите на клуба в съчетание с фантастичната история на \"Евертън\" ме убедиха да поема работата\", каза той. \"Евертън\" заема 13-ата позиция след първите 14 кръга във Висшата лига. В последния си мач \"карамелите\"  спечелиха с 4:0 срещу \"Уест хем\" , след като преди това записаха седем загуби в 13 срещи. \"Очевидно клубът преминава през труден период. Надявам да променя това възможно най-скоро. Каквото се е случило досега, ще го преодолеем заедно. Чувствам се ентусиазиран и зареден с енергия да се завърна\", каза още Алърдайс. В кариерата си той е бил начело на \"Болтън\", \"Нюкасъл\", \"Блекбърн\", Уест хем\" и \"Съндърланд\". Миналата есен за кратко беше селекционер на Англия, но остана на поста само 67 дни, като води отбора в един мач. Той  беше принуден да се оттегли  от поста  заради участието си в корупционен скандал .", "date": "2017.11.30", "title": "\"Евертън\" потвърди назначението на Сам Алърдайс"}
{"url": "http://www.dnevnik.bg/sport/2017/11/30/3088444_bankata_santander_stava_sponsor_na_shampionskata_liga/", "text": "Испанската банка \"Сантандер\" ще стане официален спонсор на Шампионската лига от сезон 2018-2019, обявиха от компанията. Партньорството ще бъде за срок от три години, а по този начин  \"Сантандер\"  ще замести \"Уникредит\", която в момента е основен спонсор на най-престижния европейски клубен турнир. Договорът на испанската банка с УЕФА ще важи още за Суперкупата на Европа. Пакетът на \"Сантандер\" ще включва определен брой реклами по телевизията, рекламни пана край терените на всички стадиони и осигуряване на безплатни билети за корпоративни клиенти. Преди това Шампионската лига поднови партньорството си с други два ключови спонсора – холандската пивоварна компания \"Хайнекен\" и японския автомобилен производител \"Нисан\". Ги-Лоран Епстейн, маркетинг директор на УЕФА, заяви: \"За нас е удоволствие да посрещнем \"Сантандер\" в семейството на спонсорите на Шампионската лига и сме развълнувани да обяви партньорство с една от най-известните банки в света. Нормално е една от признатите за най-добри финансови институции в света да си партнира с Шампионската лига – най-престижният футболен турнир. Смятаме, че този договор ще позволи на най-гледаното спортно събитие в света да стъпи на пазарите в Латинска Америка.\" От банката окачествиха партньорството като ключово и за двете страни. Преди седмица \"Сантандер\" обяви, че ще прекрати договора си с отбора от  Формула 1  \"Ферари\", който беше подписан през 2010 г. и според който банката беше основен партньор на Скудерията. Веднага след това те потвърдиха, че насочват средствата си към други спортни прояви.", "date": "2017.11.30", "title": "Банката \"Сантандер\" става спонсор на Шампионската лига"}
{"url": "http://www.dnevnik.bg/bulgaria/2017/11/30/3088454_borbata_s_korupciiata_i_v_chastniia_sektor_e_nujna_no/", "text": "Висшият съдебен съвет (ВСС) изрази с пълно единодушие принципното си съгласие с предлаганите от правосъдното министерство промени в Наказателния кодекс (НК), които въвеждат текстове за корупция в частния сектор, но смята, че те са неясни, противоречиви и ще доведат до противоречива съдебна практика. Решението бе взето на днешното редовно заседание на пленума на кадровия орган. Оценката на законопроекта влезе като допълнителна точка, защото правосъдното ведомство е определило краен срок за становища - до 5 декември. В средата на октомври стана известно, че Министерството на правосъдието е пуснало за обществено обсъждане промени в наказателния закон, с които се разширява понятието \"длъжностно лице\" като това качество изрично се признава и на заемащите служба в общинските администрации, изпълняващите ръководна работа при обединение от търговци или друга публична функция. Целта на промените е ръководители в частния сектор също да могат да бъдат преследвани за корупционни престъпления. С предлаганите промени се инкриминира за пръв път търговията с влияние при осъществяване на търговска дейност. Повече за предлаганите изменения, които дойдоха след препоръките от  евроанализа на прокуратурата , изготвен тази година, четете  тук . Днес ВСС реши да изрази принципна подкрепа за въвеждане на състави за корупция в частния сектор, но членовете му са несъгласни с конкретни предложения на оглавяваното от Цецка Цачева министерство, ĸoито според тях не са съобразени с принципните положения и реалните предпоставки за гражданска, наказателна и дисциплинарна отговорност и тяхното съотношение. Освен това текстовете съдържали неясноти и непълноти за субекта на посегателството, обективната и субективна страна на престъплението и ще доведат до затруднения при правоприлагането, както и ще създадат предпоставки за противоречива съдебна практика. Сред оспорваните от съвета разпоредби са и новите определения за \"длъжностно лице\", допълнителните състави на престъпления по служба, стопански престъпления и др. В средата на ноември главният прокурор Сотир Цацаров похвали предложенията на правосъдното министерство за въвеждане на понятието корупция в частния сектор.", "date": "2017.11.30", "title": "Борбата с корупцията и в частния сектор е нужна, но неясна, обяви съдебният съвет"}
{"url": "http://www.dnevnik.bg/video/2017/11/30/3088513_video_drugite_novini/", "text": "\"Другите новини\" е рубрика за уеб новини на БНТ. Акцентите от емисията днес: Днес почитаме Свети Андрей Първозвани София се готви за празниците \"Възвишение\" тръгва на турне в Европа, САЩ и Канада Пуснаха първия трейлър на \"Отмъстителите: Война без край\" Театрални изненади преди Коледа Сезонът на ледените пързалки", "date": "2017.11.30", "title": "Видео: Другите новини"}
{"url": "http://www.dnevnik.bg/zelen/2017/11/30/3088347_sistemata_za_ranno_prognozirane_na_opasno_mrusen/", "text": "Системата за прогнозиране на замърсяването на въздуха за 48 часа няма да заработи преди януари, макар и да е готова. Идеята на този механизъм за предварително предупреждение беше при очакван опасно мръсен въздух общината да може извънредно да предприема спешни превантивни действия, като например да ограничава автомобилния трафик. \"В момента се финализира механизмът към системата, който ще регламентира конкретни действия при евентуални прогнозни превишения\", каза зам.-кметът по екологията Йоана Христова пред \"Дневник\", потърсена за коментар по повод  отчетените снощи опасно високи нива на замърсяване във всички райони на града . Христова каза още, че смогът в сряда вечер потвърждавал, че основните замърсители на въздуха в София са транспортът и битовото горене при отопление. Зам.-кметът на София тепърва ще внесе в комисиите на Столичния общински съвет плана за действие за дни, в които нормите на фини прахови частици са над допустимото. Така документът ще бъде гласуван на едно от заседанията в края на декември, като не е ясно кога ще влезе в сила, каза пред \"Дневник\" общинският съветник Зафир Зарков (ГЕРБ). Христова изказа предположение, че въздухът в София тази зима ще е по-чист в сравнение с предходни години. Тези очаквания тя обяснява с \"предприетите през последните месеци мерки\" за овладяване на проблема. Планът на общината срещу мръсния въздух засега не е влязъл в сила, все още не се движат в града и екоавтобусите, поръчките за които не са приключили. Не са приети и законите, заложени в програмата за контрол на въздуха, приета през април. Поредната зима със смог Дали има реално такъв спад във вредните прахови емисии от общината ще могат да кажат след края на настоящия зимен сезон, когато ще сравнят данните за замърсяването с предходните години. И през миналата зима традиционно въздухът в София, както и в други градове в страната, беше силно замърсен, като нивата на запрашаване  бяха в пъти над нормата . Няколко български града от години са в челните места по най-мръсен въздух в Европа. По тази причина и срещу държавата има наказателна процедура, а тази пролет съдът на  Европейския съюз осъди България  за замърсяване с фини прахови частици и заради липсата на ефективни мерки за справяне с проблема между 2007 г. и 2014 г. Най-вероятно България ще трябва да плати глоби заради бездействието . Приетата през април от общината програма за подобряване на качеството на въздуха до 2020 г. включва покупката на 120 газови автобуса, 20 електрически автобуса и 13 нови трамвая на \"Шкода\" на цена 46.3 млн. лева. Новите превозни средства все още не са купени и не се движат по улиците. Безплатна подмяна на печките Столичната община ще започне безплатно да подменя бойлери и печки на домакинствата, които се отопляват на твърдо гориво. За целта започна пилотна програма в район \" Нови Искър\", където 30 домакинства ще получат екологични печки на пелети . Програмата беше обявена от Христова през миналата седмица. Тогава тя каза, че 30-те печки няма да окажат ефект въздух качеството на въздуха, а се прави, за да се разбере какъв интерес има от гражданите и дали администрацията има възможност да се справи със задачата. Общината ще анализира Общината е възложила да се направи анализ на домакинствата, които използват битово отопление. Резултатите от него ще се използват, за да се разработи по-мащабна програма за подмяната на отоплените уреди, като се ще се изяснява и колко би струвала такава кампания. Столичната община ще иска и промени в законодателството, с които да се повишат изискванията към горивата, които се използват за отопление. Христова посочва и че се работи \"съвместно с компетентните институции както за затягане на контрола върху техническите прегледи в пунктовете, така и за въвеждане на стимули при закупуването на нискоемисионни или електрически автомобили\". За да помогне на КАТ в повишаването на контрола над техническите прегледи, общината ще купи и 7 газанализатора, които ще предостави на пунктовете.", "date": "2017.11.30", "title": "Системата за ранно прогнозиране на опасно мръсен въздух ще заработи най-рано през януари"}
{"url": "http://www.dnevnik.bg/sviat/2017/11/30/3088327_vmesto_da_sravniava_babish_s_orban_i_kachinski_evropa/", "text": "Популистът милиардер Андрей Бабиш спечели сериозна победа на чешките избори. Сравнения с Унгария и Полша обаче са заблуждаващи: ситуацията в Прага е по-сложна и нестабилна. Чешката политика се люшка от една драма към друга. Андрей Бабиш може да се е оказал победител след изборите през октомври, но го очаква трудна битка за съставяне на стабилно правителство. Основните партии в страната претърпяха тежък удар заради мощен протестен вот, а парламентът е силно фрагментиран. Чехия сега я очакват месеци на политически препирни, които може да продължат в началото на 2018 г. Партията на Бабиш АНО – или \"да\" - спечели 78 от 200 места в долната камара на парламента, като осем малки партии си поделиха оставащите 122 места. Формирането на правителство с мнозинство без АНО е на практика невъзможно; съставянето на такъв кабинет без Бабиш би било почти толкова трудно. Никоя от другите демократични партии не желае да играе ролята на младши коалиционен партньор. Те също така изтъкват продължаващото наказателно разследване срещу Бабиш по обвинения в измама. Бившият финансов министър отрича да е извършвал нещо нередно и определя разследването като политически мотивирано. Репутацията му обаче вече е опетнена. Бабиш, хладнокръвен бизнесмен, няма да се откаже. Единствените партии, които биха играли с него, са крайнодесните екстремисти и комунистите – а той отказва да работи с тях. Нито би позволил някой друг от АНО да води новия кабинет. Това би противоречало на стила и на дневния му ред. Вместо това той ще състави правителство на малцинството, ще го допълни с някои известни технократи, ще състави мащабна програма и след това ще опита да събере достатъчно гласове за вот на доверие в парламента. Очаквайте много задкулисни сделки в последния момент. Така че, когато новото правителство започне работа на 20 ноември и правителството подаде оставка (това вече се случи – бел. ред.), Бабиш ще може да поеме властта. За тази цел ще осъществи сделка с президента Милош Земан, който въпреки крехкото си здраве иска да се яви отново на изборите през януари 2018 г. За да спечели, ще му трябват гласове от АНО, така че той би искал да гарантира, че най-голямата партия няма да предложи собствен президентски кандидат. Президентът Земан вече увери лидера на АНО, че ако Бабиш не може да спечели вот на доверие от първия опит, ще бъде номиниран за втори. Кой е истинският Бабиш Новият властелин на Чехия е пълен с противоречия. Представя се като лидер срещу статуквото и кръстоносец срещу корупцията, който води битка с традиционните партии. Обеща на обществото, че ще управлява по-ефикасно, или както гласи девизът му - \"ще управлява страната като семеен бизнес\". Същевременно той спечели доста от това, че беше част от системата по време на прехода от 90-те години насам. Бабиш е вторият най-богат бизнесмен в страната и е медиен магнат. Нещо повече, АНО е младшият коалиционен партньор в правителството на досегашния премиер Бохуслав Соботка. Самият Бабиш се справи нелошо като финансов министър в продължение на три години – докато не беше уволнен това лято заради разследването за измама с  европейски субсидии , водено срещу неговата компания. Важно е и да се отбележи, че бизнес конгломератът на Бабиш се простира в хранително-вкусовия, химическия и медийния сектор и дава работа на 33 000 души в 250 държави; неговата компания \"Агроферт холдинг\" има дейност в няколко страни от ЕС, включително Словакия, Унгария, Германия и Полша. Дори ако реши да повери холдинга си на тръст и да обяви, че вече не го контролира, Бабиш би се изправил пред много случаи на конфликт на интереси, които вероятно биха го спъвали по пътя. Блумбърг или Берлускони Победата на Бабиш предизвика съмнения в Брюксел; някои се опасяват, че Чехия може да поеме в нелиберална и антиевропейска посока. Бабиш обаче дава сигнали, че много повече се интересува от вътрешната политика и че ще има много по-голяма приемственост, отколкото промяна, по европейските въпроси. \"Казвам се Андрей Бабиш. Може да сте чували за мен\", отбеляза той в писмо до посланиците от Европейския съюз в Прага няколко дни преди изборите през октомври, които изтекоха към медиите през ноември. В писмото Бабиш отхвърли описанието \"чешки Тръмп\" и подобни сравнения. Той настоя да се съди за него по резултатите му: \"Така наречените традиционни политически партии казват, че съм заплаха за демокрацията, тъй като искам да огранича парламентарните дебати, а аз просто искам да запазя германските стандарти и да въведа правила в тези дебати. Не влязох в политиката, за да се обогатявам, тъй като вече съм достатъчно богат. Дойдох, за да се боря с корупцията и разхищението, клиентелизма и да направя управлението (по-)ефективно.\" Бабиш посочва за пример бившия кмет на Ню Йорк Майкъл Блумбърг и го определя като модела си за подражание. Може би по-подходящо сравнение би било това със Силвио Берлускони. И в случая на Бабиш най-голямото притеснение е, че огромната му концентрация на власт – и съществуването на скелети в гардероба – ще създаде напрежение в съдебната система на страната. Възможно е това да създаде дори повече възможности за политически контрол. Опортюнист, а не идеолог За разлика от Орбан в Унгария и Ярослав Качински в Полша обаче 63-годишният Бабиш не е идеолог, а прагматичен бизнесмен. По рождение от Словакия, той не може да е чешки националист; все още говори странна и понякога смешна смесица от двата езика. Залогът му е основно във вътрешната политика, а интересите му – в регулаторни политики, които могат да повлияят на гигантската му бизнес империя. Това може да обясни и защо на антикорупционното му послание му липсва дълбочина. Бабиш е еклектичен в говоренето и действията си. Той няма силна институционална, културна или социална връзка с избирателите си или с по-широките слоеве на чешкото общество и ще трябва да разчита на медийната си и маркетингова машина, за да запази лъскавия си имидж и подкрепата си. Европейската му политика може да е само прагматична, неидеологическа и много силно обвързана с бизнеса. Разбира се, има силно евроскептични нагласи в Чехия, които ще ограничат полето му за маневри, но това не е нищо ново. Предишното правителство на социалдемократите също беше предпазливо, когато говореше за Европа. Бабиш вероятно няма да подобри политиката на страната си към ЕС с ясни амбиции и стратегически консенсус, но няма знаци, че подходът на Прага към Европа ще се влоши в голяма степен. Външнополитическата програма на АНО не е добре разработена, а Бабиш слабо се интересува от това активно да се занимава с нея. Инстинктът му е по-скоро да поддържа статуквото, отколкото да задълбочи европейската интеграция, а подходът му към сегашния дебат за бъдещето на ЕС вероятно ще е по-скоро опортюнистичен. Отбраната и еврозоната Същевременно има големи възможности той да бъде ангажиран с европейски въпроси. Определено ще са му нужни съвети и напътствия и именно затова европейският политик Ги Верхофстад посети Прага през ноември. Двамата се нуждаят един от друг: Бабиш иска да има по-добър имидж в Брюксел, а Верхофстад като лидер на Алианса на либералите и демократите би искал да има още един европейски лидер от неговото семейство. Освен това Бабиш инстинктивно ще опита да запази близостта си с Германия и да търси нови съюзници в Централна Европа като Себастиан Курц в Австрия. Това може да е изгодно за ЕС. Трябва да е възможно да се убеди Прага, че е нужно да приеме някои прагматични промени. Очевиден пример са областите на отбраната и сигурността, които имат обществена подкрепа. Всъщност всички големи партии подкрепят участието на Чехия в Постоянното структурирано сътрудничество (ПЕСКО) в областта на отбраната. Обществената подкрепа обаче е нож с две остриета: Бабиш ще е склонен на по-твърда линия за  миграцията  и ще отказва разселване на бежанци в Чехия. Съветващите Бабиш по европейски въпроси в собствената му партия – като евродепутата Дита Харанзова – защитават идеята Чехия да приеме  еврото  в дългосрочен план. В краткосрочен ще е интересно да се види дали новото чешко правителство може бъде убедено формално да влезе в \"преддверието\" на еврозоната – европейският Механизъм на обменните курсове, който ограничава националните валути, ограничавайки флуктуациите в курса им до стандарта от +/- 15%. Нелиберален клуб от двама души На регионално ниво новото правителство едва ли ще е много активно в рамките на Вишеградската група. За разлика от Полша или Унгария водена от Бабиш Чехия няма интерес да усложнява конфликтите в институциите на ЕС. Конструктивният чешко-словашки тандем във Вишеградската четворка се очаква да продължи работата си. Като член на еврозоната Словакия ще се завърти още по-силно към ядрото на ЕС, докато Бабиш ще търси собствен път. Означава ли това, че Берлин и Париж не бива да се тревожат? Добрата новина е, че нелибералният клуб на Централна Европа все още се свежда до двама членове. Има обаче и лоши новини: притеснения, че по времето на Андрей Бабиш Чехия ще остане слаб партньор, на който не може да се разчита, по-скоро отсъстващ от общото предизвикателство за оформяне на бъдещето на ЕС и превъзмогване на разделенията Запад - Изток.", "date": "2017.11.30", "title": "Вместо да сравнява Бабиш с Орбан и Качински, Европа трябва да го ангажира"}
{"url": "http://www.dnevnik.bg/politika/2017/11/30/3088501_durjavnata_subsidiia_za_partiite_v_parlamenta_i_izvun/", "text": "Годишната държавна субсидия за партиите в парламента и тези, които са получили подкрепата на 1% от гласувалите на изборите, но не са представени в Народното събрание, остава 11 лева на глас. Това реши парламентът днес със 103 гласа \"за\", 8 - \"против\" и 37 - \"въздържал се\" при приемане на второ четене на законопроекта за държавния бюджет за 2018 г. На второ четене във водещата бюджетна комисия бе одобрено предложение на народните представители от партията на Веселин Марешки - \"Воля\",  според което субсидията само на партиите извън парламента трябваше да се намали на 1 лев на глас . Повечето от депутатите в комисията обаче не бяха разбрали какво са гласували. Днес Марешки обяви, че \"Воля\" е за намаляване на държавното финансиране за всички партии. При гласуването на бюджета за 2018 г. председателят на ресорната комисия Менда Стоянова (ГЕРБ) каза, че вносителите са оттеглили предложението си. \"Това предложение е абсолютна провокация и е добре, че колегите от \"Воля\" са го оттеглили. Ние сме категорично за запазване на този европейски модел на финансиране на партиите - през държавния бюджет, но трябва да има отчетност. Разговорът за това обаче не е при приемането на държавния бюджет, а при гласуване на поправки в Закона за политическите партии\", обяви зам.-председателят на парламентарната група на \"БСП за България\" Жельо Бойчев. След предсрочните избори на 26 март т.г. единствената партия извън Народното събрание, която получава субсидия, е \"Възраждане\" на Костадин Костадинов, който поиска да се откаже от държавното финансиране. През лятото той дари първия транш от 133 718 лева на Фонда за асистирана репродукция. После обяви, че вторият транш бил дарен на фондация \"Искам бебе\". Според депутати мотив за предложението на \"Воля\" може да е било обстоятелството, че Веселин Марешки е със свален депутатски имунитет заради наказателно дело, че е нанесъл лека телесна повреда на Костадин Костадинов. След запазването на размера на субсидията през 2018 г. ГЕРБ ще получи от държавния бюджет 12 620 212 лева, \"БСП за България\" - 10 510 390 лева, \"Обединените патриоти\" - 3 503 643 лева, ДПС - 3 475 736 лева, \"Воля\" - 1 602 007 лева, а \"Възраждане - 416 856 лева.", "date": "2017.11.30", "title": "Държавната субсидия за партиите в парламента и извън него остава по 11 лева на глас"}
{"url": "http://www.dnevnik.bg/sport/2017/11/30/3088499_bulgariia_shte_igrae_s_polsha_iran_i_kuba_na/", "text": "Българският национален отбор по волейбол ще играе с Полша, Иран и Куба на световното първенство по волейбол догодина. Другите отбори в групата са Финландия и Пуерто Рико. Жребият за световното беше изтеглен на церемония във Флоренция, който позволяваше максимум три отбора от Европа да се паднат в една група. Надпреварата ще се проведе от 10 до 30 септември 2018 г., като в нея ще участват 24 отбора, разпределени в четири групи по шест. Варна  ще е българският град с най-много мачове от световното . В зала \"Конгресна\" ще се изиграят общо 21 двубоя - 15 от първата фаза и шест от втората. София остава с най-малко - шест срещи от втората фаза, тъй като по време на първата в \"Арена Армеец\" ще се проведе световното по художествена гимнастика (10-16 септември). \"Реалните възможности на националния отбор са да замине с чартърния полет за Торино, където ще се проведе финалната фаза, и да продължи да се бори за титлата\",  каза президентът на българската федерация Данчо Лазаров . Според спортния министър Красен Кралев  световното по волейбол е своеобразен венец в политиката на държавата за спорта . Градовете домакини в Италия са Рим, Флоренция, Бари, Милано, Болоня и Торино, където ще са финалите. Първите четири отбора от всяка група се класират за втората фаза, в която ще се сформират две групи по шест отбора. Резултатите срещу отборите, които са били в една група в първата фаза, се броят и във втората, а първите три от всяка група се класират за финалната шестица. Група А (Рим, Флоренция): Италия, Аржентина, Япония, Белгия, Словения, Доминиканска република Бразилия, Канада, Франция, Египет, Китай, Холандия САЩ, Русия, Сърбия, Австралия, Тунис, Камерун България, Полша, Иран, Куба, Финландия, Пуерто Рико", "date": "2017.11.30", "title": "България ще играе с Полша, Иран и Куба на световното по волейбол догодина"}
{"url": "http://www.dnevnik.bg/zelen/2017/11/30/3088515_dannite_za_zamursiavaneto_na_vuzduha_v_sofiia/", "text": "Данните за нивата на замърсявне на въздуха по часове и райони в София изчезнаха от сайта на Столична община. Това се видя при проверка на \"Дневник\" в късния следобед на 30 ноември. часове след новината, че  опасни нива на замърсяване на въздуха са измерени в късните часове в сряда вечер  (29 срещу 30 ноември 2017 г.) във всички столични райони, където има измервателни станции на Изпълнителната агенция по околна среда. Данните се появиха отново в в 18:20 часа, след като лиспваха от сайта почти от 2 часа.Три часа по-късно данните отново изчезнаха от сайта, показва справка към 21:40, като при опит за достигането им излизаше надпис \"Forbidden\". След първото изчезване на информацията от пресцентъра на Столична община не можаха да обяснят защо липсват данните. Според тях \"данните са били там преди малко\" и че вероятната причина е обновяване на данните. Вместо информация на сайта се появяваше надпис: Warning: mysql_connect() [ function.mysql-connect ]: Access denied for user 'root'@'localhost' (using password: NO) in C:\\wamp\\www\\include\\mysql.php on line 95. Гражданите обаче могат да следят нивата в реално време и на независимата карта на София  Airsofia  (на сайта  http://airsofia.info ). В момента от нея е видно, че замърсяването на въздуха е стигнало опасни нива и тази вечер (четвъртък, 30 ноември). Става дума за графична визуализация на осреднените едночасови стойности за нивата на концентрации на фини прахови частици в шест различни точки на София на Изпълнителната агенция по околна среда,  публикувани на сайта на Столичната община. е градът с най-високите превишения на допустимите норми на замърсяване с фини прахови частици (ФПЧ10) в страната за изминалото денонощие - над два пъти и половина. Замърсяване с прах над допустимото е имало в още девет населени места в България - средно над 1 път и половина. Това сочати  данните на сата на екоагенцията (ИАОС) , която публикува осреднените стойности за денонощието и в момента има данни за 29 ноември (от 0 до 24 часа). Пикът на смога снощи е бил около и след 24 часа, което предполага, че именно най-високите нива на замърсявания все още не са отчетени в данните на екоагенцията.", "date": "2017.11.30", "title": "Данните за замърсяването на въздуха в София изчезнаха от сайта на общината (допълнена в 21:45)"}
{"url": "http://www.dnevnik.bg/detski_dnevnik/2017/11/30/3088541_detskite_shte_budat_uvelicheni_s_mejdu_3_i_5_leva_ot/", "text": "Парламентът увеличи детските надбавки с между 3 и 5 лева с окончателното гласуване на държавния бюджет за 2018 година, съобщи агенция \"Фокус\". Средномесечният доход за отпускане на семейни помощи за деца се увеличава от 400 на 450 лева. Месечните помощи за семейство с едно дете стават 40 лева, при 37 лв. досега. Родителите на две деца ще взимат 90 лева, или с пет лева повече. Детските за три деца стават 135 лева от 130, а за четири деца 145 от 140 лева. За всяко следващо дете в семейството помощта ще расте с 20 лева, както досега. Промяна няма при семейните помощи за семейства с близнаци, които остават 75 лева. Депутатите продължават работа по гласуване на второ четене на останалите членове на държавния бюджет.", "date": "2017.11.30", "title": "Детските ще бъдат увеличени с между 3 и 5 лева от догодина"}
{"url": "http://www.dnevnik.bg/sviat/2017/11/30/3088411_turski_biznesmen_obvini_pod_kletva_erdogan_che_e/", "text": "Напрежението между Анкара и Вашингтон нарасна, след като турско-ирански търговец на злато свидетелства в съд в Ню Йорк, че е дал на бивш министър на икономиката в Анкара, Зафер Чаглаян, подкуп в размер на около 50 милиона евро през 2012 и 2013 г. и замеси имената на няколко турски държавни банки. Той обвини и президента Ердоган, че е одобрил една от транзакциите, предаде \"Ройтерс\". Сумата според него е била предоставена, за да улесни мащабна схема за заобикаляне на наложените доскоро на Иран международни санкции. Турските власти реагираха гневно и с нападки срещу американското правосъдие заради случая, който отвежда до прекъснато от президента (и тогава премиер) Реджеп Тайип Ердоган разследване, свързано с мащабна корупция в изпълнителната власт още в края на 2013 г. От обвиняем Зараб се превърна в ценен свидетел за прокуратурата по дело, свързано с поредица обвинения в международна корупция, разпростиращи се до най-високите нива на турската изпълнителна власт, пише Би Би Си. Някои от транзакциите според обвинението са минали през американски банки, а крайният бенефициент са били изолираните към момента ирански власти. Арестуван на семейно посещение (при което според някои издания той е очаквал, че може да бъде арестуван) в САЩ в средата на миналата година, Зараб трябваше да е основен обвиняем за мащабната схема, при която прокуратурата смята, че до ислямската република са достигнали милиарди долари в разрез с наложените международни санкции. Сред обвиненията към него бяха и банкова измама и пране на пари, повдигнати и срещу Мехмет Хакан Атила, представител на турската държавна \"Халкбанк\", която според прокурорите по делото е участвал в схемата. Други обвиняеми в процеса са бившият директор на \"Халкбанк\" Сюлейман Аслан и  самият бивш министър Чаглаян  заедно с още няколко бивши представители на политиката и бизнеса в Турция. Миналия месец обаче Зараб тайно се е признал за виновен и се е съгласил да съдейства на властите. Новината бе съобщена, когато процесът срещу Атила - в който на практика е основен свидетел - започна във Федералния окръжен съд в Манхатан по-рано тази седмица. \"Министърът предложи помощ\"  Според Зараб Чаглаян е получил суми, еквивалентни на над 50 милиона евро. Пред съда Зараб каза, че е предоставил сумата, за да улесни транзакциите с Иран и изложи с диаграми и таблици начините, по които се извършвал плащанията, изброявайки суми и дати. По думите му, цитирани от \"Хюриет дейли нюз\", първата му среща с тогавашния министър е била през 2012 г., когато опитал да се позиционира като посредник в доходоносната търговия със злато между турски и ирански банки. Зараб заяви под клетва, че Чаглаян е предложил на Зараб да му помогне да стане основен посредник на \"Халкбанк\" в операциите. \"Мога да помогна в това,  ,\" цитира думите му търговецът. Позицията на Анкара от години е, че Чаглаян винаги се е придържал към турското и международното право. През 2015 г. парламентът гласува срещу бившия министър и други бивши членове на кабинета да не започва разследване по обвинения в подкуп и търговия с влияние, а правителството обвини прокурорите, замесени в разследването от 2013 г., че са членове на мрежата на живеещия в САЩ (и сега обвиняван от Анкара за неуспешния опит за преврат през юли миналата година) Фетхуллах Гюлен. Освен   според \"Ройтерс\" Зараб е споменал и други две, в които държавата е мажоритарен собственик -   и  . В показанията му според агенцията присъства и   (вече известна като А&T Bank), в която има ливански, кувейтски и турски частни капитали, използвана за изнасяне на ирански средства от Индия (за последното той е имал среща и с индийска компания). С помощта на Зараб, по неговите собствени думи, Иран е можел да използва авоари в \"Халкбанк\", за да купува злато, вкарвано по контрабанден път в Дубай и  . За Атила, представителя на банката, той казва, че е бил \"най-запознатият човек с правилата на санкциите\", помогнал за разработване на схемата и заедно с тогавашния генерален мениджър Сулейман Аслан е давал на търговеца  . Преди да започне да работи с \"Халкбанк\" Зараб е използвал като посредник друга институция - \"Актиф банк\", първоначално отказала да му открие сметка, но съгласила се   по европейските въпроси Егемен Багъш. \"Актъф банк\" обаче закрила сметката след предупреждение от САЩ. Според \"Ню Йорк таймс\", попитан от прокурор защо е решил да сътрудничи, Зараб е казал в съдебната зала: \"Съдействието е най-бързият начин да приема отговорността си и да изляза от затвора веднага.\" Пред съда той е казал още, че в момента се намира под охраната на ФБР. Вестникът отбелязва, че, попитан от съдията колко транзакции са били необходими, за да се извърши заобикалянето, той е обяснил: \"Минимум 10.\" Реакцията в Анкара: \"САЩ работят с Гюлен\"  След като Зараб заяви, че е дал подкуп на Чаглаян, турският вицепремиер Бекир Боздаг обвини американските власти, че са оказали \"натиск\" върху него, за да го принудят \"да изрече клевета\". Процесът е \"театър\", заяви Боздаг в интервю за държавната Анадолска агенция. По-рано президентът Ердоган каза, че случаят е изфабрикуван с политически цели. Ердоган отправяше подобни обвинения към съдебната система на собствената си страна през 2013 г., тогава като премиер, когато Зараб беше сред задържаните в разследването за корупция. Синовете на няколко министри също бяха сред арестуваните. Прокуратурата обвини Зараб, че е посредничил за парични преводи до Иран и е създавал компании, които да купуват петрол и газ от ислямската република. \"Подаръците\", които е пращал на някои от министрите според турските прокурори, са включвали часовник за 350 000 долара, пиано за 37 000 и милиони долари в брой. В един от случаите, за които говореше обвинението, близо 500 000 долара са пристигнали в кутия с шоколадови бонбони, но информацията не получи потвърждение. Тя беше част от записи на разговори между политици и Зараб, които изтекоха в Интернет и които Анкара нарече изфабрикувани и част от заговор на Гюлен за сваляне на правителството. По-късно разследването беше спряно, а полицаите, участвали в арестуването на политици и бизнесмени бяха уволнени.", "date": "2017.11.30", "title": "Турски бизнесмен обвини под клетва Ердоган, че е одобрил сделки за заобикаляне на санкциите срещу Иран"}
{"url": "http://www.dnevnik.bg/sviat/2017/11/30/3088527_rusiia_ne_e_vinovna_za_brekzit_i_donald_trump_zaiavi/", "text": "Русия не е виновна за Брекзит и за Доналд Тръмп, макар да води политика на намеса в западните държави – това заяви  Кадри Лийк  – старши анализатор в  Европейския съвет за външна политика на събитие  в София днес. \"Трябва да разберем, че руското влияние го има, но не то бе причина за  Брекзит  и не то качи  Доналд Тръмп  на власт. За тези неща има вътрешни причини. Русия използва разцепления, които вече съществуват. Трикът е да си нащрек в нормални граници – ако не си наясно с дейността на Русия, си уязвим; ако си прекалено нащрек, ставаш параноик, виждаш руска намеса навсякъде и пропускаш собствените си проблеми. Британският дебат е пример за това – хората винят Русия за Брекзит. Боже, Брекзит е британски, не руски. Основните производители на фалшиви новини бяха  британските таблоиди , не Русия. Да се приписва всичко на Русия е лицемерно и погрешно.\" \"Очевидно е, че се случват разни неща. За мен лично хакването на американските демократи е ясно. Причината за това е Путин, който каза, че може \" патриотични хакери \" да са го направили. От неговата уста това е признание, не отричане.\" Тя даде пример с \" тролските фабрики \" в Санкт Петербург и руската подкрепа за крайнодесни партии. Но според нея няма общ операционен план за намеса в европейските държави, а по-скоро действия на отделни институции и дори хора, които действат почти на свободна практика, обединени от идеята, че \"Западът е враг\". Проучванията сочат, че 2016 г. е била вододелната година, в която намесата е направила впечатление на целия ЕС. Балтийските държави са били наясно по-рано, защото пикът на подобни информационни ходове там е бил през 2007-2008 г. За големите европейски държави  случаят \"Лиза\"  е бил момента на пробуждане. (Тогава фалшива новина, че 13-годишно момиче от руски произход и живеещо в Германия, е изнасилено от бежанци, изкара хиляди руснаци на протести. Оказа се, че детето просто е било избягало от къщи. Повече за случая –  четете тук ). В сравнение с отпреди десет години, европейските държави са много по-обединени в мнението си за Русия, каза Лийк, позовавайки се на доклада \"Одит на силата в отношенията между ЕС – Русия\", който трябва да бъде официално публикуван в идните дни. Първият такъв доклад е направен през 2007 г. и разликата между изводите на двата документа е голяма. Докато тогава държавите от Европейския съюз са били силно разделени в отношението си към Русия, сега те са на едно мнение – че тя е недемократична държава и предизвикателство във външната политика, отбеляза Лийк. Русия между Тръмп и ЕС През пролетта Русия очакваше да формира силно приятелство с  Доналд Тръмп , да промени световния ред и смяташе, че ЕС е пред разпад – после обаче видя, че Тръмп може да е приятелски настроен на лично ниво, но не ѝ дава решение на украинския проблем. ЕС също не се разпадна и сега Русия бавно се обръща отново към Европа, посочи тя. Българският евродепутат  Андрей Ковачев  заяви, че двустраните отношения са били прекъснати заради действията на Русия. Самият конфликт с Руската федерация започна от това, че те по никакъв начин, по никакъв канал не бяха се обърнали към ЕС, за да изразят недоволство от политиките на Европа спрямо страните от Източното партньорство, каза той. \"Те ни поставиха пред един свършен акт с акциите, които предприеха.\" \"Когато извършиш нещо, което е срещу международното право, няма как другата международна общност да стои със скръстени ръце, да ръкопляска и да казва: \"Това е нещо, което можето да си позволите да направите\". След Студената война Русия си мисли, че прави на Запада това, което Западът е направил на нея, обясни Лийк. Западът подкрепя продемократични организации, демократични политици и т.н. В началото на 90-те тя твърдеше, че иска да се превърне в демокрация от западен тип – това бе официалната ѝ политическа позиция. Сега се опитва да привлече нас към нещо, за което ние никога не сме изявявали желание. \"Сега е очевидно, че Русия оспорва световния ред след Студената война – либерален и воден от Запада. Русия не го харесва, Русия иска да подкопае (основите му, бел. ред.). Отношенията на Русия и ЕС трябва да се гледат в този контекст\", каза Лийк. \"Москва има дълбоки несъгласия със Запада по отношение на международния ред. Тя иска да се върне към организация от типа на реалполитиката, включително сфери на влияние в източните съседи на Европа, но не само. Русия иска да делегитимира концепции като \" отговорността да защитаваш \", като хуманитарните интервенции, народните бунтове – неща, които характеризират международната обстановка в последните петнадесетина години.\" В това отношение, Москва се противопоставя на ЕС, който е инвестиран в либералния ред дори повече, отколкото САЩ – защото съюзът е продукт, а Щатите – поддръжник на този ред, отбеляаа тя. \"Определили сме Русия като проблем, но не знаем какъв проблем е тя\", каза анализаторът и посочи, че няма общ отговор на въпроса в каква посока ЕС иска да се развият отношенията при евентуално прилагане на Минските споразумения и падане на санкциите. Към Русия като към Китай През 90-те Западът работеше с Русия, сякаш тя е \"една от нас\", каза Лийк. \"Тя бе поканена в западни организации със сериозни нормативни изисквания, като например Съвета на Европа. (...) Диалогът ни тогава, например в Съвета НАТО-Русия, се базираше на допускането, че имаме общи ценности и интереси. Ето защо сега се боим да продължим диалога, тъй като това ще легитимира дейността на Русия. Тя би направила всичко, за да постигне това. Но мисля, че трябва да излезем от тази парадигма - Русия не се разви по този начин (бел.ред. - в посока към западен тип демокрация) и това бе нейното решение. Трябва да говорим с нея, но не във формат, който предполага, че споделяме ценности и интереси. Да говорим с Русия както говорим с Китай или други държави. Не всички са ни приятели, но трябва да говорим едни с други и това може да бъде постигнато.\"", "date": "2017.11.30", "title": "Русия не е виновна за Брекзит и Доналд Тръмп, заяви експерт"}
{"url": "http://www.dnevnik.bg/evropa/novini_ot_es/2017/11/30/3088027_es_triabva_da_poddurja_privlekatelnostta_si_komentira/", "text": "Европейският съюз трябва да поддържа своята привлекателност за страните, които се стремят към присъединяване. Това заяви професор Атила Ералп, член на борда на Транс-европейската асоциация за политически изследвания (TEPSA) по време на конференция по повод наближаващото българско председателство на Съвета на ЕС. По думите на Ералп макар Западът да се намира в състояние на относителен упадък, това не го прави по-малко значителен. По повод перспективите за евроинтеграция на Турция професорът коментира, че Анкара е ключов стратегически партньор по въпросите на енергетиката, миграцията и сигурността. Турция и ЕС трябва да са по-креативни в намирането на начини да работят заедно и Анкара не бива да бъде оставяна сама в Близкия Изток, коментира Ералп. Според доктор Еторе Греко от Института по международни въпроси в Рим има нужда от нови инициативи, с които ЕС да подобри имиджа си. По думите му Русия не приема Западните Балкани да се движат към ЕС и Запада, а слабостта на ЕС отваря врати за Москва да оказва влияние в региона. Някои страни от Западните Балкани използват връзките с Русия, за да получат отстъпки от ЕС, коментира той. Имиграцията Друга тема в рамките на дискусията беше миграцията, предизвикателствата пред сигурността и отговора на ЕС. Професор доктор Яб де Зван, генерален секретар на TEPSA, коментира, че в ЕС се съгласяваме с много неща, които обаче не можем да постигнем и макар най-трудният период да е отминал, все още не можем да говорим за край на мигрантската криза. По думите му ЕС е бил твърде зает с икономическите си проблеми и е подценил ефекта от миграцията. Солидарността е абсолютно необходима и тъй като някои държави не искат да изпълняват задълженията си, трябва да се помисли за алтернативни модели за прилагане на правилата, посочи той. Според Валери Рачев от Женевския център за демократичен контрол над въоръжените сили решението на кризата с мигрантие не е 100% в ръцете на Европа, а САЩ и Русия също са фактор. Именно взаимозависимостта е това, което прави ЕС по-стабилен и по-сигурен, коментира Рачев.", "date": "2017.11.30", "title": "ЕС трябва да поддържа привлекателността си, коментира експерт"}
{"url": "http://www.dnevnik.bg/analizi/2017/11/30/3088207_za_bulgaro-makedonskite_raboti/", "text": "По Македония у нас винаги се е спорило с пристрастие. Като за блян, но и със съзнанието за една огромна и незарастваща рана в българската история, причинена от множество събития, които, подобно на парчета от огледало, трудно дават цялостен образ. А пък споменът за травмите от разбиването на самото това огледало през войните се утаява в колективната памет и продължава да напомня за себе си. По един начин \"тук\", по друг начин \"там\". Ето защо и бъдещето в българо-македонските \"работи\" неизбежно се равнява (по) или ранява (от) миналото. Винаги то е негова \"граница\", особен \"език\" – с една или друга степен на разбираемост. Напълно си давам сметка, че и тези редове, писани от потомък на хора от онези земи, неизбежно ще опрат в миналото. В парчета от онзи пристрастен разказ, в който трябва да има място и за човешките съдби. Затова, отвъд романтиката, ще започна с цената, платена от дедите ни именно заради онова \"там\": . (Иван Вазов, \"Песни за Македония\").  наистина витае \"тук\" всред общонационална еуфория и неимоверна всеотдайност. Особено до Илинденско-Преображенското въстание (август-ноември 1903 г.) и веднага след него, когато 30 000 \"бежания\" залива България. И това не е нито първата, нито последната такава бежанска вълна: поне една трета от софиянци, а и жителите на другите големи градове са потомци на македонски бежанци. Крайно време е някой да направи изследване на \"македонския профил\" на следосвобожденска България – каква част от политиците, офицерите, журналистите, учителите, чиновниците са родом от тези земи и съответно – какво е тяхното влияние върху политиката на страната до Първата световна война. Убеден съм, че мащабът на това влияние ще излезе зашеметяващ. От друга страна, след 1903 г. нещата се променят. Никой далновиден български политик не смята, че сценарият със Съединението от 1885 г. е въобще постижим, с оглед на статуквото, установено от Великите сили. Остава да се чака някаква голяма война. Обявяването на независимостта на България през 1908 г. обаче има друга една последица, която често се премълчава. И тя не е свързана толкова със загубата на пазарите на Османската империя, което е факт, колкото с обезсилването на българската Екзархия. Докато княжество България е трибутарно на Османската империя, Екзарх Йосиф има голяма дипломатическа тежест и продължава делото на Възраждането. Той е гарант за духовното единение на всички чада от онези земи, за които са отворени вратите на екзархийските църкви и училища. Между 1908-1912 г. мисията му става все по-трудна, а след избухването на Балканската война – практически невъзможна. Подготовката за Балканската война изправя българската дипломация, а и цар Фердинанд пред първите тайни договори, тоест пред първата подялба със сърби и гърци на \"бляна по Македония\". Така се стига и до Междусъюзническата война (1913 г.), когато цената \"заради Македония\" се оказва приземяващо жестока: пълно поражение на България, при това с цената на 50 000 убити и 100 000 ранени в двете Балкански войни. Плюс загуба на Южна Добруджа, което отваря \"добруджанска рана\", не по-малка от \"македонската\". И съсипващ провал на делото на българската Екзархия, тоест на цялостния проект на Възраждането. Така Църквата ни, освен че продължава да е в схизма, губи влияние в 15 епархии в Македония, Беломорска Тракия и Одринско и своите 1196 екзархийски училища. Изречена пак по Вазов, картината е сърцераздирателна: Съкрушен, екзарх Йосиф се премества в София, където произнася знаменитите си думи, че цял живот е копал с игла кладенец, който цар Фердинанд и шепа самонадеяни политици в миг са засипали, и скоро след това склопя очи.  \"там\" с участието ни в Първата световна война през 1915 г. на страната на Германия и Австро-Унгария и нова национална катастрофа, скрепена с унизителния Ньойски договор. Още 115 000 жертви, в резултат на което \"националните идеали\" помръкват. Самият Вазов, угнетен, решава да се извини от страниците на в. \"Мир\" през 1919 г. на всички, които е подвел с бляна си по \"земята на св. Климент\" и \"запрещава\" да се печатат повече цитираните по-горе стихове от неговите \"Песни за Македония\" (жест на доблест, неповторен в българската литература). А пък в страната, паралелно на размириците след 1923 г., набират сила и македонските братоубийства, осеяли с трупове софийските улици. Зад кадър прозира намесата на съседни държави, както и на Съветска Русия, която не жали средства, за да използва за своите цели \"левицата\" във ВМРО. И тъй, ако в македонските песни най-често срещаната думи е \"пушка\" (по наблюдението на писателя Добри Немиров), то тя започва да гърми на българска територия във всяко поредно действие от кървавата битка между \"протогеровисти\" и \"михайловисти\". Списъкът на жертвите е болезнено дълъг. Блянът по Македония постепенно започва да губи обаяние и промяната в обществените нагласи е видима. И то далеч преди 1934 г., когато ВМРО е разтурена от звенарите на Кимон Георгиев и разоръжена от армията, а градове като Петрич и Кюстендил престават да бъдат \"държава в държавата\". . Ала това трудно се изговорва с оглед на всички разбити илюзии или страх от поредния междуособен изстрел. И все пак някои като големия наш есеист Георги Томалевски (1897-1988) – потомък на стар македонски род, в чийто дом по време на Илинденското въстание е обявена Крушевската република – не се поколебават да го заявят ясно и открито: \" \". Припомням всичко това, защото то предхожда най-сложния период в днешните отношения между България и Македония. Става дума за периода 1941-1944 г., който в официалната македонска историография все още се обозначава като \"българската окупация на Македония\", а в нашата – като \"българското администриране\" на Вардарска и Егейска Македония през Втората световна война. Нарочно избягвам някои епитети, защото  , предвидена в клаузите на подписания договор за приятелство, добросъседство и сътрудничество между България и Македония, ще трябва да работи по осмислянето и написването тъкмо на този разказ. С оглед на онова, което все още се крие в архивите в Скопие и София. И с осмислянето на ролята на Георги Димитров и на Тито, на фигури като Методи Шаторов, Димитър Влахов и Лазар Колишевски, на някогашния солунски атентатор Павел Шатев и на Иван (Ванче) Михайлов. Не ще и дума, че такъв съвместен прочит е трудна, почти непостижима задача с днешна дата. Ала щом френски и германски историци успяха да напишат общ учебник, въпреки войните помежду им и жертвите, дадени от двете страни, защо тогава българите и македонците да не могат? Още повече, че знаците на \"политическото разведряване\" между двете държави са налице. В този смисъл писмото на Македонската православна църква до Св. Синод на Българската православна църква освен всичко друго е и възможност да се види общото минало под значително по-широк ъгъл. Да се допълни \"политическият разказ\" за кръвта, пролята във войните, с \"другия разказ\" – за делото на Екзархията в приемството ѝ с Охридската архиепископия. Ала най-вече то издърпва българо-македонските работи все повече към настоящето. Към стъпките, които трябва да се извървят помежду ни, преди да се обърнем към другите. В този разговор настоящето е все повече в центъра на дискусията, затова на хоризонта проблясва бъдеще. За разлика от доскорошния разговор, в който миналото бе навсякъде, а бъдещето – никъде.", "date": "2017.11.30", "title": "За българо-македонските работи"}
{"url": "http://www.dnevnik.bg/bulgaria/2017/11/30/3088561_v_ban_reshavat_v_ponedelnik_kak_da_produljat_protestite/", "text": "Общото събрание на Българската академия на науките ще реши в понеделник как да продължи протестите, заради недостатъчното средства в бюджета за следващата година, каза днес по БНТ заместник-председателят на академията Васил Николов. Днес  протестът се изразяваше в пускане на черни знамена  на всички сгради на БАН. Николов посочи, че държавната субсидия за академията за 2018 година е 83 млн. лева, при санитарен минимум от 98 млн. лева. Той допълни, че България е основен донор на кадри за науката в големите европейски страни. Васил Николов подчерта, че в момента в БАН са заети едва една четвърт от местата за докторанти. Коментирайки предвидените в бюджета 65 милиона лева за проекти, за които трябва да кандидатстват университетите и институтите на БАН, той посочи, че ще е добре да е ясно колко от парите ще са за академията.", "date": "2017.11.30", "title": "В БАН решават в понеделник как да продължат протестите"}
{"url": "http://www.dnevnik.bg/sport/2017/11/30/3087824_kris_frum_potvurdi_uchastieto_si_v_djiro_ditaliia/", "text": "Шампионът от \"Тур дьо Франс\" и испанската \"Вуелта\" Крис Фрум потвърди, че ще вземе участие в първата голяма обиколка за 2018 г. - \"Джиро д'Италия\". 32-годишният британец ще опита да стане едва третият колоездач в историята, който държи едновременно фланелките на победител в трите най-престижни състезания. Досега това са правили Жак Анкетил и Бернар Ино. \"Това е уникална ситуация за мен. Ще опитам да спечеля трета поредна голяма обиколка. Много съм развълнуван от това ново предизвикателство. Мотивиран съм да направя нещо наистина специално следващата година\", каза Фрум. Фрум ще участва в Джирото за пръв път от 2010 г. и едва за втори в кариерата си. През 2009 г. той завърши 36-и в генералното класиране, а година по-късно беше дисквалифициран в 19-ия етап на надпреварата. \"Мога да кажа, че колоездачната ми кариера в известна степен започна именно в Италия. Живях там три години, когато навлизах в професионалното колоездене\", каза Фрум. Той ще опита да стане първият колоездач на \"Скай\", който печели Джирото. Фрум намекна, че голямата му цел тази година ще бъде  дубъл от победи в Италия и Франция . \"Това е нещо, който обмисляме внимателно и за което говорим доста. Знаем, че такъв дубъл в съвременната епоха на колоезденето ще бъде голям подвиг. Но начинът, по който работим, ми дава увереност, че можем да го постигнем\", каза още носителят на четири титли в \"Тур дьо Франс\" и победител във Вуелтата през 2017 г. Той допълни, че допълнителна сила ще му даде седмицата повече пауза, която догодина ще има между обиколките на Италия и Франция. Този сезон британският колоездач стана първият състезател, който в една година печели Тура и Вуелтата, откакто се провеждат в тази последователност.", "date": "2017.11.30", "title": "Крис Фрум потвърди участието си в \"Джиро д'Италия\""}
{"url": "http://www.dnevnik.bg/bulgaria/2017/11/30/3074815_dnes_e_andreevden/", "text": "Православната църква днес почита паметта на св. апостол Андрей Първозвани. Нарича се Първозвани, понеже пръв от апостолите е повикан да тръгне след Христа. Народният календар отбелязва деня като Андреевден. Във фолклора празникът се свързва с прехода от есен към зима. Името на св. Андрей често се среща в Евангелието. За него се споменава в разказа за нахранването на народа с пет хляба. От ранни години Андрей жадувал за божествената истина и когато Йоан Кръстител се явил в Юдея, той станал един от неговите ученици. Андрей стоял на брега на Йордан, когато Йоан Предтеча, посочвайки на народа минаващия Исус, казал: \"Ето агнецът Божий!\" Като чул тези думи, Андрей тръгнал подир Спасителя и прекарал с него целия ден. След това отишъл да намери брат си Симон (Петър) и му съобщил радостната вест: \"Намерихме Месия!\" И го довел при Христа. Двамата братя продължавали своя предишен живот и се занимавали с риболов. Те били родом от Витсаида. По-късно Спасителят ги видял на Галилейското море и им казал: \"Вървете след мене и аз ще ви направя ловци на човеци.\" Оттогава те навсякъде следвали Христос и били свидетели на неговите чудеса, смърт и Възкресение. В битовото християнство се шири вярването, че свети Андрей е покровител на мечката и неин заповедник. В някои български райони наричат деня още Едрей, Едринден или Мечкин ден. Според народните възгледи и познания от този ден започва нарастването на деня - поговорка гласи: \"На Едрей денят започва да наедрява колкото едно просено (житно, маково или синапено) зърно.\"", "date": "2017.11.30", "title": "Днес е Андреевден"}
{"url": "http://www.dnevnik.bg/biznes/2017/11/30/3066080_pazarut_na_jilishta_v_plovdiv_-_neshto_novo_neshto/", "text": "Годините на кризата слагат своя отпечатък и върху пазара на имоти в Пловдив, въпреки че в града в последните години има много инвестиции и приток на хора. Допреди 2015 г. множество сгради остават недовършени, банките стават собственици на немалко жилища, купувачите се въздържат от сделки, а финансовите институции завишават изискванията си при кредитиране, бизнесът на агенциите за недвижими имоти замира. За да се оживи отново през последните две години. По данни на Агенцията по вписванията за деветте месеца на годината броят на сделките с имоти в Пловдив се свиват с 4% като са общо 10 878. За сравнение през 2008 г. те са били 12 056, но пък през все още кризисната 2012 са се свили до 7876. Агенцията отчита ръст на сделките, сключени с ипотечни заеми - с 27% на годишна база за деветмесечието в цялата страна. Конкретно в Пловдив делът им е 30%. Цените се стремят към нивата си от 2008 г. С днешна дата цените на кв. м жилищна площ се доближават вече до нивата си от 2008 г., но все още не са достигнати. Средната цена на кв. м е 520-580 евро с всички условности на това. Има доста ново строителство, което се изчерпва бързо заради нарасналото търсене, покупките \"на зелено\" са силно желани. Така описва ситуацията Стефка Кожухарова от агенцията за недвижими имоти в града \"Явлена\". На по-различно мнение е Полина Стойкова, изпълнителен директор на Bulgarian Properties, макар, че на пазара излизат много нови обекти, купувачите според нея са все още предпазливи \"на зелено\" и реално това предлагане ще се усети на пазара след средата на 2018 г., когато строителството ще напредне, прогнозира тя като заключава, че към момента търсенето изпреварва предлагането. Цените в Пловдив исторически се движат на около 40% по-ниски нива от тези в София и към момента това съотношение се запазва, коментира Полина Стойкова. По данни на агенцията й средната офертна цена в Пловдив е около 650 евро/кв.м. през 3-тото тримесечие, като сделки се сключват дори на по-високи от средните цени - около 700 евро/кв.м. Данните сочат, че поскъпването само за последната година е с 11% (по данни за третото тримесечие спрямо същия период на миналата година). Старо или ново Кожухарова посочва, че в града винаги купувачите на жилища са предпочитали най-вече ново строителство. \"Всеки би искал да живее в дом, в който преди никой не е живял\". Старото строителство все пак не остава без клиенти. То превъзхожда новопостроените сгради с реални квадратури и по-добро разпределение. При новото в града преобладават малки стаи и панорамни тераси, посочва Кожухарова. През 2016 г. сделките през агенциите са били предимно за малки жилища – ателиета, двустайни, тази година повече клиенти търсят тристайни и по-големи домове. По-големите квадратури тази година са предпочитани. Кой купува Повечето от новодомците в града въобще не стигат до агенциите за недвижими имоти, тъй като купуват от строителите. Последните имат достатъчно ефективна реклама, а и цените преди да се започне една сграда се по-ниски от тези на апартаментите, когато е вече завършена. Част от клиентите все пак за по-голяма сигурност предпочитат да разчитат на услугите на агенции за недвижими имоти. За последното се отнасят и случаите, в които се купува жилище с цел инвестиция. Това правят обикновено, по разкази на брокери, жители на околни населени места - предимно Хасково, Димитровград, Кърджали, които имат свободни пари. Те обичайно се насочват към новото строителство. Така през 2016 г. повечето сделки през агенции са били финансирани с депозити. През 2017 г. обаче картината се променя - всяка втора сделка е с ипотечен кредит, посочват брокери. Отделна група от инвеститорите в жилища са хората, които са започнали работа в града. В повечето случаи те живеят на квартира, но в един момент, когато имат увереност за дългосрочността на трудовия си договор, пред наема избират ипотеката. В Пловдив  този избор е лесен , ако се измерват сумите. Тъй като наемите са високи, излиза по-изгодно да се изплаща жилищен заем, ако човек е решил така или иначе да купува. Параметрите на пазара в момента са такива, че доходността в Пловдив от отдаване под наем е по-добра от тази в София, тъй като наемите, които могат да се постигат, са сходни с тези в София, коментират брокерите. Къде се търси Сред много актуалните квартали в града са \"Каменица\" 1 и 2. По данни на брокерите обаче там рядко излизат оферти за продажба, а новото строителство не е активно. Друг обект на интерес от страна на търсещите дом е \"Смирненски\". Причината там е, че инфраструктурата е подобрена и предлагането на ново строителство е голямо. По традиция търсени райони са центърът на града в широките му измерения, както и \"Кършияка\", района около Гребната база, където се търсят жилища както за живеене, така и за инвестиция, включително от чужденци. Нещо ново предстои Комплекс с жилищни и офис сгради, търговски център, спортен комплекс, басейн, парк и детска градина ще се строи на терен от 30.5 хил. кв. м на мястото на бившата пивоварна \"Каменица\" в Пловдив.  Дружеството реши да затвори пивоварната през 2015 г.  и да премести производството в Хасково. Причината беше разрастването на града, благодарение на което теренът вече попада в широкия център, а това затруднява производството и логистиката, но прави мястото привлекателно за развитие на имотни проекти. Изграждането на новия комплекс, който запазва името \"Каменица\", се очаква да бъде завършено изцяло през 2023 г. Едновременно ще бъде оформено парковото и площадното пространство. Целият комплекс ще бъде обособен като свободна пешеходна зона, а за автомобилите ще бъде осигурен подземен паркинг с над 600 места.", "date": "2017.11.30", "title": "Пазарът на жилища в Пловдив - нещо ново, нещо старо, нещо назаем"}
{"url": "http://www.dnevnik.bg/biznes/2017/11/30/3087708_sled_dogovorka_s_rusiia_opek_shte_udulji_sukrateniia/", "text": "Организацията на страните износителки на петрол ОПЕК и Русия изглежда са се договорили до удължат до края на 2018 г. ограничения добив на петрол. това се очаква да е решението на днешната среща на страните от картела и няколко, които не са в него. В същото време се очаква да бъде даден сигнал, че тази позиция подлежи на промяна през юни в случай, че пазарът \"прегрее\", пише \"Ройтерс\". Междувременно заради цените, надхвърлящи 60 долара за барел, Русия постави въпроса доколко е разумно да се продължава настоящата политика по добив на само 1.8 млн. барела дневно, което дава възможност на американския петрол да разшири пазара си. Русия се нуждае от доста по-ниски цени на петрола, за да балансира бюджета си отколкото Саудитска Арабия, която се готви да листва на борсата най-голямата си петролна компания \"Арамко\" (Aramco) идната година и може да спечели от скъпия петрол. Ден преди срещата във Виена шестима министри от страни от ОПЕК и извън организацията, включително Саудитска Арабия и Русия, се срещнаха в сряда, за да направят преглед на позициите си. Все пак в сряда енергийният министър на Обединените арабски емирства Сухаил бин Мохамед ал Мазруи посочи, че задържането на добива на петрол на сегашните нива е все още основният, но не единственият сценарий.", "date": "2017.11.30", "title": "След договорка с Русия ОПЕК ще удължи съкратения добив на петрол"}
{"url": "http://www.dnevnik.bg/sport/2017/11/30/3086681_glen_pleik_ekstremen_skior_gotov_sum_da_ulovia_vsiaka/", "text": "- Започнах като много малък в ски училище, когато бях на две години и ми хареса много. Впоследствие бях в състезателния отбор и ме заинтригува карането извън обособените зони. Започнах да се катеря и да се спускам в планината със ски, като с научените умения в отбора постепенно карах все по-уверено по склоновете. Израснах, карайки ски в Калифорния. Снегът там е в най-високите части на планината, като стръмните склонове и острите завои са неизменна част от пейзажа. Започнахме да карамe ски в зони, където обикновено това не се прави и можехме да правим скокове от 6 до 12 метра. - Това беше нещото, което исках да правя. Все пак се научих да карам ски още преди да се кача на колело. Бях на две години, когато започнах да карам ски, а колелото взех на шест. В Калифорния има много сняг през зимата, така че отдаде ли се възможност, веднага тръгвам към планината. Повечето хора не вярват, че в Калифорния вали сняг. Те си представят плажовете, но Сиера Невада е невероятна планинска верига. Всички мислят, че е пустиня и с изненада възкликват: \"Ти живееш в пустинята. Как е възможно\". Хората не осъзнават, че пустинята не е плоска, а има и планини, които продължават докъдето ти стигне погледът. Тук казваме: \"Ако тръгнеш на север или юг, пустинята е равна, но ако поемеш на изток или запад – тя е нагоре-надолу\". - Карането на ски високо в планината е съпътствано от много различни трудности. Една от тях е, че трябва на момента да избираш пътя, по който да караш. Много зависи дали времето е подходящо и какво количество сняг е натрупало. Опасността от лавини също не е за подценяване. Възможността да се нараниш или контузиш е много голяма. В днешно време хората са объркани, защото имат достъп до огромно количество информация от интернет. Съществува социален натиск, например да направят някой голям трик в парка. Хората го виждат навсякъде в интернет и чувстват, че и те трябва да сторят подобно нещо. Или виждат някой да прави нещо яко със ските, което е под възможностите им, но усещат, че са притиснати да го направят. Това е новост за мен. Никога не съм се сблъсквал с подобно нещо. Смятам, че има промяна между преди и сега. Интернет промени нещата. Виждал съм инциденти, при които някой качва снимка, че е карал ски на определено място. Някои хора виждат това и решават да отидат на другия ден, поради факта, че някой друг го е направил, но те не се съобразят с настоящите условия. Информацията влияе върху решенията на хората. Те трябва да вземат предвид това всеки път, когато отиват в планината. Всеки сам чертае пътя си и живее с решенията, които е направил. Това, което искаме, е да се забавляваме и да си прекараме чудесно, нали? Има различни начини да направиш нещата, като вложиш способност, творчество и индивидуалност. Това се случа всеки ден и е прекрасно за спорта като движение и за живота в планината. - Приятно е да си някъде, където никой не ти казва какво да правиш. Няма значение дали ще се отправиш към стръмните склонове или ще караш в зоните за ски. Да караш бързо или бавно, да взимаш остри завои или каквото си поискаш - това е прекрасно. - Обичам да го правя и се наслаждавам. Харесва ми да се предизвиквам. Наслаждавам се на целия процес. Хората гледат и си казват: \"Този или онзи направи някакъв трик\". Те не разбират колко усилия са положени в процеса на тренировки, за да бъде направен. Хората си мислят, че ако ти си направил нещо, тогава автоматично го могат и те. Харесва ми целият процес в карането на ски - планирането, подготовката, изпълнението, прибирането вкъщи и всичко останало. Всички съсредоточават вниманието си върху трофея, а не върху пътя до отличието. Хората не виждат това, което ти е коствало, за да стигнеш до върха. - Аз съм просто скиор, приключенец, човек на спорта на открито. Обичам да карам колело, да ходя на експедиции, да прекарвам време във водата през лятото. Може би хората не знаят, но в САЩ имаме местни състезания с офроуд коли и аз съм голям почитател. Правя много различни неща. Когато не карам ски, съм във водата или работя да вкарам някои стари коли в движение. Определено искам да живея живота си по моя начин. Искам той да е уникален и никога не съм слушал другите да ми казват какво е необходимо да направя. Мразя хората да ми казват какво трябва да правя, защото то може да се различава от това, което аз искам. Все пак има определени неща, които е желателно да свърша, като работата ми в планината и срещи със спонсорите. Имам задължения, но в общ план искам да правя с живота си това, което искам. За мен този принцип работи, но може би за някои хора не е така. Те вероятно се чувстват комфортно, когато ежедневието им е предопределено. - Надявам се, че съм направил нещо вдъхновяващо с живота си. Искам да покажа, че всеки има избор да създаде свой собствен път за развитие. Надявам се, че съм вдъхновил някого да направи нещо уникално. Може би някой е решил, че животът му не е такъв, какъвто иска и си е казал: \"Чакай малко. Току-що гледах филма с този интересен човек\". Обичам да правя филми за каране на ски, но още повече ми харесва да ги гледам. Те са възможност да споделиш преживяното с другите. Със сигурност искаш да покажеш на хората колко добър скиор си, но аз лично не съм го правил с мисълта да се изтъквам колко съм велик. Очевидно за филма ще бъде перфектно, ако си доста добър скиор, но това не е от голямо значение. Филмите са като машини на времето. Първите ми филми бяха преди доста години. Дали съм гледал стила си на каране и съм си казвал: \"Виж колко съм бил зле\"? Нищо подобно. Наблюдавам до каква степен и как се е променила планината. Също гледам какво съм правил на това място, защото е приятно да направиш сравнение с настоящето. Забавно е да се връщаш назад. Аз съм голям фен на филмите от 60-те години. В тях участват много добри скиори, които нямат нищо общо с тези в наши дни. С тогавашната екипировка триковете изглеждат внушително за днешните стандарти. - Тази година беше невероятна, защото в Калифорния имаше толкова много сняг, колкото не съм виждал през живота си. Това ни позволи да направим ски пътешествие, което при нормални условия е невъзможно. Карахме ски върху замръзнали реки, които обикновено ни спират пътя. Карахме също около склонове и скали, които дори не съществуват. Да имам тази свобода на движение беше истинска лудост. Не можех да повярвам колко е готино да съм в планината с толкова много сняг. Беше велико да прекося целия щат по сняг. Преди няколко години претърпях ужасен инцидент в Хималаите ( ). Това беше лош момент за мен, защото всичко се промени за миг. Човек няма нищо гарантирано в живота. Това наистина е лудост, но не е и лудостта, която търся. - Помислих си къде са приятелите ми. Исках да намеря моя партньор. Осъзнавах какво се е случило, но си мислех: \"Какво е станало с тях\". След няколко часа, когато се появи дневна светлина, анализирах ситуацията и гледах как най-бързо да се измъкна. Знаех, че времето ми свършва. Исках да спася приятелите си, но първата ми задача беше да спася себе си. - Хората се учат, взимат планински курсове и са любопитни. Можеш да минеш курсове за първа помощ или такива при опасност от лавини. В днешни дни хората се опитват да бъдат по-подготвени, когато отиват в планината в сравнение с миналото. Най-безопасно е да бъдеш в група с професионалист. Но не искам да обезкуража хората да придобият тези умения сами. Наличието на повече информация помага това да се случи. Технологиите помагат на хората да се справят с подобни ситуации и да стоят далеч от тях. При лавината е по-различно. Тя е като земетресение. Колкото и добре да си подготвен, не можеш да предположиш къде точно ще удари. Връх Манаслу в Хималаите е много опасен и никой от нас не го харесваше. При инцидента имаше 12 жертви, които бяха направили лагер близо до нас. Ние се намирахме във външната част на лавината и поехме ударната вълна. Вероятно сме пропуснали няколко червени флагове при ски пътешествието си и сме направили грешки, за да се озовем в лавиноопасна зона. Тук идва нуждата от обучение, за да избегнем такива ситуации. Ако видите, че има предупреждение за лавина и решите да карате ски, трябва да знаете, че може да си навлечете проблеми. - Не съм бил, но съм много развълнуван. Гледал съм снимки и филми на ски пистите в страната. Щях да дойда и по-рано по работа, защото знам, че в България се намира централата на известна марка за производство на обувки за ски. Извън ски пистите нямам никаква друга представа за България. Поканиха ме няколко пъти да посетя страната, но бях постоянно зает. По същото време миналата година бях в Хималаите. Тази година реших, че задължително ще дойда в България. - Бях още дете. Израснах в Рино - малък град в Невада с много добра музикална култура. По това време пънк рокът беше невероятен. В същото време бях в американския отбор по ски. Всеки един състезател се стремеше да изглежда като перфектното малко американско момче, но не и аз. Бях свикнал да се усмихвам постоянно и да придавам приветлива физиономия на лицето си. По време на един национален шампионат реших да изляза с нестандартна прическа. Казах си, че повече няма да бъда част от тяхната игра. Ще карам по моя начин, защото ми харесва да го правя. Обичам да нося прическата си в стил \"мохоук\" и да правя хората щастливи. Обикновено не карам ски с нея само ако не е топъл пролетен ден. - Винаги съм отворен за нови приключения. Когато и да се появи възможност, аз съм готов да се възползвам. Искам да карам отново ски в Хималаите, но това не е единственото нещо, за което мисля. От инцидента в Манаслу започнах да тренирам непалски младежи да карат ски. Преподавам уроци за начинаещи на 6000 надморска височина. Разбирането ми за екстремни приключения е малко по-различно в сравнение с преди. Всяка година участвам в колоездачно състезание с дължина 508 мили. Предполагам, че това се приема за екстремен спорт. Състезанието е трудно и достигаш далеч, за да изпиташ възможностите си. - Някои казват, че мечтите стават реалност, но аз мисля, че фантазиите стават реалност. Ако някой ти каже, че не можеш да направиш нещо, просто не го слушай. Хората могат всичко, стига да го осъзнаят. Започвам да звуча като учител в гимназията, но това е начинът за развитие. Моят път щеше да ме отведе до националния отбор по ски на САЩ. Но честно казано аз не исках това. Не бях сигурен с какво точно искам да се занимавам, но бях убеден, че националният отбор не е моето място. Но отказването от едно нещо не означава, че пътят ще продължи по мед и масло. Кой знае какво ще ни предложи утрешния ден? - Карането на ски е като плуването и колоезденето. Не се стремете да сте най-добрите, а просто се наслаждавайте. Винаги съм казвал, че карането на ски е минало преживяване, а не спорт. Това е спорт за един съвсем малък процент от хората, но за всеки друг е начин за прекарване на времето, подобно на риболова. Преди десет години не можех да карам сърф, но реших да се науча. Аз не съм сърфист, но мога да карам сърф. Разбира се, че не мога да се меря с най-големите вълни. Карането на ски е едно от нещата, които можеш да правиш просто заради хубавото време навън в компанията на добри приятели.", "date": "2017.11.30", "title": "Глен Плейк, екстремен скиор: Готов съм да уловя всяка възможност за приключение"}
{"url": "http://www.dnevnik.bg/skorost/avtomobilna_industriia/2017/11/30/3087834_i_programata_na_renault_i_dacia_za_upotrebiavani/", "text": "Представителството на марките \"Рено\" и \"Дачия\" в България \"Рено Нисан България\" започва да предлага сертифицирани употребявани автомобили. Това беше обявено вчера при представянето на първия \"Рено Селекшън Стор\" (Renault Selection Store) в страната. Той се намира на територията на откритото вчера второ дилърство за \"Рено\" и \"Дачия\" на фирма \"Омникар\". Новият комплекс се намира на Околовръстния път в близост до кръстовището с улица \"Суходолска\". Центърът е разположен на площ от 22 000 квадратни метра и разполага с 420 паркоместа. Застроената площ е 5000 квадратни метра, като освен зоната за употребявани коли, са на разположение шоурум за нови автомобили \"Рено\" и \"Дачия\", механичен сервиз, тенекеджийно и бояджийно. Инвестицията в комплекса е 6.5 млн. лева, като са открити 40 нови работни места. В тон с пазарните тенденции Българският пазар е доминиран от употребяваните автомобили и е логично да покрием и тази ниша, коментира при откриването управителят на \"Рено Нисан България\" Рено Пирел. Според него с откриването на новия център ще се повиши качеството на услугата в София, където се продават 60% от новите коли в страната. Предстои \"Рено Селекшън\" зони да бъдат обособени на територията на всички големи дилърства в страната. Колите от програмата ще са на не повече от седем години и на до 150 000 километра. Те няма да са само от марките \"Рено\" и \"Дачия\". Всеки автомобил, част от програмата \"Рено Селекшън\", ще е с гарантирано минало и пробег, като ще бъде минал проверка по 100 точки. Колите ще имат половин година гаранция, като след месец ще имат право на безплатен технически преглед. Ако клиентът не е доволен и върне колата до два дни от датата на покупка, като не е навъртял повече от 100 километра, парите му ще бъдат върнати. Дилъри срещу автокъщи За момента в първия пункт от програмата има налични около 200 употребявани автомобили, като те са събрани от дилърите на двете марки. Сред тях няма кола с цена под 10 000 лева, но това ще се промени с развитието на програмата. За в бъдеще ще се разчита на зареждане от предложени за замяна нови автомобили срещу стари, както и на по-стари, за по-малко стари. Ще се търсят и други канали за снабдяване. \"Рено\" и \"Дачия\" стават поредните марки, чиито дилъри започват да предлагат сертифицирани употребявани автомобили. Към момента сериозен бизнес с такива коли развиват Порше БГ (представител за марките \"Фолксваген\" и \"Ауди\") Мото-Пфое (продаващ в страната \"Форд\", \"Волво\", \"Ягуар\" и \"Ленд Роувър\", София Франс Ауто (\"Пежо\"), \"Тойота Балканс\" (\"Тойота\"), \"Аутотехника\" (\"Сеат\") и други. В това има смисъл, тъй като според последните данни на КАТ за регистрациите на автомобили от януари до октомври включително в страната са купени  под 37 000 нови коли, срещу над 300 хиляди употребявани . Ако се фокусираме върху \"Рено\" то съотношението е 3236 нови, срещу 8309 втора ръка. \"Дачия\" пък е една от малкото марки, при която новите коли преобладават - 3525 срещу 913. В петък, събота и неделя в най-новия център на Renault и Dacia ще има дни на отворените врати, като ще могат да се тестват всички модели на двете марки, включително новият кросоувър Дачия Дъстър и електрическото \"Рено Зои\". Ще могат за се научат и подробности за програмата с употребявани автомобили.", "date": "2017.11.30", "title": "И програмата на Renault и Dacia за употребявани автомобили с гаранция вече е в България"}
{"url": "http://www.dnevnik.bg/detski_dnevnik/2017/11/30/3087689_edin_ucheben_chas_s_muzeiko/", "text": "Интерактивните уроци не са от вчера. Един такъв - по география, е описал сръбският писател Бранислав Нушич в своята \"Автобиография\". Учителят използва голямата глава на ученика Сретен като глобус, за да представи нагледно, че Земята е кръгла: Тръгваме от Сретеновия нос на изток и после... Сретене, да си измиеш ушите... после продължаваме, за да стигнем отново до Сретеновия нос...  - шегува се Петя с децата от 4 А клас от 97-мо училище \"Братя Миладинови\" в София. Петя е от екипа млади учени на детския научен център \"Музейко\" и изнася интерактивен урок, посветен на видовете енергии и превръщането им от една в друга. Децата са застанали в кръг и, държейки се за ушите, затварят веригата с един енергиен стик (на снимката), който свети, премигва и пищи, когато през него преминава енергия. А човешкото тяло, за разлика от дървото и стъклото, е добър проводник на електрическа енергия, видяха четвъртокласниците нагледно. Учениците на госпожа Светлана Милетиева едва ли някога ще забравят урока на тема енергия, представен им от Петя и Нели от екипа на \"Музейко\". Защото сами участваха в куп демонстрации и експерименти върху електрическата и магнитна енергия. Да се наелектризира балон чрез натъркване в косите беше най-забавният експеримент, чрез който децата разбраха нагледно свойствата на електромагнетизма. Те превърнаха движението в светлинна енергия с помощта на фенерче и направиха опит сами да създадат звукова енергия, разбраха какъв би бил светът, ако енергията не съществуваше, кой е най-големият източник на енергия за хората, какви са свойствата на пламъка, какво представлява природният феномен мълния... Ученето чрез преживяване е основният фокус в образователната програма \"Музейко в училище\", разработена за ученици от 1 до 4 клас. Съдържанието обхваща научните теми, залегнали в задължителната учебна програма за началния курс – форми и енергии. Ако учениците и техният преподавател имат желание за среща с практическото знание чрез научни демонстрации на живо, но нямат възможност да посетят \"Музейко\", те могат да го поканят за открит урок в класната си стая.  Урокът и неговите интерактивни дейности се провеждат от двама водещи в рамките на един учебен час, посветен на предварително избрана тема според възрастта на учениците. Програмите са на тема \"Форми\" и \"Енергия\" и можете да ги разгледате  тук . Чрез демонстрации и експерименти класната стая се превръща в иновативна образователна среда, а наученото бързо се затвърждава. Детският научен център предлага и възможности за училищни посещения на място: организирана разходка, тематичен ден и ден на игрите, както и обикновено училищно посещение без водещ в присъствието на преподаватели. Образователните му програми са дългосрочни и са разработени с препратка към учебното съдържание.", "date": "2017.11.30", "title": "Един учебен час с \"Музейко\""}
{"url": "http://www.dnevnik.bg/evropa/novini_ot_es/2017/11/30/3087450_razpokusanata_frenska_desnica_se_muchi_da_se_obedini/", "text": "Преди година френските консерватори изглеждаха устремени към президентството. Сега френската десница е по-разпокъсаната от когато и да било в историята на съвременната Пета република, оставяйки един категоричен победител - президента центрист Еманюел Макрон. През уикенда група симпатизиращи на Макрон парламентаристи затвърдиха окончателно отцепването си от десноцентристката партия \"Републиканците\", учредявайки нова партия \"Ажир\" (\"Да действаме\"). Допълнителен удар на \"Републиканците\" нанесоха трима други видни представители на партията, които се присъединиха към партията на Макрон \"Република, напред\". Това става във време, когато крайнодясната партия \"Национален фронт\" е раздиран от вътрешни противоречия и се бори срещу ново конкурентно движение, създадено от неин бивш член. След две седмици \"Републиканците\" ще избират нов партиен водач. Задачата на победителя, който и да е той, ще е да заглади различията и да възстанови партията, взривена и разпаднала се на части от изборния триумф на Макрон. Криза на дясното \"Десницата е в процес на разпад. Ако това продължи, ще бъдем опозиция за 20 години\", заяви пред телевизия \"Франс 2\" Маел дьо Калан, изгряваща звезда на \"Републиканците\" и кандидат за партиен лидер. Дьо Калан отправи яростни нападки към дезертьорите от партията. Той заяви също, че фаворитът в надпреварата за партиен водач, 42-годишния Лоран Вокие, пропагандира политики, които ще тласнат \"Републиканците\" твърде вдясно - развой, който може да накара и други да напуснат. През лятото 39-годишният Макрон взриви традиционния политически пейзаж във Франция, като спечели президентския пост без изобщо някога да е заемал изборна длъжност, и си осигури внушително мнозинство в парламента с партия, създадена само година по-рано. Макрон открадна министри както от Социалистическата партия, така и от \"Републиканците\", оставяйки двете формации озадачено да търсят отговор за шеметното издигане на власт на бившия инвестиционен банкер. Особено наранени бяха социалистите на бившия президент Франсоа Оланд. Предатели  \"Макрон разруши левицата с президентските избори и сега се цели в десницата\", казва Фредерик Даби от института за социологически проучвания \"Ифоп\". Лидерът на крайнолявата партия \"Непокорна Франция\" Жан-Люк Меланшон и водача на крайнодесния \"Национален фронт\" Марин Льо Пен са смятани за по-силни опоненти на Макрон, показа допитване на института \"Одокса\" от уикенда. Също толкова обезпокоително за Вокие, ако оглави \"Републиканците\", е, че според друго допитване всеки втори избирател няма отношение към него. Вокие, който нарича хората, напускащи партията, \"предатели\", заяви за \"Ройтерс\" миналата седмица, че иска да обедини формацията и че Франция се нуждае от твърдолинейните му предложения за миграцията, сигурността и Европа. \"Няма да обединим хората, като сме безразлични\", каза той. Задънена улица  Платформата му обаче накара утвърдени умерени членове на партията като председателя на регионалния съвет на област Ил дьо Франс (включващ Париж) Валери Пекрес и бившия премиер Ален Жупе да не са особено категорични за бъдещето си. \"Проблемът на \"Републиканците\" е, че не показват пред французите единство или (бъдещ) лидер, който въплъщава достатъчно солидна опозиция\", казва президентът на \"Одокса\" Гаел Слиман и допълва, че твърдата линия на Вокие не е достатъчно популярна. През седмицата Марин Льо Пен отбеляза със злорадство, че \"Републиканците\" са изправени пред \"катастрофална\" ситуация. \"Те се разпаднаха на два лагера\", заяви тя пред телевизия Бе Еф Ем Те Ве. Льо Пен обаче също стои начело на дълбоко разединена партия. Един от осемте й депутати в понеделник дезертира в отцепила се партия, основана от неин бивш депутат през септември./БТА", "date": "2017.11.30", "title": "Разпокъсаната френска десница се мъчи да се обедини срещу Макрон"}
{"url": "http://www.dnevnik.bg/sviat/2017/11/30/3087836_shte_predade_li_hamas_kljuchovete_ot_gaza_na/", "text": "Предвижда се \"Хамас\" до петък да предаде ключовете от ивицата Газа на Палестинската автономна власт, но препатилите жители на сектора отново губят надежда за по-добри дни и ги обземат съмнения. По силата на споразумение, сключено през октомври в Кайро след десетгодишни изтощителни разпри, ислямисткото движение трябва до 1 декември да прехвърли на Палестинската автономна власт (ПАВ) изключителните си правомощия в ивицата Газа - късче земя между Израел, Египет и Средиземно море. Хората в Газа излязоха по улиците, за да приветстват споразумението от Кайро, но запазиха и резерви предвид неуспеха на предходните опити за сближаване. Сега страхът от нов провал надделява пак. \"Не искаме много, само да живеем, както живее останалият свят\", посочва Абу Абед Абу Султан. Този 53-годишен палестинец, някога шивач във фабрика за конфекция, изнасял продукция в Израел, преди еврейската държава да наложи на Газа тежка блокада, с мъка изхранва семейството си, като продава кафе. \"Искаме само икономическото положение да се подобри и да отворят границите. Но се страхувам помирението да не удари на камък, както преди\", казва той. Хамас прогони палестинската власт от Газа с военна сила през 2007 г. Оттогава - с ограниченията, наложени от израелската окупация - палестинското правителство управлява само части от Западния бряг, разположен на няколко десетки километра от Газа. Обещания Предаването на властта ще означава една организация (Хамас), компрометирана в очите на голяма част от международната общност, да отстъпи място на признато формирование, разглеждано като прототип на независима палестинска държава. Белязани от трите войни с Израел от 2008 г. насам, бедността и изолацията, двата милиона жители на Газа са склонни да виждат тук знак за подобряване на съдбата им, за смекчаване на израелската и на египетската блокада. Според ООН помирението ще отстрани едно препятствие по пътя към уреждане на конфликта с Израел, ще се отрази пряко на живота в Палестина, а може да има и съществени последици за региона. \"Нямаме право да допуснем провал на процеса. В такъв случай твърде вероятно ще се стигне до нов опустошителен конфликт\", предупреди специалният пратеник на ООН Николай Младенов. Помирението даде първи зрелищни резултати на 1 ноември, когато \"Хамас\" предаде на ПАВ контрола върху палестинската част от КПП-ата по границите с Израел и Египет. Но едва дни преди крайния срок \"не сме осъществили и 5 на сто от предаването на властта\", изтъква Хюсеин ал Шейх, министър по гражданските въпроси в Палестинската автономна власт.  \"Хамас\" пречи на ПАВ да контролира границите изцяло и не позволява на служителите й да започнат работа по министерствата, твърди той. ПАВ и \"Хамас\" са все така на противоположни мнения за съдбата на въоръженото крило на движението, разполагащо с 25 000 бойци и хиляди ракети. Палестинският президент Махмуд Абас настоява за пълен контрол върху сигурността и отказва сценарий от ливански тип, при който \"Хамас\" наред с шиитското движение Хизбула като съществена ударна сила ще има и собствен дневен ред. \"Миниран терен\" \"Оръжията на съпротивата представляват \"червена линия\", темата не е открита за дискусии\", повтори в понеделник Халил ал Хая, високопоставен представител на \"Хамас\" - организация, претендираща за челното място в борбата с Израел. Жителите на Газа очакват резултати от помирението. Президентът Абас не е вдигнал финансовите санкции, наложени през 2017 г. с цел да принудят \"Хамас\" да се оттегли. Хората в Газа все още имат ток едва по няколко часа на ден. \"Не сме забелязали тук никакви подобрения. Нито повече ток, нито повече вода, нито повече работни места за децата ни\", казва 64-годишният Мохамед Абу Шабаан, баща на 10 деца. \"Положението е драматично\", добавя той. В по-дългосрочен план ще възникне решаващият въпрос за отношенията с международната общност. Израел и САЩ обявиха условията си, за да работят с евентуално правителство на единството: признаване на Израел, отказ от насилието и разоръжаване на \"Хамас\". ПАВ и \"Хамас\" все още имат фундаментални разногласия, засягащи връзките с Израел и въоръжената борба. Без общо виждане за бъдещето и обща програма ще сме \"все така на миниран терен\" във всяка фаза от предаването на властта, заявява Гасан Хатиб, бивш министър в ПАВ и университетски преподавател. \"Докато не преодолеем тези различия, все ще сме разделени\", казва той. Какво мислят хората в Газа? Осемнайсетгодишният Яхия ал Маджайда, приет да следва медицина в украински университет, е получил виза, но казва, че няма как да замине поради затворените граници. Визата изтича през януари. Ако не пристигна дотогава (в Украйна), те няма да я подновят и ще изгубя дадените вече 2000 долара\", казва той. \"Цялото ми бъдеще зависи от отварянето на границите и предаването на властта\", добавя Яхия. Майсаа ал Шанти, 45-годишна, майка на шест деца, не се е виждала с роднините си, заминали преди десетилетия в Саудитска Арабия, от 2007 г. - откакто \"Хамас\" контролира Газа. \"Мечтая помирението да успее и да отворят границите. Не съм ги виждала от 11 години. Баща ми почина, без да се видя с него. Не зная кога ще видя отново мама, сестрите ми и братята, ако няма помирение\", казва тя. \"Хамас\" поддържа в Газа собствена администрация, но повечето служители на прогонената ПАВ са получили нареждания да останат по домовете си. Така десетки хиляди хора са получавали заплата, без да работят. Една от тях - Лейла Сакар, се надява да се върне на работа в здравното министерство. \"Останеш ли десет години вкъщи, без да работиш, това се отразява и на психиката, и на професионалните навици. Не ме интересува дали колегите или пациентите ми са от \"Хамас\" или от \"Фатах\". Всички сме палестинци\", заявява тя. Махмуд ал Фараа, пиар в министерството на информацията на \"Хамас\", рискува да изгуби мястото си, а въпросът за прехвърляне на чиновниците на \"Хамас\" в службите на ПАВ е отложен за началото на 2018 г. Ал Фараа обаче подкрепя предаването на властта с надеждата да спечели от него, защото служителите на \"Хамас\" получават по-малки възнаграждения от тези на ПАВ. Трийсет и двегодишният Уаел ал Хадж, завършил университет през 2008 г., е бил оттогава безработен почти през цялото време. \"Искаме само след помирението икономическата ситуация и стандартът да се подобрят и да бъдат създадени работни места. Искам само да осигуря на семейството си стабилен и достоен живот\", казва той и допълва: \"(Политическото) разделение донесе огромна трагедия в ивицата Газа\". Хамада Ахмед, 12-годишен ученик в едно от училищата на ООН, не знае точно какво значи помирение, но мечтае за пръв път през живота си да види свят. \"Татко казва, че ако отворят границите, всички ще могат да пътуват. Надявам се, че ще мога да се кача на самолета и да ям в \"Макдоналдс\", казва момчето./БТА", "date": "2017.11.30", "title": "Ще предаде ли \"Хамас\" ключовете от Газа на палестинската власт"}
{"url": "http://www.dnevnik.bg/sport/2017/11/30/3087762_bulgariia_shte_nauchi_dnes_supernicite_si_za/", "text": "Жребият за световното първенство по волейбол за мъже, което ще се проведе в България и Италия догодина, ще бъде теглен днес. Церемонията ще се състои във Флоренция от 17.15 часа българско време. Жребият може да бъде наблюдаван по RaiSport HD, както и в профилите на италианската федерация във  \"Фейсбук\"  и  You Tube . Световното ще се проведе от 10 до 30 септември 2018 г., като в него ще участват 24 отбора. Те ще са разпределени в четири групи по шест. България ще е водач в група D, където ще бъде и световният шампион Полша, а мачовете ще се играят във Варна. Другите четири съперника ще бъдат определени при жребия. Италианците ще са водачи в група А, като там ще бъде и Аржентина. Бразилия и САЩ също са на първа позиция - съответно в групите В и С. Мачовете от група В, където са \"селесао\" и Канада, ще се играят в Русе. Варна  ще е българският град с най-много мачове от световното . В зала \"Конгресна\" ще се изиграят общо 21 двубоя - 15 от първата фаза и шест от втората. София остава с най-малко - шест срещи от втората фаза, тъй като по време на първата в \"Арена Армеец\" ще се проведе световното по художествена гимнастика (10-16 септември). \"Реалните възможности на националния отбор са да замине с чартърния полет за Торино, където ще се проведе финалната фаза, и да продължи да се бори за титлата\",  каза президентът на българската федерация Данчо Лазаров . Според спортния министър Красен Кралев  световното по волейбол е своеобразен венец в политиката на държавата за спорта . Градовете домакини в Италия са Рим, Флоренция, Бари, Милано, Болоня и Торино, където ще са финалите.", "date": "2017.11.30", "title": "България ще научи днес съперниците си за световното по волейбол догодина"}
{"url": "http://www.dnevnik.bg/bulgaria/2017/11/30/3087930_disciplinarniiat_sud_kum_advokatskata_kolegiia_v_stara/", "text": "Дисциплинарното дело срещу адвоката Момчил Мондешки - един от участниците в \"Яневагейт\" отново е в колегията в Стара Загора и днес по него ще бъде проведено заседание. През май  дисциплинарният съд  към колегията оправда Мондешки и постанови, че той не е нарушил престижа на адвокатската професия. Така случаят попадна в съда на Висшия адвокатски съвет. Оттам са върнали случая заради процесуални нарушения и той ще бъде гледан от нов състав. До проверката на Мондешки се стигна, след като инициативен комитет за адвокатска реформа (ИКАР) подаде сигнал срещу Мондешки във връзка със записите \"Яневагейт\" . Kолегията, в която Мондешки е вписан като адвокат, беше сезирана и от адвокат Николай Хаджигенов, а отделно от това те са се самосезирали по интервюто  пред в. \"Труд\". За днешното заседание са призовани над 50 души от ИКАР, както и адвокат Николай Хаджигенов С \"Яневагейт\" медиите в България обобщено наричат скандала с изтеклите през есента на 2015 година чрез \"Биволъ\" записи на разговори между Янева и отстранената съдия Румяна Ченалова и самия Мондешки. През близо двете години, в които се появяваха записи, той не беше открит нито от - прокуратурата, нито от Висшия съдебен съвет, но през ноември миналата година даде интервю за  в. \"Труд\" . Той лансира версията, че разговорите са нарочно записани с цел, хора от изпълнителната власт да бъдат изнудвани. Името на Мондешки стана известно първо в края на 2014 година, когато избухна скандалът с несъстоятелността на \"Белведере\" - дело, което беше разглеждано от Ченалова. Тогава се оказа, че той постоянно е бил забелязван в коридорите на градския съд и в кабинета на Владимира Янева. За него дори в доклада на ВСС за това как е бил управляван градският съд имаше констатация - \"очевидно Мондешки има отношение към нарушенията, извършени от Ченалова по определени търговски дела\". Интервюто на Мондешки пред \"Труд\" стана и повод за възобновяване на разследването за записите, което започна прокуратурата и което беше прекратено заради невъзможността Мондешки да бъде открит. В края на март тази година стана известно, че държавното обвинение отново го е прекратило заради липса на открити нарушения.", "date": "2017.11.30", "title": "Дисциплинарният съд към адвокатската колегия в Стара Загора пак гледа делото срещу Мондешки"}
{"url": "http://www.dnevnik.bg/politika/2017/11/30/3087931_sled_18-chasovo_zasedanie_deputatite_prieha_chast_ot/", "text": "Около 3.30 ч. тази сутрин парламентът прекрати заседанието си, което продължи повече от 18 часа. Заседанието бе удължавано 4 пъти. Депутатите ще продължат днес обсъждането и гласуването на второ четене на законопроекта за държавния бюджет за 2018 г. Пленарното заседание ще започне в 10 ч., съобщава БТА.", "date": "2017.11.30", "title": "След 18-часово заседание депутатите приеха част от бюджета, днес гласуването продължава"}
{"url": "http://www.dnevnik.bg/kultura/2017/11/30/3087719_sharl_aznavur_kazva_sbogom_na_bulgarskata_publika_v/", "text": "Доайенът на френския шансон Шарл Азнавур ще каже \"сбогом\" на българската публика с голям концерт в столичната \"Арена Армеец\" днес. София е спирка от последното турне на 93-годишният Азнавур. Голямата зала ще бъде превърната в своеобразен \"френски театър\" с червени завеси и само 5000 места. Все още има билети на цени от 59 до 159 лв. в  мрежата на Eventim. Шарл Азнавур е в България от 28 ноември заедно със съпругата и сина си. В рамките на 4-дневното си посещение Азнавур има няколко срещи с политици, дипломати и общественици, на които ще бъде съпроводен от посланика на Армения у нас Армен Саргсян. Цветя ще му поднесе и президентът на България Румен Радев, който е специален гост на концерта днес. \"Чувствам се изключително щастлив, че съм в София. Нямам търпение да се докосна до българските култура и гостоприемство отново. За мен този концерт е наистина много личен и съм подготвил специална програма\", каза певецът при кацането си в София, цитиран от организаторите от \"Арт.бг\". Шарл Азнавур е с арменски корени и също е своеобразен посланик на арменската култура по света. Той пее от 9-годишна възраст, а негов покровител е иконата на френската музика Едит Пиаф. Азнавур е автор на над 1000 песни, има над 100 записа и е играл в десетки филми. Албумите му са продадени в 100-милионен тираж. В България се очаква да изпълни селекция от най-известните си песни, като \"SHE\", \"La Mamma\", \"La Bohème\" и други.", "date": "2017.11.30", "title": "Шарл Азнавур казва \"сбогом\" на българската публика в \"Арена Армеец\" днес"}
{"url": "http://www.dnevnik.bg/bulgaria/2017/11/30/3087940_video_borisov_i_sakskoburggotski_tancuvat_sus_sabi_v/", "text": "Премиерът Бойко Борисов и бившият министър-председател Симеон Сакскобургготски, който е специален гост в българската делегация при посещението в Саудитска Арабия, се включиха в традиционния танц със саби в кралството. Това стана по време на вечерята, която крал Салман даде в чест на Борисов. Във видимо добро настроение премиерът се включи в танца ардха, както е арабското му наименование. Той е от едната страна на крал Салман, а от другата му е Сакскобургготски. След танца тримата проведоха кратък разговор, след което официалната вечеря продължи. Танцът ардха започва с един стих, който се повтаря под барабанен ритъм с ритмично повдигане на сабите във въздуха. По този начин се изразява радост и гордост. В кралството ардха е бил свързан с военни победи, но вече е включен в официални вечери и церемонии. Преди половин година и президентът на САЩ  Доналд Тръмп също се включи в традицията.  След като сключи сделки за оръжия със Саудитска Арабия за стотици милиарди долари, той танцува със саби заедно с владетеля на страната.", "date": "2017.11.30", "title": "Видео: Борисов и Сакскобургготски танцуват със саби в Саудитска Арабия"}
{"url": "http://www.dnevnik.bg/bulgaria/2017/11/30/3087941_samo_za_denonoshtie_140_sa_potursili_pomosht_v_pirogov/", "text": "През последното денонощие повече от 140 пострадали на снега и леда са потърсили помощ в \"Пирогов\". Това съобщиха от пресцентъра на лечебното заведение. За последните 24 часа в спешния травматологичен кабинет, най-често са постъпвали хора с оплаквания в областта на гривнената става (китката), раменната става и глезена.  Над 60 от пострадалите са останали за наблюдение и лечение в спешната болница. Те са хора в активна възраст.", "date": "2017.11.30", "title": "Само за денонощие 140 са потърсили помощ в \"Пирогов\" след падане"}
{"url": "http://www.dnevnik.bg/sport/2017/11/30/3087951_ne_mislia_che_sum_udrial_topkata_po-dobre_zaiavi_ruuni/", "text": "Не мисля, че някога съм удрял топката по-добре, заяви нападателят на \"Евертън\" Уейн Рууни за впечатляващото си изпълнение от мача срещу \"Уест хем\". В 66-ата минута той вкара по забележителен начин един от трите си гола за вечерта. \"Карамелите\" спечелиха с 4:0 и се отдалечиха от зоната с изпадащите. Рууни оформи хеттрика си с изстрел от половината на \"Евертън\". Топката беше изритана напред от страната на \"Уест хем\", а нападателят от движение я изстреля обратно право в празната врата. \"Това може да е един от най-хубавите голове, които съм вкарвал, не знам. Но е толкова важен, колкото и това, че опазихме вратата си суха\", заяви Рууни. \"Радвам се, че се представихме стабилно в защита, защото Дейвид Ънсуърт го заслужаваше. Той дойде в труден за клуба момент\", обяви нападателят. Ънсуърт беше начело на \"карамелите\" след уволнението на Роналд Куман. Клубът  се спря на Сам Алърдайс за постоянен мениджър в търсене на изход от кризата .", "date": "2017.11.30", "title": "Не мисля, че съм удрял топката по-добре, заяви Рууни след гол от 50 метра"}
{"url": "http://www.dnevnik.bg/politika/2017/11/30/3087947_sgradata_na_bulgartabak_osumna_s_nadpis_kontrabanda/", "text": "Тази сутрин активисти на \"Да, България\" поставиха надпис пред офиса на Булгартабак - \"CONTRABANTABAC corruption without frontiers\". Акцията е свързана с поредния случай, в който остро се повдигат съмнения за криминални дейности, свързвани с \"Булгартабак\", и  отказа на българската прокуратура  да реагира адекватно. От  доклад на Турската служба за борба с организираната престъпност  и контрабандата (КОМ) става ясно, че \"продуктите, идващи от българската компания \"Булгартабак\" са се превърнали се в източник на контрабанда в Турция. КОМ съобщава, че българските цигари съставляват основна част от нелегалния пазар в Турция. В тазгодишния доклад за пръв път се посочва директно името на \"Булгартабак\", посочват от партията. Докладът е изпратен до Международната организация за полицейско сътрудничество Интерпол. Въпреки сериозността на тези данни и нееднократните ни искания, включително с отворено писмо до Главния прокурор от 14 март т.г., нямаме информация за предприетото от българската прокуратура за разследващи действия по въпроса, който засяга българско търговско дружество и негови филиали извън страната, се посочва в съобщението на партията. На въпроси на медиите дали прокуратурата ще се самосезира по доклада г-н Цацаров отговори: \"за да се самосезирам по доклад на тяхната служба за контрабанда, не просто трябва да прочета някъде, че такъв доклад има, а такъв доклад трябва да съществува и да стигне по възможните официални канали\", посочват от партията. Днес се очаква лидерът на \"Да, България\" Христо Иванов да внесе искане до парламента във връзка с доклада на турските служби. То е за създаването на анкетна комисия по случая. От партията настояват и пред президента Румен Радев да свика заседание на Консултативния съвет по национална сигурност по темата. От партията са изпратили писмо с въпросите си и до Европейската служба за борба с измамите ОЛАФ с настояване да се проведе съвместно с българските органи разследване по случая.", "date": "2017.11.30", "title": "Сградата на \"Булгартабак\" осъмна с надпис \"Контрабанда без граници\" (допълнена)"}
{"url": "http://www.dnevnik.bg/evropa/novini_ot_es/2017/11/30/3087955_nadprevarata_za_predsedatelskiia_post_v_evrogrupata_e/", "text": "Градусът на напрежението между европейските столици се вдигна броени дни преди избирането на новия председател на Еврогрупата, който ще бъде ключов фактор за продължаване на реформите в еврозоната, предаде \"Франс прес\", цитирана от БТА. Избиран с мандат от две години и половина, шефът на Еврогрупата председателства месечните срещи на финансовите министри от 19-те страни, които са въвели единната валута и чиято основна цел е да се гарантира координирането на националните икономически политики. Председателят на Еврогрупата е от кръга на хората, чийто глас се чува в Брюксел, наред с председателите на трите големи евроинституции - Жан-Клод Юнкер на Еврокомисията, Доналд Туск на Европейския съвет и Антонио Таяни на Европарламента, както и ръководителя на европейската дипломация Федерика Могерини. Постът събуди апетита на цяла Европа и през последните седмици към него се устремиха редица кандидати. Светлина върху процедурата хвърли сегашният титуляр председател лейбъристът Йерун Дейселблум, който бе принуден да се оттегли от правителството след изборен провал. Заинтересованите министри имат срок до днес, 30 ноември, да обявят намеренията си да се състезават за председателското място на Еврогрупата. Техните имена ще бъдат обявени утре на 1 декември. Те ще трябва да изпратят мотивационно писмо, след това да представят приоритети се в деня на избора, насрочен за 4 декември на среща на Еврогрупата. Първият, който получи 10 гласа от общо 19-те, ще спечели, но не е невъзможно европейците да се споразумеят предварително по една-единствена кандидатура и да си спестят изборите, отбелязва \"Франс прес\".", "date": "2017.11.30", "title": "Надпреварата за председателския пост в Еврогрупата е в разгара си"}
{"url": "http://www.dnevnik.bg/na_put/2017/11/30/3087207_desetki_aviokompanii_ogranichiha_prenosa_na_sladki/", "text": "Коледа вече няма да е същата за голяма част от пътуващите със самолет за празника. Десетки авиокомпании включиха в списъка си с недопускани предмети на борда коледните бонбони, конфетите и ядките. Строгите правила се налагат от превозвачите заради изисквания от летищата, на които кацат. Забраните ще важат по определени маршрути, а най-засегнатата страна ще е Великобритания. Така компании като \"Райънер\", \"Емирейтс\" и \"Етихад\" вече поставиха коледните сладки в забранителния им списък. Конфетите са забранени на всички полети, напускащи Обединеното кралство, докато ядките са позволени на пристигащите от определени страни. Има определени ограничения и за компаниите, които позволяват преноса на подобни артикули, а именно – те да са в ръчния багаж и да са в оригиналната си опаковка. От авиокомпаниите уточниха, че новите правила не са свързани по никакъв начин с мерките за сигурност, а се правят с идеята да няма изненадани пътници. Причината – британските летища имат свои собствени правила за празниците. Ако превозвача позволи на пътника да носи със себе си подобни артикули, то при кацането му в Обединеното кралство местните власти могат да го накарат да ги изхвърли. Точно заради това от авиокомпаниите искат да спестят това на клиентите си. Две от летищата в Лондон - \"Гетуик\" и \"Хийтроу\", както и това в Бирмингам позволяват например преноса на една неотворена кутия със сладки, която трябва да бъде в ръчния багаж. Същото количество, но в чекирания багаж позволяват лондонските аерогари \"Станстед\" и \"Лондон Сити Еърпорт\", както и тези в Манчестър и Ливърпул. От авиокомпаниите напомнят още, че всички подаръчни комплекти, в които има остри предмети като ножици, отвертки и други подобни също няма да бъдат допускани на самолета. Подобна забрана има за всички полети до САЩ. Вкарването на ядки във Великобритания също ще бъде изключително сложно по Коледа. Всеки ще може да носи със себе си не повече от 2 кг. от всяка една страна от Европейския съюз, както и от повечето средиземноморските страни, сред които Египет, Тунис и Мароко, но от нито една друга държава. Препоръката на авиокомпаниите е всички сладки и ядки, които пътниците искат да подарят на Коледа, да бъдат опаковани като подарък и поставени в чекирания багаж. Задължително на летището те трябва да кажат на властите какво пренасят, дори и да не бъдат попитани. Авиопревозвачите, които въведоха забраната са Air France, Air India, Air New Zealand, American Airlines, Cathay Pacific, Delta, Emirates, Etihad, Icelandair, KLM, Norwegian Airlines, RyanAir, SAS Scandinavian, Singapore Airlines, South African Airlines, United Airlines, WestJet и WowAir.", "date": "2017.11.30", "title": "Десетки авиокомпании ограничиха преноса на сладки, конфети и ядки по Коледа"}
{"url": "http://www.dnevnik.bg/evropa/novini_ot_es/2017/11/30/3087960_mjusjulmanite_moje_da_budat_14_ot_naselenieto_na/", "text": "Мюсюлманите могат да станат между 7.4% и 14% от населението на Европа до 2050 г. Това показва проучване на изследователския център \"Пю\", публикувано днес и разглеждащо три сценария - нулева, средна и висока миграция, предадоха \"Франс прес\" и в.\"Гардиън\". Американският институт, който е световнопризнат с демографските си изследвания, е включил в проучването си настоящите 28 държави членки на ЕС, Норвегия и Швейцария. По негови данни през 2016 г. делът на мюсюлманите в Европа е бил 4.9%, а 53 на сто от всички имигранти в 30-те страни от 2010 до 2016 г. са били мюсюлмани. Дори да спре сега и за постоянно имиграцията към изследваните държави, мюсюлманите ще се увеличат от 4.9% в средата на 2016 г. до 7.4% от населението през 2050 година. \"Пю\" обяснява това с факта, че \"мюсюлманите са по-млади (средна възраст 13 години) и по-плодовити (средно едно дете повече на жена) от останалите европейци\". Вторият сценарий се основава на продължаването на легалната имиграция, която отчита Европа през последните години, и на спиране на наплива на търсещи убежище мигранти. При него мюсюлманското малцинство ще достигне 11.2% от европейското население през 2050 г. Според третия сценарий, ако продължи темпото на мигрантската вълна, отчетена между 2014 г. и 2015 г., до 2050 г. те ще са 14% от населението на 30-те държави. Според данните, цитирани от \"Гардиън\", броят на мюсюлманите в Германия може да нарасне от 6.1% през 2016 г. до 19.7% през 2050 г., ако продължи засилената миграция. При същия сценарий в Полша промяната ще е от 0.1% до 0.2% за същия период. При сценария за нулева миграция с изключение на Кипър, където живеят голям брой мюсюлмани (25.4%), Франция ще има най-голям дял - до 12.7% от 8.8%. Във втория сценарий, който е най-вероятният, Швеция ще има най-голям дял мюсюлманско население - 20.5%. Във Великобритания ще има ръст от 6.3% през 2016 г. до 16.7%. Мюсюлманското население във Финландия ще нарасне от 2.7% до 11.4%. Ако засилената миграция продължи до 2050 г., мюсюлманското население в Швеция ще нарасне до 30.6%, във Финландия - до 15%, а в Норвегия - до 17%. В Източна Европа делът на мюсюлманите ще продължи да бъде относително нисък, като единствено в Унгария и Гърция се очаква значително увеличение спрямо 2016 г. ", "date": "2017.11.30", "title": "Мюсюлманите може да бъдат 14% от населението на Европа до 2050 г., сочи проучване"}
{"url": "http://www.dnevnik.bg/sport/2017/11/30/3087968_gremio_specheli_kopa_libertadores_za_treti_put/", "text": "Гремио\" е новият шампион в Копа Либертадорес. Бразилският отбор спечели най-силния клубен турнир в Южна Америка след победа с 2:1 срещу \"Ланус\". В първия мач от финала \"Гремио\" се беше наложил с 1:0 у дома. Клубът от Порто Алегре стъпва на върха за трети път след 1983 и 1995 г. Ренато Гаушо, който е начело на новите шампиони, влезе в историята. Той става първият бразилец, вдигнал купата като футболист и треньор. Атакуващият полузащитник Луан беше избран за най-добрия играч в турнира. Фернандиньо отбеляза много красив гол, с който даде преднина на отбора си в 26-ата минута. Той открадна топката и пробяга с нея около 40 метра, след което вкара. Четири минути преди почивката Луан удвои, като преодоля трима защитници на съперника, а след това и вратаря. \"Ланус\" успя единствено да намали в 71-ата чрез Хосе Санд. \"Ще празнуваме до събота-неделя. Вълнуващо е, това е което тези привърженици заслужават\", каза вратарят на \"Гремио\" Марсело Грое.", "date": "2017.11.30", "title": "\"Гремио\" спечели Копа Либертадорес за трети път"}
{"url": "http://www.dnevnik.bg/bulgaria/2017/11/30/3087970_nelegalnite_kazani_za_rakiia_i_golemite_proizvoditeli/", "text": "Вицепремиерът Валери Симеонов заяви пред БНТ, че големите производители на алкохол работят в симбиоза с нелегалните казани за ракия, като по този начин позволяват сивата икономика в сектора да се увеличава. Той посочи, че в България има 1500 регистрирани казана, а незаконните са 5-6 хил., като спрямо тях не се предприемат мерки от данъчните, защото \"не са им толкова интересни\". По думите му те подбиват работата на легалните,  защото не плащат данъци и акциз.  Произведената от тях ракия пък не била толкова качествена. \"Големите производители на правят традиционната българска ракия. Те използват спирт с есенции. Незаконните казани пък купуват от тях спирта и правят същото като големите играчи - имитация на ракия. Всичко това е в пъти по-евтино\", добави Симеонов. Той каза още, че не вижда нищо срамно  да открие обществената тоалетна на граничния пункт \"Калотина\" . Според него от там минават по 33 хил. души на ден и мястото се е нуждаело от голямо санитарно помещение. Вицепремиерът допълни, че се гордее с откриването на тоалетната, както и с проверките през лятото по заведенията в черноморските курорти. Симеонов уточни, че благодарение на тях в хазната са влезли 300-400 млн. лв. повече. По думите му проблеми в управляващата коалиция няма никакви проблеми. Той добави, че управляващите си казват всичко и \"не се слугува на по-големия\", което било успешната формула за стабилност. Вицепремиерът призна, че има корупция, свързана с трафика на мигранти. Тя обаче била на ниско ниво - сред граничните полицаи.", "date": "2017.11.30", "title": "Нелегалните казани за ракия и големите производители работят в симбиоза, обяви Валери Симеонов"}
{"url": "http://www.dnevnik.bg/evropa/novini_ot_es/2017/11/30/3087971_evrodeputati_iskat_ohrana_za_poseshtenieto_si_v_malta/", "text": "Участниците в делегацията на Европейския парламент, която ще посети тази седмица Малта, за да проучи обвиненията в корупция по високите етажи на властта, поискаха да им бъде осигурена охрана и заявиха, че някои депутати са получили смъртни заплахи, предаде \"Ройтерс\", цитирана от БТА. След убийството на разследваща журналистка в Малта  Европарламентът прие резолюция , с която изрази притеснения за демокрацията и върховенството на закона в най-малката държава от ЕС. В писмо до председателя на Европейския парламент Антонио Таяни, до което \"Ройтерс\" получи достъп, лидерът на Европейската народна партия Манфред Вебер го призовава да напомни на малтийските власти за задължението им да защитават делегацията и да позволят на членовете й да изпълняват задълженията си, без да се страхуват. Резкият тон на писмото подчертава колко силни чувства предизвикват в Брюксел последните събития в Малта. То отразява и  призива на Таяни към полското правителство  да гарантира безопасността на евродепутатите след протест на полски крайнодесни заради  резолюция на Европарламента  за състоянието на демокрацията в Полша, отбелязва \"Ройтерс\". Левоцентристкият премиер на Малта Джоузеф Мускат заяви, че Малта не толерира престъпността и обеща правосъдие за убитата журналистка, отправила обвинения в корупция срещу него и членове на основната опозиционна партия. В писмото на Вебер, съюзник на германския канцлер Ангела Меркел, се казва, че има сериозни опасения за независимостта на малтийската полиция. Той добавя, че евродепутати са били заплашвани с убийство след изказване в защита на върховенството на закона в Малта. Сред участниците в делегацията е и малтийският евродепутат Роберта Мецола. След като се е изказала по този въпрос, в социалните медии са й били отправени заплахи за убийство. Делегацията ще се срещне с представители на правителството, прокуратурата, финансовото разузнаване, полицията, неправителствени организации. Eвродепутатите ще проверят местните системи за предотвратяване на прането на пари. След завръщането си делегацията ще изготви доклад със своите заключения. ", "date": "2017.11.30", "title": "Евродепутати искат охрана за посещението си в Малта"}
{"url": "http://www.dnevnik.bg/bulgaria/2017/11/30/3087975_snimka_na_denia_nauka_v_cherno/", "text": "Учени от БАН излязоха тази сутрин рано на протест пред централната сграда на академията. Над входа бяха спуснати черни знамена. Така учените изразяват недоволството си от предвидения за академията бюджет през следващата година.", "date": "2017.11.30", "title": "Снимка на деня: Наука в черно"}
{"url": "http://www.dnevnik.bg/bulgaria/2017/11/30/3087979_v_sledvashtite_dva_dni_na_mesta_v_bulgariia_shte_padne/", "text": "В първите два дни на декември се очаква да паднат големи количества дъжд в по-голяма част от България. Това обяви климатологът от БАН Красимир Стоев пред Нова телевизия. Той предупреди, че на места месечната норма за дъжд ще падне само за един ден. Стоев не назова обаче къде в България ще са най-проливните дъждове. По думите му декември ще е по-студен от обичайното. Температурите през месеца ще варират от минус 15 до плюс 18. През вторите десет дни на декември се очаква сериозно застудяване, придружено със снеговалеж. Очаква се снежната покривка да се запази и по Коледа.", "date": "2017.11.30", "title": "В следващите два дни на места в България ще падне толкова дъжд, колкото за цял месец, предупреди климатолог"}
{"url": "http://www.dnevnik.bg/evropa/novini_ot_es/2017/11/30/3087976_es_i_afrika_obeshtaha_poveche_pomosht_za_blokiranite_v/", "text": "Европейският съюз и африкански лидери обещаха да положат повече усилия за оказване на помощ на хилядите мигранти, блокирани в Либия - основната отправна точка, от която мигрантите те по море към Европа в търсене на по-добър живот, съобщи \"Асошиейтед прес\", цитирана от БТА. Въпреки че младежта и развитието бяха основни теми на  започналата вчера среща на върха  между ЕС и Африканския съюз в Кот д'Ивоар, миграцията бе на първо място в дневния ред, включително заради появилите се преди няколко дни кадри от търг за роби в Либия, предизвикали повсеместно възмущение в цял свят. На откриването на срещата в Абиджан, президентът на Кот д'Ивоар Аласан Уатара заяви, че сигурността на Европа и Африка ще \"зависи от способността ни да намерим изход от кризата в Либия и да сложим край, с всички налични средства, на нехуманното отношения към мигрантите\". Френският президент Еманюел Макрон каза, че с лидери на други страни от ЕС, африкански държави и ООН са обсъдили мерки за справяне с трафикантите на хора, в това число \"конкретни военни и полицейски действия за разбиване на тези мрежи\". \"Тези каналджии са тясно свързани с много терористични организации и подхранват, понякога финансират, а друг път са същите тези, които водят война срещу нас и убиват хора всеки ден в голяма част от Северна Африка\", каза Макрон в интервю за телевизия \"Франс 24\" и Радио Франс ентернасионал. Германският канцлер Ангела Меркел каза, че \"е много важно да подпомогнем африканците да сложат край на незаконната миграция, така че хората да не страдат в ужасните лагери в Либия и дори да бъдат продавани\". Нигерийският президент Мухамаду Бухари заяви вчера, че всички нигерийци, блокирани в Либия или в други части на света, ще бъдат върнати у дома и ще им бъде оказана помощ. Той добави, че е ужасно \"нигерийци да бъдат продавани като кози за по няколко долара в Либия\". Неговото правителство съобщи в \"Туитър\", че тази година са били върнати 4000 нигерийци, блокирани в Либия. Европа се опитва да намали потока от десетки хиляди африканци, предприемащи опасното пътуване през Средиземно море, чрез помощи за развитие и други средства като финансиране на по-стриктен граничен контрол. С прогнозите за драстично увеличаване на населението на Африка през следващите десетилетия, се очаква още много хора да рискуват живота си, за да стигнат до Европа, отбеляза АП. Ескпертна група ЕС, Африканският съюз и ООН обявиха вчера, че ще създадат експертна група, която ще ускори процеса на доброволно връщане на мигранти в родните им страни и намирането на нов дом за бягащите от насилие, конфликти и на нуждаещите се от международна закрила. Групата ще действа в тясна координация с либийските власти и ще бъде част от продължаващите усилия на трите организации за разбиване на мрежите за трафик на хора и престъпна дейност. Представители на трите организации и на девет европейски и африкански страни, включително Либия, се споразумяха да проведат \"спешни евакуации идните дни и седмици\" на мигранти, станали жертва на трафиканти в Либия, заяви вчера Макрон. Решението да се окаже помощ на връщането на желаещите африканци от Либия в родните им страни бе взето на извънредна среща на ЕС, АС, ООН, Германия, Италия, Испания, Чад, Нигер, Либия, Мароко и Конго, каза пред журналисти Макрон в кулоарите на срещата на върха в Абиджан.", "date": "2017.11.30", "title": "ЕС и Африка обещаха повече помощ за блокираните в Либия мигранти"}
{"url": "http://www.dnevnik.bg/sviat/2017/11/30/3087978_fatah_i_hamas_poiskaha_otlagane_na_datata_za/", "text": "Палестинските фракции \"Фатах\" и \"Хамас\" се споразумяха вчера да отложат  окончателното прехвърляне на властта в ивицата Газа  от \"Хамас\" на подкрепяното от Запада палестинско правителство с 10 дни и то да стане не на 1 декември, а на 10 декември, предадоха \"Ройтерс\" и БТА. Двете враждуващи движения подписаха миналия месец споразумение за помиряване под егидата на Египет, след като \"Хамас\" се съгласи да предаде административния  контрол върху Газа , включително ключовия граничен пункт Рафах. Това стана 10 години след избухването на гражданска война и превземането на анклава от \"Хамас\", чието управление . \"Фатах\" и \"Хамас\" съобщиха вчера в кратко изявление, че са помолили Египет за отлагане на датата за предаването на властта, за да могат да завършат \"всички приготовления за успешно изпълнение на стъпките за помирението, за което мечтае целият палестински народ. Очакваше се предаването на властта да се случи до петък. ", "date": "2017.11.30", "title": "\"Фатах\" и \"Хамас\" поискаха отлагане на датата за предаването на властта в ивицата Газа"}
{"url": "http://www.dnevnik.bg/ot_vas/galeriiotvas/2017/11/30/3087985_chitatelska_fotogaleriia_peshterata_na_neptun/", "text": "Пещерата на Нептун се намира между скалите в северозападната част на Сардиния и в нея могат да се видят четири зали, украсени от природата със сталактити, сталагмити, сталактони и солено езеро под морското равнище.", "date": "2017.11.30", "title": "Читателска фотогалерия: Пещерата на Нептун"}
{"url": "http://www.dnevnik.bg/sviat/2017/11/30/3087983_sasht_poiskaha_ot_vsichki_strani_da_prekusnat/", "text": "Съединените щати призоваха всички страни да скъсат дипломатическите и да преустановят търговските си отношения със Северна Корея, заяви вчера американската посланичка в ООН Ники Хейли, цитирана от \"Франс прес\" и БТА. Тя поиска от държавите да изгонят и всички работещи в тях севернокорейски граждани.  С  последното си изпитание  на междуконтинентална балистична ракета във вторник Северна Корея \"избра агресията\" пред мирния процес, каза тя и допълни, че САЩ призовават Китай да преустанови доставките на петрол за съседката си. \"Никога не сме искали война със Северна Корея и днес не търсим такава. Но ако избухне война, това ще е заради продължаващите агресивни действия\" на Пхенян, каза Хейли на извънредно заседание на Съвета за сигурност, предаде \"Ройтерс\". Хейли предупреди, че \"ако избухне война, не си правете илюзии, севернокорейският режим ще бъде напълно унищожен\". Заместник генералният секретар по политическите въпроси на ООН Джефри Фелтман заяви на заседанието, че се е срещнал с посланика на Пхенян в световната организация и го е предупредил, че страната му трябва \"да се въздържа от предприемане на по-нататъшни дестабилизиращи стъпки\". \"На срещата подчертах, че няма нищо по-опасно за мира и сигурността в света от това, което се случва в момента на Корейския полуостров\", каза Фелтман. По-рано тази година американски конгресмен  призова редица държави , включително България, да преустановят връзките си с комунистическия режим в Пхенян.", "date": "2017.11.30", "title": "САЩ поискаха от всички страни да прекъснат отношeнията си със Северна Корея"}
{"url": "http://www.dnevnik.bg/evropa/novini_ot_es/2017/11/30/3088021_liliana_pavlova_sblijavaneto_sus_zapadnite_balkani_e/", "text": "България ще положи усилия за повече инфраструктурни, енергийни и други проекти, които да доближат Западните Балкани до Европейския съюз, когато поеме шестмесечното ротационно председателство на блока през януари. Това заяви министърът на българското председателство Лиляна Павлова в интервю за \"Ройтерс\". Сърбия, Черна гора, Албания, Македония, Босна и Косово полагат усилия да се присъединят към ЕС. Въпреки че блокът е изправен пред много предизвикателства, включително Брекзит и реформите в еврозоната, еврокомисарят по разширяването Йоханес  Хан заяви през седмицата , че има \"повече воля\" да се обмисли бъдещо разширяване на съюза, припомня агенцията. По думите на Павлова по-тясното сътрудничество със Западните Балкани, включително по въпросите на сигурността и миграцията, е от ключово значение за мира и стабилността в ЕС. \"Мирът, спокойствието, стабилността и бъдещето на Европа минават през Западните Балкани. Европейският проект няма да бъде завършен без тях\", коментира Павлова пред \"Ройтерс\". \"Интеграцията е естествен процес, който донякъде избледня, но тя е процес, който трябва да продължи, сега е времето, ако не искаме да пропуснем момента\", каза Павлова, като все пак подчерта, че България не може да обещае по-бързо присъединяване на съседите си от Западните Балкани. \"Категорично не искаме да даваме напразни надежди. Но когато ги подкрепяме с проекти, с инвестиции, когато се чувстват част от европейското семейство, това е европейската перспектива, за която говорим\", посочи министърът. Среща на върха през май България ще бъде домакин на срещата на върха ЕС - Западни Балкани на 17 май, която Павлова се надява да доведе до конкретни споразумения за стимулиране на транспортните, енергийните и дигиталните връзки между Западните Балкани и съюза. България ще настоява за повече еврофондове за нови магистрали, железопътни линии и енергийна инфраструктура, за да свърже региона с блока, както и за финансиране от Световната банка, Европейската инвестиционна банка и Европейската банка за възстановяване и развитие. България също така иска да намали таксите за роуминг за Западните Балкани. Според източници от ЕС Сърбия и Черна гора, които вече започнаха преговори, може да се намират най-близо до влизането в ЕС, вероятно около 2025 г. По време на председателството България ще положи усилия източните страни, които се опитват да догонят по-богатите западноевропейски държави, да не пострадат от значително орязване на финансовата помощ на ЕС след излизането на Великобритания от съюза през 2019 г.", "date": "2017.11.30", "title": "Лиляна Павлова: Сближаването със Западните Балкани е ключово за стабилността в ЕС"}
{"url": "http://www.dnevnik.bg/sport/2017/11/30/3087886_fotogaleriia_generalnata_repeticiia_na_moskva_za/", "text": "Москва се подготвя за най-голямото събитие преди световното първенство - церемонията по тегленето на жребия.", "date": "2017.11.30", "title": "Фотогалерия: Генералната репетиция на Москва за жребия за световното по футбол"}
{"url": "http://www.dnevnik.bg/biznes/2017/11/30/3088028_chez_shte_izkupuva_energiinite_suorujeniia_izgradeni/", "text": "ЧЕЗ Разпределение България\" е информирало собствениците на енергийни съоръжения, които подлежат на изкупуване, че могат да се свържат с дружеството и да подадат необходимите документи за завършване на процедурите. Придобиването на електроенергийните съоръжения от страна на компанията е важно за инвеститорите, обясняват от ЧЕЗ. Изкупуването позволява да бъдат приключени поетите ангажименти по договорите за присъединяване на съоръжения към електроразпределителната мрежа. След придобиването им от \"ЧЕЗ Разпределение\" ще отпадне и задължението на инвеститорите за поддръжка на енергийните съоръжения, която изисква ресурси и е в тяхна тежест, допълват от компанията. Изкупуването на обектите ще предостави възможност и за правилното им и законосъобразно експлоатиране. Съоръженията, които подлежат на изкупуване, са изградени от клиентите на \"ЧЕЗ Разпределение\" в периода от 2002 г. до момента по силата на сключени договори за присъединяване. Изпълнението на договорите за присъединяване е законово изискване. През 2016 г. компанията осигури финансиране за приключване за всички изкупувания на съоръжения, собственост на трети страни, чрез част от инвестиционния заем от около 100 млн. евро, получен от Европейската банка за възстановяване и развитие, припомнят от компанията.", "date": "2017.11.30", "title": "ЧЕЗ ще изкупува енергийните съоръжения, изградени от инвеститори"}
{"url": "http://www.dnevnik.bg/sviat/2017/11/30/3088015_trump_posuvetva_mei_da_ne_se_fokusira_vurhu_nego/", "text": "Напрежението между американския президент Доналд Тръмп и британския премиер Тереза Мей нарасна през последното денонощие, след като президентът сподели в \"Туитър\" три ислямофобски видеа от крайнодясна британска група. В отговор на действията му говорител на Мей заяви, че Тръмп е допуснал \"грешка\", като е публикувал видеоклиповете. Американският държавен глава реагира, отново в \"Туитър\", с думите: \"Тереза Мей, не се фокусирай(те) върху мен, фокусирай(те) се върху Радикалния Ислямстки Тероризъм, който се случва в Обединеното кралство.\" Мей беше първият лидер, посетил Тръмп, след като той встъпи в длъжност, а от десетилетия Вашингтон и Лондон говорят за \"специалната връзка\" помежду си. Самата тя не е коментирала действията на Тръмп, а в момента е на дълга обиколка в Близкия изток и снощи пристигна в Саудитска Арабия. Видеоклиповете са първоначално публикувани от Джейда Франсън, заместник-председателя на групата \"Британия на първо място\". Тя е създадена от бивши членове на крайнодясната Британска националистическа партия. Самата Франсън беше арестувана и разпитана по-рано тази година и получи обвинения за \"заплахи и обидни думи или поведение\" след реч в Белфаст.  В резултат някои британски политици поискаха предстоящото посещение на Тръмп във Великобритания догодина да бъде отменено. \"Даунинг стрийт\" обаче повтори в сряда, че визитата ще се осъществи. Въпреки това външният министър Борис Джонсън написа в \"Туитър\", че крайнодясната групировка, публикувала видеата, \"няма място\" в британското общество, а друг министър на Мей определи действията на Тръмп като \"приемане на възгледите на жестока, изпълнена с омраза расистка организация\". \"Великобритания няма да толерира групи, които разпространяват омраза, като демонизират верски или етнически групи,\" каза вътрешният министър Амбър Ръд в четвъртък. Опозицията беше още по-крайна и обвини държавния глава, че подпомага възгледите на фашистка група. Трите клипа показват според описанието съоветно \"мюсюлмански мигрант\", нападнал холандец, който се придвижва с патерици, второто показва човек, който хвърля на пода статуя на Дева Мария и тя се разбива на парчета, а третото показва сцена с насилие от безредиците в Египет през 2013 г., когато мъж е хвърлен от покрива на сграда в Александрия. Впоследствие холандските власти казаха за Би Би Си, че нападателят от първото видео не е мигрант, а е роден и отгледан в страната. \"Британия на първо място\" Политическото движение има открито антиислямски и антиимигрантски възгледи. Лидерите му Пол Голдинг и Джейда Франсън, заедно със своите близо 1000 привърженици, открито се обявяват против исляма като религия и система от възгледи, иска да бъде забранено изграждането на джамии, както и халал (месо от животни, заклани съгласно религиозните изисквания на исляма) на територията на Великобритания. Самоопределя се като \"патриотична политическа партия и улично движение\" и \"патриотична съпротива... за нашия народ, който дълго страда.\" Според уебсайта на движението то \"се противопоставя на всички чужди и унищожителни политически или религиозни доктрини, включително марксизма, либерализма, фашизма, националсоциализма, политическата коректност, еврофедерализма и исляма.\" На малък митинг във Варшава през август Франсън каза: \"През Европа преминава рак и това е ислямът. Децата ни са бомбардирани, а правителството ни не прави нищо... злото няма да надделее.\" В момента \"Британия на първо място\" няма право да регистрира кандидати под това име на следващи избори заради процедурни нарушения. Дори когато този проблем не съществуваше, резултатите му бяха слаби: на местните избори в Лондон Голдинг получи едва 1.2% от вота като кандидат за кмет (на изборите за пръв път кмет стана мюсюлманин, Садик Хан). Франсън се кандидатира за депутат от Рочестър през 2014 г., но получи едва 56 гласа. \"Очарована съм\", каза за \"Ройтерс\" самата Франсън, която има 53 000 последователи в \"Туитър\" (Тръмп има 43.6 милиона), и изрази задоволството си, че държавният глава споделя целта ѝ да насочва вниманието на обществото към \"въпроси като исляма\". Говорителят на Белия дом Сара Сандърс също защити Тръмп. Тя каза, че Мей и други лидери по света знаят, че \"това са истински заплахи, за които трябва да говорим\". \"(Независимо дали) видеото е истинско, заплахата е истинска\", каза тя. Критики към него обаче се чуха и от средите на демократите, и от тези на републиканците. Сенатор Джон Маккейн каза, че е \"изненадан\" от туитовете, споделени от Тръмп, а сенатор Орин Хат нарече Мей един от \"великите световни лидери\" и добави, че изпитва \"невероятна обич и уважение към нея\".", "date": "2017.11.30", "title": "Тръмп посъветва Мей \"да не се фокусира\" върху него заради туитове на крайнодясна група"}
{"url": "http://www.dnevnik.bg/biznes/2017/11/30/3088035_sauditska_arabiia_iska_da_investira_v_petzvezdni/", "text": "Саудитска Арабия се интересува от инвестиции в петзвездни хотели в България, както и в други сектори на икономиката, съобщи правителствената пресслужба. \"Държавата ви има голям потенциал не само за инвестиции в туризма, но и във всички сектори на икономиката\". Това каза на министъра на туризма Николина Ангелкова в Рияд ество султан бин Салман бин Абдулазиз Ал-Сауд, принц на Саудитска Арабия и председател на Комисията по туризъм и национално наследство на държавата.", "date": "2017.11.30", "title": "Саудитска Арабия иска да инвестира в петзвездни хотели в България"}
{"url": "http://www.dnevnik.bg/zelen/2017/11/30/3088042_opasno_mrusen_vuzduh_sa_dishali_stolichani_snoshti/", "text": "Опасни нива на замърсяване на въздуха са измерени в късните часове в сряда вечер (29 срещу 30 ноември 2017 г.) във всички столични райони, където има измервателни станции на Изпълнителната агенция по околна среда.Това показват осреднените едночасови стойности за нивата на концентрации на фини прахови частици в редица райони на София на екоагенцията,  публикувани на сайта на Столичната община. е градът с най-високите превишения на допустимите норми на замърсяване с фини прахови частици (ФПЧ10) в страната за изминалото денонощие - над два пъти и половина. Замърсяване с прах над допустимото е имало в още девет населени места в България - средно над 1 път и половина. Това сочат и  данните на сайта на екоагенцията (ИАОС) , която публикува осреднените стойности за денонощието и в момента има данни за 29 ноември (от 0 до 24 часа). Пикът на смога снощи обаче е бил около и след 24 часа, което предполага, че именно най-високите нива на замърсявания все още не са отчетени в данните на екоагенцията. Най-тежък и опасен за здравето е бил смогът в района на \"Хиподрума\" след полунощ и в квартал в 21-22 часа на 29 ноември -  . Допустимата норма на замърсяване за 24 часа  и дори и да не може да се каже директно, че превишението е над 7 пъти, е сигурно, че излагането на подобни нива на замърсяване с ФПЧ е особено опасно. В района на  запрашаването е скочило като пикът също е бил след полунощ и високите нива тук са се задържали и през нощта. В  \" измерените количества прах към 20 ч. снощи  Според  данните на Изпълнителната агенция по околна среда (ИАОС)  за денонощието на 29 ноември (0-24 часа) за страната най-сериозните превишения с ФПЧ10 са измерени именно в София - над 2 пъти и половина в \"Надежда\" (2.61) и \"Хиподрума\" (2.64), \"Павлово\" - 2.35, а в \"Младост\" - два пъти. В \"Дружба\" - 1.17. И независимата карта на София  Airsofia  (на сайта  http://airsofia.info ) вече показва, че опасното замърсяване продължава и днес (четвъртък, 30 ноември) в целия град. Според измерванията на екоагенцията в столицата обичайно има два пика на замърсяване с прах – сутрин от 7 до 11 ч. и вечер от 17 до 23-24 часа. Причината е интензивният трафик в тези часове, както и по-интензивното битово отопление сутрин и вечер. Предишното сериозно замърсяване на въздуха в столицата беше съвсем скоро - преди да завали снегът в понеделник (26 ноември). Тежкият смог от миналия петък вечер се задържа плътно над София и през уикенда. Замърсяването на въздуха зависи изключително много от налягането, влажността на въздуха, от това дали има вятър. При дъжд или сняг нивата на фини прахови частици падат драстично. Само преди седмица  министър Нено Димов обяви пред журналисти,  че през последните години софиянци дишат по-чист въздух, а тестовото измерване на въздуха с мобилна станция в четири различни квартала на София на 17 ноември показало, че няма превишения на допустимата норма с изключение на квартал \"Бояна\". За съжаление официалните данни за замърсяването на въздуха в България не се публикуват на видими и лесно достъпни сайтове и приложения за гражданите и често хората дори не разбират, че излагат на сериозен риск здравето си - особено на децата и възрастните хора. Данни за мръсния въздух в българските градове все още няма и на н овата онлайн карта , която показва в реално време  качеството на въздуха в повечето европейски страни и градове и дава възможност за сравнения . От екоагенцията на България  увериха пред \"Дневник\", че до края на ноември актуалните измервания за страната  ще се виждат в реално време на европейската карта. На 5 април 2017 г. Съдът на Европейския съюз осъди България заради систематичното превишаване на допустимите норми за замърсяване с фини прахови частици, както и заради липсата на ефективни мерки за справяне с проблема в периода от 2007 г. до 2014 г.", "date": "2017.11.30", "title": "Опасно мръсен въздух са дишали столичани снощи (обновена)"}
{"url": "http://www.dnevnik.bg/intervju/2017/11/30/3088034_adela_peeva_dokumentalist_zad_nacionalistite_sme/", "text": "Те правят факелни шествия, кълнат се във вярност на родината и искат да я спасят от \"еврейската\" и други заплахи, докато мечтаят например за кариера в театъра. Срещите с тях са стряскащи - но още по-смайващи са реакциите на възрастните около тях. Тази вечер в Дома на киното е последната прожекция на филма на \"Киномания\", след което \"Да живее България!\" тръгва по кината, включително в Пловдив и Варна (виж карето в края на текста). - Всъщност не успяхме да говорим след самата премиера, където имаше много хора. Но те дадоха интервюта. А след това се чухме. Бяха сдържани - нито във възторг, нито обидени, че сме направили нещо лошо. Казаха, че това не е най-добрият ми филм, че \"Чия е тази песен\" е по-хубав.  Явно епизодът, в който се виждат чуждите националисти  , ги е впечатлил, защото говореха за него. В него се показва конкретната международна връзка между националистите. Така че аз не съм учудена от тази реакция. Но колкото и да звучи странно, и някои хора, които обичат всичко да им е ясно, и да посочиш с пръст \"този е много лош\", да очакват заклеймяване от филма, в него няма такова нещо. Вече го казах в едно интервю - аз постъпвам към всички герои на филмите си абсолютно коректно и без предубеждение. Никога не подхождам към някого като към положителния или отрицателния герой. В интерес на истината в този филм няма много положителни герои... При всяко положение към националистите - аз ги наричам момчета - постъпих по същия начин. Имахме професионална уговорка. Ние се познавахме отпреди това, от филма ми \"В търсене на Списаревски\" - заради който някои ме провъзгласиха за поддръжник на национализма - и можех да говоря с тях. Казах им, че искам да направя филм, в който да им дам думата да кажат какво мислят и да видя какво правят. Аз изпълних това. Аз никога не лъжа героите си. От коментари във \"Фейсбук\", а и от хората, които бяха на прожекцията, остава впечатление, че те са много доволни от филма, че ходят с голямо самочувствие. Те така си ходят, това е техният имидж. - Не в такава степен. На прожекцията в Г8 снощи , където нямаше гости, а редова публика, всички прочетоха филма много точно. Той ги хвана за гушата. Има известно разделяне на мненията - според някои е трябвало да съм по-хард, докато други виждат в отстранеността изключителното му достойнство. Защото в един момент чувстваш заплахата, емоцията. - Аз не заклеймявам никого. Да заклеймяваш значи да удариш печат. Ние знаем, че това е една друга част от нашето общество. Но какво ще получим от един печат? Целта е да видим за какво става дума, да анализираме и да преценим накъде вървят нещата. - Не, нямам. Но след премиерата чух коментар: \"Боже мой, много са!\" А друг отвърна: \"Не са много, но ще станат!\" - Забелязах, че възрастовата граница е паднала много. Това значи, че се увеличават. - Да, добре сте видели. Но има и друго: във филма има хора, които не са на възрастта на националистите. Една много благоприятна среда, която не е коректив на младите хора, привлечени от тези идеи. Има училища, учители, директори на театри - всички ние, които би трябвало да знаем за тези неща и да имаме отношение, да следим да не се стига до крайности. Така че филмът не е само за националистите от Българския национален съюз и техните съмишленици от Пловдив, от Стара Загора, които се събират на \"Луков марш\". Зад тези деца и младежи стоят, да ме простят, и родители, и учители, и аз - и интелектуалци. Всички се правим на ампе, както казват на улицата, правим се, че ги няма. Дори не знаем за това, което аз показах - това е друг, паралелен свят, който виждаме в репортаж по телевизията и отминаваме. Така че филмът не може да се къса на парчета. В момента говорим единствено за националистите, които вървят с надути перки. Там има изключително интелигентни младежи - в никакъв случай не лумпени, които разбират филма много добре. Но предпочитат да изтъкнат друго от него - че са част от нещо голямо, доста заплашително дори. Единият младеж повтори в интервюто си цитат от филма: \"Бъдещето ни принадлежи!\" Но какво е това бъдеще? Отговорът е доста размит. Аз мисля, че на всички, които гледат филма, всичко им е ясно. Но използват моментната ситуация за политика и пиар. - Не трябва да подценяваме хората. Онези, които възприемат това като положително явление, не са наясно с него. Хората трябва да си признаят, че за първи път го виждат в цялата му плътност и измерение, а не еднопластово. Нима се смята, че ако си дал малко повече място на един герой, той е непременно положителният? И какво да правим, да не говорим за това? Ами в един момент тези деца - защото те са 11-, 12-, 13-годишни, ще се обърнат срещу нас - срещу родителите си. Да, това което те правят, не е добро и е опасно. Но непознаването му или декларативното му отричане какво ще реши? Аз не съм давала нито положителна, нито отрицателна оценка, а съм оставила филма да предизвика размисъл у зрителя. Това, че има такава дискусия, означава, че той си върши работата много добре. С едно нещо съм съгласна с пишещите във \"Фейсбук\" - филмът трябва да се гледа. Тогава ще е коректно да се обсъжда. Според мен той даже трябва да се показва по площадите. Не защото аз съм режисьорът, а заради самия него и това, което показва. Дай боже, да стигне до хората, които могат да преценят какво може да се направи. - Да, той е директор на читалище. Ами ха де - да се запитаме откъде идва! Това е въпрос на сериозен анализ, не за да се сочим с пръст, а за разберем как да спрем това влияние. По площадите, от мегафони, непрекъснато се лее език на омразата, който не прави впечатление. Освен когато го покажеш на екран. Когато видиш как хора ходят по площадите в провинцията и говорят същите неща пред деца - и виждаш в очите на децата неистова омраза - мисля, че това е наказуемо. Някъде трябва да има закон, че не можеш да тровиш сърцата и умовете на децата по подобен начин. - Тях ги е страх. Те не искат дума да проговорят. Наблюдението върху тяхната реакция е много ценно, защото те иначе са безмълвни. И аз да бях на тяхно място, нямаше да говоря. Те оцеляват. - В \"Чия е тази песен\" - филмът за една песен, която всички на Балканите смятаме за наша, и накрая, разбира се, се сбиваме, щяха да ме набият в сръбската кафана. И тук имаше такъв момент, но по-страшен. Исках да снимам футболни фенове, защото връзката между феновете и националистите е много тясна. Отидох на мач на \"Берое\" - естествено с разрешение да снимам на стадиона. По едно време реших да се приближа до първите редове, да застана до полицаите. Вече бях позната личност в Стара Загора и три доста едри момчета слязоха от трибуните и застанаха очи в очи в нас, доста заплашително, искаха да пробият. А полицаят ми каза: \"Госпожо, махнете се, правите ми проблеми.\"", "date": "2017.11.30", "title": "Адела Пеева, документалист: Зад националистите сме всъщност ние - родители, учители, интелектуалци"}
{"url": "http://www.dnevnik.bg/sviat/2017/11/30/3088075_kongresut_na_sasht_otmeni_akreditaciiata_na_rt_rusiia/", "text": "Свързаната с Кремъл телевизия RT е загубила акредитацията си за двете камари на американския законодателен орган заради новия си статут на чуждестранен агент, съобщават телевизия Си Ен Ен и вашингтонското издание The Hill. Решението означава, че RT, критикувана като един от основните рупори на пропагандата на Кремъл зад граница, няма да има достъп до Конгреса и Сената на Съединените щати, с което спира да покрива и едно от изискванията за акредитация за Белия дом. Председателят на комисията по информационна политика към сената Алексей Пушков каза за РИА \"Новости\", че Москва може да реши да отговори реципрочно и американски медии може да загубят достъпа си до правителствени агенции. Източник на агенцията в руската Дума съобщи, че въпросните мерки вече се разработват. Информацията се появи за пръв път в писмо от институцията, представляваща радио- и телевизионните кореспонденти в Конгреса. Според Си Ен Ен председателят на асоциацията им, Крейг Каплан, е изпратил до директора на новините на RT Михаил Солодовников писмо, в което го уведомява, че сегашните правила изрично посочват невъзможността \"да се издаде новинарска акредитация на кандидат, работещ за което и да било чуждо правителство или негов представител\". (Това е посочено и на  сайта на организацията , в точка 3). \"След регистрацията като чуждестранен агент RT вече няма право на новинарска акредитация\", продължава писмото. Формално RT America принадлежи на организацията с идеална цел \"ТВ-Новости\", регистрирана от държавната РИА \"Новости\", но се смята, че е частично финансирана от руския бюджет. В средата на ноември организацията  избра да се регистрира по този начин , за да избегне възможността да бъде блокирано имуществото ѝ и да бъдат замразени сметките ѝ (макар главният редактор Маргарита Симонян да увери властите в САЩ, че не знае откъде идват парите ѝ). Миналата седмица руският президент Владимир Путин  подписа  одобрен от парламента  закон , изискващ от медийни компании и блогъри да се регистрират като чуждестранен агент. Главният критерий е финансирането от чужбина - от държавни или частни структури, международни организации или физически лица. Американският закон Foreign Agents Registration Act (FARA) е приет през 1938 г. с цел да се предотврати разпространяването на нацистка пропаганда в САЩ. Съгласно изискванията му като агент се определя компания или структура, която действа \"по нареждане, искане или под управлението на чуждестранен принципал\", под което се има предвид чуждо правителство.", "date": "2017.11.30", "title": "Конгресът на САЩ отмени акредитацията на RT, Русия заплаши с \"ответни мерки\""}
{"url": "http://www.dnevnik.bg/evropa/novini_ot_es/2017/11/30/3088152_evrostat_cenata_na_toka_za_bita_v_bulgariia_e/", "text": "Цената на електроенергията за бита в Европейския съюз е намаляла с 0.5% между първата половина на 2016 г. и първата половина на 2017 г. и е достигнала 20.4 евро за 100 киловатчаса. Цената на тока за първата половина на годината е била най-ниска в България (под 10 евро за 100 киловатчаса), и най-висока в Германия и Дания (над 30 евро), показват данни на Евростат. Цената на природния газ средно за ЕС също е намаляла с 6.3% за посочения период, за да достигне 5.8 евро за 100 киловатчаса. Сред държавите членки през първите шест месеца на 2017 г. цената на газа е най-ниска в България и Румъния (под 3.5 евро за 100 киловатчаса) и е най-висока в Дания (8 евро) и в Швеция (12 евро). Най-голям ръст в цената на електроенергията за домакинствата между първите две полугодия на 2016 и 2017 г. е отчетен в Кипър (22%), Гърция (12.8%), Белгия (10%), Полша (6.9%), Швеция (5.5%) и Испания (5.1%). Най-значително намаляване се отбелязва в Италия (-11.2%), Хърватия (-10.2%), Литва (-9.3%). Изразени в евро, средните цени на електроенергията в България през първата половина на 2017 г. са били най-ниските в ЕС – 9.6 евро за 100 киловатчаса. Следват ни Литва и Унгария – съответно 11.2 и 11.3 евро. На другия полюс са Дания и Германия (30.2 евро), следвани от Белгия (28 евро). България поддържа и сравнително ниски цени на природния газ в ЕС за първото полугодие на годината - около 3.3 евро, като пред нас е само Румъния – 3.2 евро за 100 киловатчаса. Цената на газа в България е намаляла с около 10% в сравнение с първите шест месеца на миналата година, а на електроенергията – с 0.2% за същия период. Данъците и таксите в ЕС представляват средно над една трета (37%) от цената на електроенергията, начислена на домакинствата през първата половина на 2017 г., и около една четвърт (26%) от цената на природния газ. За България данъците и таксите за електроенергия и природен газ са само 17%. Цената на електроенергията за 100 киловатчаса в съседните ни страни е 12 евро в Румъния, 19.4 евро в Гърция, 6.6 евро в Сърбия, 8.2 евро в Македония, 10.5 евро в Турция. При природния газ цените на съседните страни за 100 киловатчаса са: Румъния - 3.2 евро, Гърция - 5.6 евро, Сърбия - 3.2 евро, Македония - 4.8 евро, Турция - 2.6 евро за 100 киловатчаса.", "date": "2017.11.30", "title": "Евростат: Цената на тока за бита в България е най-ниската в ЕС"}
{"url": "http://www.dnevnik.bg/politika/2017/11/30/3088055_deputatite_ot_volia_vliazoha_v_parlamenta_s_medicinski/", "text": "Депутатите от \"Воля\" влязоха с медицинска маски в парламента днес, за да не се заразят от умопомрачителност. Те си поръчали и противовирусни лекарства. Поводът - реплики на проф. Иво Христов от БСП, че \"80% от българите са дебилни\" и на Вежди Рашидов от ГЕРБ, че това, което остава в България, \"не става за чеп за зеле\". Лидерът на \"Воля\" Веселин Марешки каза, че иска оставките им, но по-късно уточни, че няма смисъл. От думите му се разбра, че от заразата, тръгнала от думите на проф. Христов, се е заразил и шоуменът Слави Трифонов, който в Лондон казал, че \"целият морален и качествен капацитет се е изнесъл от страната\". По-късно пред журналисти Марешки каза, че не трябва да се позволява на тези 100-процентови дебили да се гаврят с нас. В пленарната зала на \"Воля\" отговори Славчо Велков от \"БСП за България\", който припомни изказване на Марешки от септември т.г., в което казал, че България се управлява от \"три прасета, трима идиоти, трима глупаци\". След това от парламентарната трибуна Вежди Рашидов се извини за думите си. \"Моля, простете ми, изтървах се. Правя грешки, но намирам достойнството и мъжеството да се извиня\", каза той и припомни, че като министър на културата два мандата е направил много в тази сфера.", "date": "2017.11.30", "title": "Депутатите от \"Воля\" влязоха в парламента с медицински маски, за да не се \"заразят от умопомрачителност\""}
{"url": "http://www.dnevnik.bg/biznes/2017/11/30/3088164_proizvodstvenite_ceni_narasnaha_s_56_za_godina/", "text": "Общият индекс на цените на производител през октомври нараства с 0.5% спрямо септември и с 5.6% спрямо октомври 2016 г. За месец по-високи цени са регистрирани в добивната промишленост - с 2.1%, и в преработващата промишленост - с 0.6%, докато в енергетиката е отчетено намаление - с 0.1%. Най-значително за месец нарастват заводските цени на основните метали - с 4.2%, и на химични продукти - с 1.3%, а намаление има при тютюневите изделия - с 1.6%, хранителните продукти - с 0.5%, и облеклото - с 0.1%. За година общият индекс на цените на производител нараства с 5.6% като увеличението в добивната промишленост е с 12.1%, в енергетиката - с 10.2%, а в преработващата промишленост - с 3.8%. През последните 12 месеца най-съществено поскъпва производството на основни метали - с 18.0%, на дървен материал и изделия от него, без мебели - с 6.7%, на хартия, картон и изделия от тях - с 4.6%. Намаление спрямо октомври 2016 г. се отчита в производството на компютърна техника, електронни и оптични продукти и при производството на превозни средства, без автомобили - по 1.9%.", "date": "2017.11.30", "title": "Производствените цени нараснаха с 5.6% за година"}
{"url": "http://www.dnevnik.bg/biznes/2017/11/30/3088033_overgaz_shte_podade_vtora_jalba_v_brjuksel/", "text": "Овергаз\" подготвя нова жалба до Брюксел, която е свързана с таксите за достъп и разделянето на газовата мрежа в страната на транзитна и за вътрешно ползване. Това каза изпълнителният директор на \"Овергаз мрежи\" Светослав Иванов в интервю за седмичника \"Капитал\". Анонс за интервюто е публикуван в днешния брой на всекидневника  \"Капитал Daily\".  Въведеният модел противоречи на Регламент 715 и благоприятства \"Газпром експорт\", твърдят от компанията, която очаква Европейската комисия (ЕК) да образува дело и по този казус. В края на миналата седмица се разбра, че България ще бъде глобена от Брюксел по наказателната процедура, която беше образувана след жалба на \"Овергаз\" от 2011 г. Въпросната глоба реално ще бъде платена от Българския енергиен холдинг (БЕХ), който е нарушил правилата, и ще влезе в бюджета на ЕК. Самата газова компания затова ще търси компенсация за понесените щети в съда, обясни Иванов. На закрито заседание миналия петък парламентът реши България да не признава вина по т.нар. газово дело на ЕК срещу БЕХ и дъщерните му \"Булгаргаз\" и \"Булгартрансгаз\" и задължи кабинета да обжалва решението.", "date": "2017.11.30", "title": "\"Овергаз\" ще подаде втора жалба в Брюксел"}
{"url": "http://www.dnevnik.bg/photos/snimka_na_denia/2017/11/30/3088165_snimka_na_denia_kolko_hora_mogat_da_se_suberat_na/", "text": "Студенти от Канада и Китай поставиха рекорд за най-много хора, стоящи едновременно върху арката на мост. Поле за рекорда стана пристанищният мост в Сидни, където се качиха 360 души.", "date": "2017.11.30", "title": "Снимка на деня: Колко хора могат да се съберат на арката на един мост"}
{"url": "http://www.dnevnik.bg/politika/2017/11/30/3088171_v_pismo_do_gerb_cacarov_kazva_che_ne_sa_proveriavani/", "text": "В писмо до депутата от ГЕРБ Десислава Атанасова главният прокурор Сотир Цацаров съобщава, че не са извършвани проверки за придобиване на акции от \"Техноимпекс\" от страна на Корнелия Нинова.  Писмото е отговор на запиване на Атанасова по повод изказване на Нинова: \"Трима прокурори са проверявали сделката на \"Техноимпекс\" и мен и не са открили нищо. Ако искат, да я проверят четвърти път.\" \"Внесох искане за информация за \"Техноимпекс\" и приватизационната сделка - дали по отношение на нея или на управителя Корнелия Нинова има извършвани проверки от прокуратурата в който и да е момент от началото на приватизацията, т.е. 13 януари 1999 година, когато Нинова е сключила договор и е декларирала, че ще плати 700 хил. долара и 70 хил. в деня на сключването му\", каза Атанасова. Тя допълни, че отговорът е, че за 18 г. не са подавани сигнали, не са извършвани проверки и не е образувано досъдебно производство относно приватизационната сделка. \"Сега е моментът Корнелия Нинова да се държи като лидер и да съобщи цялата истина. Никой не може да си присвоява мястото на морален стожер и да лъже\", каза Атанасова. По думите й така се изкарва цялата истина за приватизацията и прехода. ", "date": "2017.11.30", "title": "В писмо до ГЕРБ Цацаров казва, че не са проверявани акциите на Нинова в \"Техноимпекс\""}
{"url": "http://www.dnevnik.bg/bulgaria/2017/11/30/3088163_da_bulgariia_vnese_iskane_za_anketna_komisiia_za/", "text": "Да, България!\" поиска парламентът да формира анкетна комисия и да провери дали \"Булгартабак\" участва в контрабанден канал. Писмо, изпратено до президента Румен Радев, главния прокурор Сотир Цацаров и Европейската комисия, беше депозирано днес от лидера на партията в парламента. Повод за искането е  доклад на Турската служба за борба с организираната престъпност  и контрабандата (КОМ) от който става известно, че \"продуктите, идващи от българската компания \"Булгартабак\", са се превърнали в източник на контрабанда в Турция. За доклада съобщи преди време \"Капитал\". КОМ съобщава, че българските цигари съставляват основна част от нелегалния пазар в Турция. В тазгодишния доклад за пръв път се посочва директно името на \"Булгартабак\", като подобни констатации е имало и в предишни доклади на службата. Това е пореден случай, в който остро се повдигат съмнения за криминални дейности, свързани с \"Булгартабак\", и за отказа на българската прокуратура да реагира адекватно. \"Да, България!\" призовава и президента Радев да свика заседание на КСНС по темата\", пише още в писмото на партията. Ощетява ли този канал финансовите интереси на България и на ЕС (несъбрано ДДС)? На срещите през 2014 г. и 2015 г. в Република Турция предавани ли са на главния прокурор на Република България материали, свързани с последователните констатации на турските служби, че цигари с марки на \"Булгартабак\" имат ключов дял на незаконния пазар в Турция, че тази контрабанда се използва за финансиране на терористични организации, както и че този канал се покровителства от български политици? Касае ли тази контрабанда територията на Ирак и Сирия, включително области, които по това време са били под контрола на военни формирования на т.нар. Кюрдска работническа партия (ПКК) и \"Ислямска държава\"? Извършвала ли е прокуратурата проверка по повод публични изказвания на бивш икономически министър, че при приватизацията на \"Булгартабак\" е било купено мълчанието на системните политически партии с цел продажбата на \"верния купувач\", за да продължи действието на подобни контрабандни канали? , включително пълна и детайлна проверка на митническите процедури по износ и внос на продукцията; пълна и задълбочена проверка на паричните потоци на дружеството и неговите свързани лица, и на договорите за дистрибуция на цигари; проверка и искане за съдействие по линия на международната правна помощ за установяване на действителните крайни собственици на \"Булгартабак\", както в момента, така и за всички промени извършени след приватизационната процедура на дружеството; проверка и искане за съдействие по линия на международната правна помощ за установяване на всички действителни крайни собственици на дистрибуторите на \"Булгартабак\", както и на крайните бенефициенти на приходите от тях; проверка на всички проверки и сигнали, получени в прокуратурата и ДАНС за последните 10 години, и начина на тяхното провеждане; проверка на приватизационната процедура през 2011 година, начина на определяне на кандидатите и изчистване на съмненията за нарушения в самата процедура за приватизация и механизмите на нейното одобрение от български надзорни институции. Тази сутрин активисти на  \"Да, България!\" поставиха надпис  пред офиса на \"Булгартабак\" - CONTRABANTABAC corruption without frontiers.", "date": "2017.11.30", "title": "\"Да, България!\" внесе искане за анкетна комисия за проверка дали \"Булгартабак\" е част от контрабанден канал"}
{"url": "http://www.dnevnik.bg/evropa/novini_ot_es/2017/11/30/3088212_es_ne_priema_tezata_na_turciia_che_mrejata_na_gjulen_e/", "text": "Европейският съюз не споделя тезата на Турция, че мрежата на живеещия в САЩ духовник Фетхуллах Гюлен е терористична организация, и ще се нуждае от \"значителни\" доказателства, за да промени позицията си. Това заяви координаторът на ЕС за борба с тероризма Жил де Керхов, цитиран от \"Ройтерс\". Коментарът му вероятно ще разгневи Анкара, която обвинява Гюлен в организирането на осуетения опит за военен преврат миналата година, в който над 290 души бяха убити. Гюлен отхвърля обвиненията и осъди преврата. \"Що се отнася до (Гюленистката терористична организация) FETO, ние не гледаме на нея като на терористична организация и не вярвам, че има вероятност ЕС да промени позицията си скоро\", каза Керхов, според когото са необходими конкретни значителни данни, които да покажат връзката, а не просто незначителни доказателства като свалянето на приложение. Турските власти задържаха около 50 000 души, сред които учители, полицаи и журналисти, за предполагаеми връзки с мрежата на Гюлен. Близо 150 000 души бяха уволнени. Някои бяха задържани, защото са използвали мобилното приложение \"Байлок\" (ByLock), което според властите е било ползвано за комуникация между членовете на движението на Гюлен за подготовката и реализирането на опита за преврат. Германия, която остро критикува масовите арести в Турция, отказа да екстрадира хора, които според Анкара са били замесени в опита за преврат или са били свързани с мрежата на Гюлен. \"Решението за екстрадиция е в ръцете на всички държави членки и през повечето време на съдебната власт, независимата съдебна власт, а те се нуждаят от твърди доказателства\", допълни Керхов.", "date": "2017.11.30", "title": "ЕС не приема тезата на Турция, че мрежата на Гюлен е терористична"}
{"url": "http://www.dnevnik.bg/sport/2017/11/30/3088233_doping_skandalite_sa_instrument_za_politicheski_natisk/", "text": "Допинг скандалите са инструмент за политически натиск срещу Русия, заяви министър-председателят на страната Дмитрий Медведев. \"Нашата позиция спрямо допинга остава същата и недвусмислена - ние сме против употребата на допинг. Имаме определени проблеми и се борим с тях, което в никакъв случай не поставя под съмнение блестящия резултат на Руската федерация в домашните зимни олимпийски игри (Сочи 2014)\", каза Медведев. По думите му страната има проблеми с допинга, но те не поставят под съмнение постигнатото в Сочи преди близо четири години. \"Това беше честна и абсолютно обективна победа. За съжаление тази тема се превърна в основна тема за популяризирането на друга антируска кампания, чийто връх трябва да достигне в определен политически цикъл\", добави Медведев. Преди почти година Световната антидопингова агенция излезе с  нов доклад, разкриващ  систематично прикриване на допинг случаитe в Русия  за олимпийските игри в Лондон, световното първенство по лека атлетика през 2013 г. и зимните игри в Сочи през 2014 г. Русия очаква в началото на декември МОК да се произнесе дали състезателите ѝ ще бъдат допуснати до зимните игри в Пьончан.", "date": "2017.11.30", "title": "Допинг скандалите са инструмент за политически натиск срещу Русия, смята Медведев"}
{"url": "http://www.dnevnik.bg/zelen/2017/11/30/3088234_kato_momenten_pik_opredeli_zamursiavaneto_na_vuzduha_v/", "text": "Местната власт е основната, която трябва да взима мерки за осигуряване на чист въздух в рамките на градовете. Това се разбра от думите на екоминистъра Нено Димов, цитиран от агенция \"Фокус\". А замърсяването в София, отчетено в сряда вечер, било моментен пик. \"Но тези мерки не могат да бъдат взимани бързо, те са дългосрочни. Факт е, че в Столичната община от 2011 и до 2016 г. се наблюдава перманентно понижаване на такъв тип превишения, каквито имаме вчерашния ден. Според законодателството такъв тип превишавания са разрешени определен брой. Тук въпросът е колко ги превишаваме\", обясни той. От данните се разбра, че  в сряда вечерта в София въздухът е бил замърсен до 2.6 пъти над нормите . Димов цитира данни, според които през 2016 г. замърсяването на въздуха е било много по-малко от това през 2011 г. \"Там почти всички пунктове в София са под нормата\", каза още той и поясни, че има два, които са на границата. Димов обясни, че средните стойности на замърсяване с фини прахови частици в момента отчитат моментни пикове, какъвто бил вчерашният. Фактор за това били и метеорологичните условия. ", "date": "2017.11.30", "title": "Като моментен пик определи замърсяването на въздуха в София екоминистърът"}
{"url": "http://www.dnevnik.bg/sviat/2017/11/30/3088223_krainata_levica_v_ispaniia_shte_objalva_priakoto/", "text": "Крайнолявата формация \"Подемос\" и предвожданата от нея коалиция - трета сила в испанския парламент - ще обжалва в Конституционния съд на страната решението на властите в Мадрид да наложат  пряко управление  на Каталуня след обявяването на независимост в края на октомври. Това обяви лидерът на \"Подемос\" Пабло Иглесиас, цитиран от испански медии. \"Ще обжалваме скоро. В момента (политиците от партията) подписваме жалбата\", каза Иглесиас в коридорите на Конгреса. Така формацията откликва на искания на партиите, подкрепящи независимостта, които са представени в Конгреса - Каталунската републиканска левица (ERC) и Каталунската демократична европейска партия (PDeCat), които не разполагат с нужния минимален брой депутатски места, за да осъществят подобна инициатива. Целта според Иглесиас е да се избегне повторение на пряката власт \"в Каталуня и други автономни области\", получили \"заплахата от (чл. 155) от правителството на (управляващата Народна партия)\", както и да се \"защити самоуправлението на Каталуня\". От ERC - партията на уволнения и арестуван каталунски вицепремиер  Ориол Жункерас  - по-рано тази седмица поискаха от Иглесиас да отнесат \"държавния преврат, който представлява чл. 155 (клаузата за пряко управление)\" до Конституционния съд. Според в. \"Ел паис\" това ще се случи още в понеделник, на 4 декември. Въпреки това говорителят на групата на ERC, приветствайки решението, каза: \"Не разбирахме защо се бавят толкова.\" \"Подемос\" от самото начало не подкрепяха мерките, наложени от правителството на премиера  Мариано Рахой , след като парламентът в Барселона настоя да се придържа към резултатите от референдума за отделяне и обяви независимостта на Каталуня. Най-силно антикапиталистическото крило на предвожданата от нея коалиция дори призна независима Каталуня няколко дни след събитията от 27 октомври. Иглесиас обявява решението си едва пет дни преди началото на предизборната кампания за  извънредния вот в Каталуня , който ще се проведе на 21 декември.", "date": "2017.11.30", "title": "Крайната левица в Испания ще обжалва прякото управление на Каталуня"}
{"url": "http://www.dnevnik.bg/bulgaria/2017/11/30/3088251_bulgariia_i_sauditska_arabiia_se_dogovoriha_za/", "text": "България и Саудитска Арабия започват съвместна работа за изготвянето на споразумение за сътрудничество в областта на въздушния и морския транспорт. Това се договориха транспортният министър Ивайло Московски и арабският му колега Набил бин Мохамед ал Амуди, съобщиха от правителствената пресслужба. Решението идва само два дни след  проблемите с правителствения самолет , с който българската делегация летя до кралството. При преминаването си над иранското въздушно пространство той е направил маневра, тъй като е получил неочакван отказ за прелитане над Иран. Отношенията между персийската страна и Саудитска Арабия са достигнали едно от най-ниските си равнища за последните десетилетия. Уахабитското кралство забрани миналата година полети от и до Иран, а ислямската република рядко допуска във въздушното си пространство самолети от и до летища в арабската държава. Според Московски с подписването на документа за въздушна свързаност ще се увеличи потокът на пътници и товари между двете страни. Той подчерта, че ще се опита да намери инвеститори от Саудитска Арабия за някои от инфраструктурните проекти в България, докато наши фирми можело да се включат в проекти за инженеринг и изграждане на възобновяеми енергийни източници в кралството. Големи перспективи пред българския бизнес има и в областта на строителството, тъй като в момента в Саудитска Арабия се реализират мащабни инфраструктурни проекти, в които могат да участват български компании като изпълнители и подизпълнители. От своя страна зам.-министърът на икономиката Александър Манолев и арабският му колега се договориха да бъде открито българско търговско представителство, което най-вероятно ще е в столицата Рияд. Службата ще бъде обособена след разкриването на посолство на страната ни в кралството. Външният министър Екатерина Захариева допълни, че в момента се търси сграда на бъдещото посолство, което предстои да бъде открито през първата половина на 2018 г. \"Ние ще изпратим служители тук, за да проучат възможностите за настаняване на дипломатическата мисия. Първоначално вероятно ще наемем сграда. Обсъждахме варианти и да разменим собственост, тъй като и кралството наскоро отвори посолство в София и е наело сграда\", заяви тя. Колегата ѝ Ал Джубейр добави, че вижда много възможности за инвестиции във високите технологии, роботиката, туризма и земеделието. За целта ще бъдат проучени възможностите, които предоставя Фондът за публични инвестиции на Саудитска Арабия, основан през 1971 г. с цел да инвестира средства от името на правителството на кралството. Фондът има портфолио от приблизително 200 вложения със собствен капитал, отпускане на заеми или гаранции. Очаква се скоро той да стане най-големият суверенен фонд в света с активи от 2 трилиона долара. Земеделският министър Румен Порожанов подписа няколко споразумения с колегата си от Саудитска Арабия. Те са за сътрудничество в селскостопанския сектор. Документите създават възможности за изпълнение на съвместни проекти, обмяна на опит при използване на съвременни технологии в селското стопанство, животновъдството и рибарството, както и размяна на законодателства и политики, регламентиращи селскостопанския сектор.", "date": "2017.11.30", "title": "България и Саудитска Арабия се договориха за подобряване на въздушната свързаност"}
{"url": "http://www.dnevnik.bg/evropa/razshiriavane/2017/11/30/3088253_es_shte_namali_predprisuedinitelnite_fondove_za_turciia/", "text": "Съветът на Европейския съюз одобри днес предложението за намаляване със 105 милиона евро на средствата от предприсъединителните фондове за Турция. Решението е част от одобрената рамка на бюджета на ЕС за догодина, предварително утвърдена от Европейския парламент, предаде БТА. Съветът уточнява, че оставя запас от 70 милиона евро за Турция, които може да бъдат отпуснати, ако Анкара предприеме \"подлежащи на оценка подобрения в областта на демокрацията, върховенството на закона, правата на човека и свободата на медиите\". Отбелязва се, че намаляването на фондовете спрямо първоначалното предложение на Европейската комисия е свързано със състоянието на тези въпроси. Европейският съвет прие през ноември заключение, че предприсъединителните фондове за Турция следва да бъдат ограничени. Държавните и правителствените ръководители на ЕС отбелязаха, че ограниченията няма да засегнат осигуряваните европейски средства за Турция за справянето с миграционния натиск.", "date": "2017.11.30", "title": "ЕС ще намали предприсъединителните фондове за Турция"}
{"url": "http://www.dnevnik.bg/politika/2017/11/30/3088238_posledniiat_deputat_v_parlamenta_shte_vstupi_v/", "text": "Последният 240-и депутат в парламента най-вероятно ще встъпи в длъжност в средата на януари. Става въпрос за Елена Аксиева от партията на Веселин Марешки - \"Воля\", която е определена за народен представител от 16-и избирателен район - Пловдив, с решение на Централната избирателна комисия (ЦИК) от 3 октомври т.г. Тя трябва да заеме мястото на Нина Миткова, чиито правомощия като депутат бяха прекратени по нейна молба на 29 септември. Оттогава досега в 44-ия парламент има 239 народни представители. \"Ние не сме искали да има забавяне, но Аксиева има бебе и кърми. Ще се присъедини към парламентарната група в средата на януари\", обясни пред \"Дневник\" Веселин Марешки. От Централната избирателна комисия (ЦИК) поясниха, че няма законов срок, в който депутатът трябва да встъпи в длъжност, след като бъде определен за избран по време на мандата на съответния парламент. Според председателя на 39-ия парламент проф. Огнян Герджиков, който сега оглавява Консултативния съвет по законодателство в Народното събрание, няма никакъв проблем парламентът да работи с един депутат по-малко, стига да има кворум в пленарната зала (т.е. 121 народни представители - бел. авт.).", "date": "2017.11.30", "title": "\"Последният\" депутат в парламента ще встъпи в длъжност през януари"}
{"url": "http://www.dnevnik.bg/photos/2017/11/30/3088261_snimka_na_denia_koledata_zapochva_ot_rokfeler_centur/", "text": "Както и всяка година по това време в Ню Йорк официално бе дадено началото на празниците със запалване на светлините върху елхата пред Рокфелер център.", "date": "2017.11.30", "title": "Снимка на деня: Коледата започва от \"Рокфелер център\""}
{"url": "http://www.dnevnik.bg/bulgaria/2017/11/30/3088278_vmro_se_vuzmuti_ot_otstupkite_na_kabineta_za_carskite/", "text": "В позиция ВМРО обяви, че \"се противопоставя на опитите за мълчаливо и лекомислено отстъпване на т.нар. царски имоти по посока на фамилията Сакскобургготски\". \"Заради това ли беше всичко, господин Сакскобургготски? За да си върнете имотите? Не е ли това обидно към собствената Ви фамилна привързаност към България. Към кое в България е привързана Вашата фамилия? Към дворците ли?\" пита риторично политическата формация, чийто лидер Красимир Каракачанов е вицепремиер в правителството и в момента е в Саудитска Арабия в рамките на делегация, водена от премиера Бойко Борисов (ГЕРБ), в която Сакскобургготски е почетен член. Повод за изявлението на ВМРО е информацията за това, че държавата чрез регионалния министър Николай Ненков,  поиска спиране на две от имотните делата  – за двореца Врана и за Царска Бистрица, за 6 месеца \"до постигане на споразумение\" като междувременно Министерството на правосъдието подготвя законопроект, който да уреди статута на спорните имоти. ВМРО вижда в това опит за сделка със Сакскобургготски, която била уреждана \"явно срещу предполагаеми негови международни контакти\". Според партията с лидер вицепремиера и министър на отбраната въпросните контакти \"са доста съмнителни\", но показвали желанието на Борисов да приобщава всички към политиката си. В декларацията, разпратена до медиите, ВМРО заявява, че \"дори да са приети калпави лобистки закони, които позволяват на една фамилия да съди държавата, идва ред държавата да поправи нещата, а не да отстъпва\". Партията - член на управляващата коалиция, предлага ресорните институции да положат всички усилия, за да запазят собствеността на въпросните имоти в държавни ръце с възможност за отдаване на семейство Сакскобургготски за дългосрочно ползване при преференциални условия. ВМРО се аргументира с това, че въпросните имоти са на институцията цар, каквато в България няма. Освен това имотите не били лични, а държавни – твърдение, което семейство Сакскобургготски оспорва в хода на съдебните дела. Партията на Каракачанов се е разтревожила и от \"опитите на Сакскобургготски да обръщенията \"Цар Симеон Втори\" и \"Ваше величество\", използвани от някои медии. В днешни дни монархията и атрибутите ѝ навсякъде в цивилизования свят са само скъпо струващ маскарад, смята ВМРО. Според партията стремежът към имоти е неуважение и принизяване на царската традиция, на която България дължи уважение като \"част от завещаното ни средновековно достойнство, което ни отличава от всички останали\". Декларацията завършва с призива: \"Господин Борисов, защитете държавния интерес! Господин Сакскобургготски, покажете великодушието, което настоявате, че имате. И се откажете от претенции!\"", "date": "2017.11.30", "title": "ВМРО се възмути от отстъпките на кабинета за \"царските имоти\""}
{"url": "http://www.dnevnik.bg/sport/2017/11/30/3088208_olimpiiskiiat_komitet_ochakva_20_kvoti_za_igrite_v/", "text": "Българският олимпийски комитет (БОК) очаква около 20 квоти за зимните игри в Пьончан през 2018 г. За пръв път от олимпиадата в Албервил през 1992 г.  България ще бъде с пълен състав от десет души в биатлона  - петима мъже и пет жени. Водещите български състезатели в сноуборда Радослав Янков (алпийски дисциплини) и Александра Жекова (бордъркрос) също имат сигурни квоти за Пьончан. Останалите надежди са насочени към алпийските ски, ски бягането, ски скока, спускането с шейни. \"Очакваме състав от около 20 спортисти и делегация около 40-42 души. Надяваме се предстоящите стартове в световните купи бъдат успешни за нашите състезатели. Дано бройката да се запълни така, както ние предвиждаме\", каза генералният секретар на БОК Белчо Горанов на пресконференция по повод откриването на ски сезона. От Българската федерация по ски заявиха, че приоритет през новия сезон са зимните игри в Пьончан и стартът от Световната купа по сноуборд в Банско през януари. \"Това са двете наистина големи цели, които са поставени като приоритет пред нашите спортисти за този зимен сезон. Логично подготовката е ориентирана към взимане на максимално голям брой квоти за Пьончан и за едно добро представяне\", каза президентът на федерацията Цеко Минев. Олимпийските игри в Пьончан и стартовете в Банско са приоритет в зимните спортове и за Министерството на младежта и спорта (ММС), каза генералният секретар на ММС Асен Марков. \"Предстои много сериозен зимен сезон. Нашите цели в целия олимпийския цикъл са постигане на максимален брой квоти във всички спортове във федерацията. Системата е доста сложна, има още доста стартове до 20 януари, които ще позволят на всички да покажат своя максимум\", каза вицепрезидентът на ски федерацията Георги Бобев. По думите му има потенциал за още една квота в сноуборда - на Теодора Пенчева в алпийските дисциплини. Бобев очаква и трима български представители в алпийските ски - Алберт Попов, Камен Златков и Мария Киркова. \"Тримата проведоха сериозна подготовка и са готови за сезона. В ски бягането очакваме трима- четирима състезатели - най-добрият ни бегач Веселин Цинзов и Йордан Чучуганов при мъжете, при жените с възможности са Нанси Окоро и Антония Григорова\", обясни вицепрезидентът на БФСки. Според него може да се очаква олимпийска квота и от Владимир Зографски в ски скока. \"Едва ли има някой, който да не е запознат с трудния път на Влади към върха. От този сезон той се готви в нова конфигурация, с нов треньор - словенеца Матиас Жупан, който е носител на медал от Калгари.\" \"Ще разчитаме много на стартовете в Световната купа, които започват още този уикенд в Русия. Надяваме се Влади да демонстрира своя потенциал. Той го показва на тренировки, има много силни резултати, дано да ги развие в състезателна обстановка и да постигне така желаните от него резултати\", каза още Бобев. Другата надежда е Никола Чонгаров.  Най-успешният български състезател в алпийските ски между 2005 и 2014 г., който беше знаменосец на церемонията по закриването на игрите в Сочи, опитва да спечели квота в една от новите дисциплини - ски кроса, която дебютира през 2014 г.  \"С цената и на много лични усилия, и с подкрепата на федерацията той се бори за квота в един много конкурентен спорт като ски кроса. Предстои му много сериозна програма. Само през декември има шест старта от Световната купа в този спорт\", каза още Бобев.", "date": "2017.11.30", "title": "Олимпийският комитет очаква 20 квоти за игрите в Пьончан"}
{"url": "http://www.dnevnik.bg/ot_vas/novini_ot_vas/2017/11/30/3088270_bezsilieto_na_stolichnata_obshtina_pred_edin/", "text": "Преди месец и половина пуснах в \"Дневник\"  , на Орлов мост, в центъра на София - пред камерите на Столична Община. Пуснах сигнал до СО. Не беше нужно да мине толкова много време, за да се убедя, че общинат е абсолютно безсилна пред нарушителите и е доста странна като действия. Прилагам днешна снимка на нарушителя и отговора на общината. На снимката: Днес, 30 ноември, нарушителят е отново на тротоара. Пред камерите на кръстовището на Орлов мост. Вечно там ще паркира, докато колата му завърши жизнения си цикъл, очевидно. Защо ли? Вижте писмото на Столична община.", "date": "2017.11.30", "title": "Безсилието на Столичната община пред един постоянен нарушител"}
{"url": "http://www.dnevnik.bg/evropa/novini_ot_es/2017/11/30/3088303_s_novi_merki_brjuksel_shte_se_bori_s_izmamite_s_dds/", "text": "Европейската комисия предложи днес нови мерки за борба с измамите с ДДС, които струват на държавите членки повече от 50 милиарда евро, предаде пресслужбата на институцията. Данъчните органи на държавите членки и сега си обменят информация за сделки между фирми и за трансгранични продажби, но в по-голямата си част тя се обработва на ръка. В същото време няма система, чрез която правоприлагащите органи на ЕС да получават информация относно ДДС и разузнавателни данни за организирани престъпни групи, участващи в тежки измами с ДДС. С днешното предложение се предвижда в Еврофиск - мрежата от експерти в ЕС за борба с измамите - да се въведе онлайн система за обмен на информация, за да може рискът да се оценява по-бързо и точно. За да могат държавите членки да проверяват по-добре трансграничните доставки, служители от два или повече национални данъчни органа ще могат да извършват съвместни данъчни проверки, което е от голямо значение при измами в електронната търговия. Предвиждат се и нови начини за комуникация между данъчните власти и европейските правоприлагащи органи (OLAF, Европол и новосъздадената Европейска прокуратура). Стоки, които пристигат от страни извън ЕС, с крайно местоназначение в една държава членка, могат да влязат в ЕС през друга държава членка, преминавайки транзитно през нея и без за тях да се заплаща ДДС, тъй като данъкът се начислява, когато стоките стигнат до крайното си местоназначение. Тази особеност създава възможности за отклоняване на стоки към черния пазар и заобикаляне на плащането на ДДС. Според новите правила данъчните и митническите органи във всички държави членки ще си сътрудничат по-активно, като си обменят информация за стоките, влизащи в ЕС. При търговията с автомобили също понякога се извършват измами заради разликата в начина, по който ДДС се начислява за нови и за употребявани автомобили. Нови или сравнително нови автомобили, при които цялата сума е облагаема, могат да бъдат продадени като употребявани стоки, за които ДДС се начислява само върху маржа на печалбата. Затова служителите на Еврофиск ще получат достъп и до данните за регистрация на автомобили от други държави членки. Законодателните предложения ще бъдат предадени на Европейския парламент за консултация и на съвета - за приемане.", "date": "2017.11.30", "title": "С нови мерки Брюксел ще се бори с измамите с ДДС"}
{"url": "http://www.dnevnik.bg/razvlechenie/2017/11/30/3088279_ronaldo_konkurira_selena_gomes_za_nai-populiarna/", "text": "Португалският футболист Кристиано Роналдо конкурира попзвездата Селена Гомес за най-популярна личност в \"Инстаграм\" (Instagram). С новините за разрастването на семейството му най-добре платеният футболист на света се изкачи до второ място със 116 милиона последователи, само с 14 милиона по-малко от Гомес, показва годишната статистика на компанията. \"Инстаграм\" - социална мрежа, основана на споделянето на изображения и видеоклипове и собственост на гиганта \"Фейсбук\", играе сериозна роля за рекламните договори на звездите, които могат с лекота да препоръчат продукт на милионите си последователи. Неотдавна компанията HooperHQ изчисли, че Роналдо печели  средно по 400 хиляди долара за всяка своя снимка. Три от десетте най-популярни публикации в \"Инстаграм\" са на Роналдо, който документира появата на трите си деца - близнаци от сурогатна майка през юни и дъщеричка през ноември. И той, и Селена Гомес са добавили приблизително по 30 млн. последователи към профилите си през изминалата година. На трето и четвърто място по абонати в социалната мрежа са певиците Ариана Гранде (115 млн.) и Бионсе (108 млн.), а на пето - риалити звездата Ким Кардашиян със 104 млн. последователи. \"Инстаграм\" има над 500 милиона активни потребители дневно. От тази година компанията прибави и нова опция - \"инстантни\" публикации, които изчезват след 24 часа, на принципа на конкурентната мрежа \"Снапчат\".", "date": "2017.11.30", "title": "Роналдо конкурира Селена Гомес за най-популярна личност в \"Инстаграм\""}
{"url": "http://www.dnevnik.bg/sviat/2017/11/30/3088326_rusiia_pregovaria_za_izpolzvane_na_aviacionni_bazi_v/", "text": "Русия обсъжда с Египет споразумение, което ще позволи на летища в африканската страна да могат да се разполагат руски военни самолети след съответното запитване. Миналата година имаше публикации, че Москва преговаря с Египет за възстановяване на авиационната база в Сиди-Барани на средиземноморския бряг и на по-малко от 100 км от източната граница на Либия. Преговорите ще се водят от министерствата на отбраната и външните работи, като инициативата предвижда първоначално да действа за 5 години. Проектът, одобрен от двете правителства, беше разпространен в четвъртък и с него ще се регулира преминаването на военни самолети на двете страни през въздушното им пространство. Всяка година Русия и Египет ще си разменят списък с летища – както военни, така и с двойно предназначение. На тях няма да могат да кацат летящи радари с широк обсег и разположени на самолети командни центрове, както и пренасящите опасни товари. Искането за прелитане или разполагане трябва да се изпрати поне 5 дни предварително. Разходите по заявките, използването на навигационните системи на другата страна, паркирането и охраната на самолетите се поемат от приемащата държава. Изпращащата страна ще плаща гориво-смазочните материали, ремонта на техниката, храната и нощуването на екипажите. Русия дълго време след разпадането на бившия СССР не разполагаше с военновъздушни бази в Близкия изток, но това се промени с навлизането в Сирия. Използването на базата \"Хмеймим\" бе договорено в края на август 2015 г., а на 30 септември от нея започнаха въздушните удари по групировки, опозиционни на режима на Башар ал Асад. На 14 октомври 2016 г. президентът Владимир Путин подписа споразумението за безсрочно и безплатно използване на базата в провинция Латакия. Издръжката на военната група е за сметка на руското министерство на отбраната. Според него руските военни и семействата им се ползват в Сирия с дипломатически имунитет, няма да бъдат проверявани на границата и няма да бъдат преследвани в сирийски съд. Имуществото на руските военни е неприкосновено, сирийците нямат право да го преглеждат, задържат, конфискуват и т.н. Внасяната техника, въоръжение и цивилни стоки са освободени от мита и данъци. Преди няколко дни Омар Башир, президент на африканската държава Судан, издирван от Международния наказателен съд по обвинения в престъпления срещу човечеството, военни престъпления и геноцид, предложи Русия да създаде своя военна база на суданския бряг на Червено море. Освен възстановената неотдавна база в Сирия руската армия има обекти единствено в бившите съветски републики Беларус, Казахстан, Киргизстан и Таджикистан, както и в грузинските територии Абхазия и Южна Осетия, отцепили се, но непризнати, като независими страни и на практика икономически изцяло зависими от Русия. През последните години в медиите се появяваха твърдения за оферти за военни бази, отправени от Куба и Виетнам, което бяха официално отхвърляни.", "date": "2017.11.30", "title": "Русия преговаря за използване на авиационни бази в Египет"}
{"url": "http://www.dnevnik.bg/photos/2017/11/30/3088254_fotogaleriia_obojanieto_kum_kim_chen_un/", "text": "Поне веднъж в годината севернокорейците правят демонстрация на своята отдаденост към лидера Ким Чен Ун на голяма церемония на площада в Пхенян. Централна част в демонстрацията е парада, при който участниците викат \"Живей дълго!\" докато маршируват пред пред 33-годишния лидер, стоящ на балкон над тях. Фотографът на агенция \"Ройтерс\" Дамир Шаголь прави серия от портрети по време на едно от последните подобни събития, състояло се на 15 април тази година.", "date": "2017.11.30", "title": "Фотогалерия: Обожанието към Ким Чен Ун"}
{"url": "http://www.dnevnik.bg/bulgaria/2017/11/30/3088240_sudebniiat_suvet_shte_izslusha_rukovoditelite_na/", "text": "Висшият съдебен съвет (ВСС) ще изслуша ръководителите на специализирания съд и прокуратура Георги Ушев и Иван Гешев заради прехвърлянето на делата за корупция и други престъпления в тези институции. Целта е те да разкажат за битовите проблеми, които това може да предизвика. Предложението е на прокурорската колегия на съдебния съвет, които приеха да бъдат трансформирани определени щатни бройки за специализираното обвинение. Със същото очакване и председателят на спецсъда  Георги Ушев поиска нови 15 съдийски бройки  и по-добри материални условия. Съдийската колегия обаче реши, че ще изиска данни дали да увеличи щата на съда, защото  според колегията няма данни в подкрепа на исканото увеличение. На заседанието на пленума днес бяха представени нови данни, в които не е включена информация от най-натоварения съд в страната - Софийския районен. Справките показват, че делата, които ще попаднат в специализираните институции, са 82. Ако тази бройка се запази, градският съд пак ще остане по-натоварен, съобщиха членове на съдебния съвет. Промените, с които делата за корупция и още около 40 престъпления минаха към специализираните институции, бяха атакувани от Висшия адвокатски съвет и от Върховния касационен съд. Изслушването ще бъде на 7 декември.", "date": "2017.11.30", "title": "Съдебният съвет ще изслуша ръководителите на специализираните институции за това колко хора им трябват"}
{"url": "http://www.dnevnik.bg/bulgaria/2017/11/30/3088244_vutreshniiat_ministur_ne_bil_chel_doklada_ot_turciia/", "text": "Докладът на турската служба за борба с организираната престъпност и контрабандата (KOM),  в който се говори за контрабанда на цигари от \"Булгартабак\" , и за който лидерът на \"Да, България\" Христо Иванов внесе по-рано днес писмо до председателя на парламента, е в прокуратурата, съобщи вътрешният министър Валентин Радев. Той отрече да се е запознавал със съдържанието му, не стана известно дали това е направил и главният секретар на МВР Младен Маринов. Министърът и главният секретар отрекоха в документа да се споменава името на \"Булгартабак\" по време на редовния месечен брифинг на вътрешното ведомство. За констатациите на КОМ съобщи преди време \" Капитал \". В доклада българската фирма обаче се споменава, след като там се говори за \"продуктите, идващи от българската компания \"Булгартабак\" и превърнали се в източник на контрабанда в нашата държава\". Въпреки че твърди, че не е чел текста на доклада, министър Радев коментира, че, доколкото знаел, в него никъде не се споменавал \"Булгартабак\" - \"вие защо говорите за \"Булгартабак\", не знам\". Заяви, че когато дойде докладът, \"ще го видим\". И в опит да се измъкне от въпросите попита дали става дума за доклада на службите в южната съседка,  който стана известен преди две години . След уточнението, че въпросът е дали последният доклад не е в МВР, Радев отговори - \"не е на моето бюро, така да ви отговоря\", и сякаш не чу въпроса дали не е в ГДБОП. Каза, че по негова информация докладът е изпратен в прокуратурата, и препрати въпросите към държавното обвинение. Говорителят на главния прокурор Румяна Арнаудова не можа да каже дали докладът е постъпвал при тях. Тя посъветва да направим запитване, за да проверят и да отговорят. Преди дни главният прокурор Сотир Цацаров заяви за \"Дневник\", че в  прокуратурата не е постъпвало нищо от Турция за контрабанда на цигари от \"Булгартабак\" . Тогава Цацаров избегна въпроса дали българската прокуратура ще се сезира по турския доклад с това, че България официално не го е получила, и избегна въпроса дали той ще го изиска. Главният секретар на МВР Младен Маринов заяви също днес, че това е годишен доклад на турската служба, той е изпратен до Интерпол, но в него не се споменава името на \"Булгартабак\". Той не отговори на въпроса дали е чел доклада. По-рано днес лидерът на \"Да, България!\" Христо Иванов внесе писмо  искане  в парламента за създаване на анкетна комисия, която да провери фактите, изнесени от турските служби, адресирано и до президента, главния прокурор и ЕК.", "date": "2017.11.30", "title": "Вътрешният министър не бил чел доклада от Турция, но вътре не се споменавал \"Булгартабак\""}
{"url": "http://www.dnevnik.bg/sport/2017/11/30/3088305_ludogorec_poluchi_zelena_svetlina_za_remonta_na/", "text": "Лудогорец\" получи разрешение да започне изграждането на сектора за гости на стадиона си. Общинският съвет в Разград одобри предложението футболният клуб да модернизира първо тази трибуна, а след това сектор А. Според концесионния договор между общината и \"Лудогорец\" първо трябваше да се изгради централната трибуна, а след това секторът, където се настаняват привържениците на гостуващите отбори. \"В писмото на изпълнителния директор на клуба Ангел Петричев до община Разград се уточнява, че необходимостта от тази промяна се обосновава от изискванията на УЕФА за инфраструктурни критерии на стадионите и наредбите, регламентиращи отделните турнири, организирани от УЕФА. Към настоящия момент секторът за гости - Г, се явява непригоден за настаняване на фенове на гостуващите отбори по време на футболни срещи от Шампионската лига и Лига Европа\", написа местният \"Екип 7\". От Общинския съвет потвърдиха пред \"Дневник\", че предложението е прието, и уточниха, че написаното в \"Екип 7\" е вярно. Документите ще бъдат готови в 7-дневен срок заради структурни смени. Това се дължи на смяната на досегашния председател на съвета Надежда Радославова със Стоян Ненчев. Футболният клуб подписа договор за концесия на стадиона през декември 2016 г. за срок от 35 години. Според условията \"Лудогорец\" трябва да инвестира 18.5 милиона лева в спортното съоръжение. Футболният клуб ще плаща годишна концесия от 14 000 лева. През лятото \"Лудогорец\" получи разрешение да играе мачовете си от груповата фаза на европейските клубни турнири в Разград, след като при предишните участия домакинстваше на Националния стадион \"Васил Левски\" в София. Условията  в сектора за гости често предизвикват критики . Изпълнителният директор на \"Лудогорец\" Ангел Петричев каза наскоро, че се очаква трибуната да бъде изградена бързо.", "date": "2017.11.30", "title": "\"Лудогорец\" получи зелена светлина за ремонта на сектора за гости"}
{"url": "http://www.dnevnik.bg/bulgaria/2017/11/30/3088332_radev_podozira_politicheski_podtekst_v_pismoto_na/", "text": "Вътрешният министър Валентин Радев подозира, че в писмото на баретите има политически подтекст. Той коментира бунта на служителите от  Специализирания отряд за борба с тероризма  (СОБТ) срещу началника им Георги Гайков на редовния месечен брифинг на вътрешното министерство. Радев обаче не посочи с коя политическа сила свързва подтекста. \"В писмото на баретите има политически подтекст. Учудих се, че не са използвали служебния път да сигнализират, а го правят по този начин. Чакам проверката на инспектората\", обяви Радев. На въпроса какво могат да направят служителите на МВР, когато имат оплаквания от шефа си, при положение че той има власт над тях и може да ги \"понижава\" чрез преместване и други методи, Радев заяви, че затова има и политическо ръководство. Ако полицаите не вярват на професионалните си ръководители, са можели да сигнализират политическите такива. Министърът обяви още, че е преценил всички плюсове и минуси, когато е назначил Георги Гайков отново да оглави специализираната структура. \"Дейността в отряда върви нормално. Все пак там работят над 200 души, писмото е подписано от 10% от тях\", заяви още министърът. Гайков беше назначен от бившия вътрешен министър Цветлин Йовчев през  октомври 2013 година  и оглавяваше отряда за борба с тероризма през 2014 година, когато при акция за обезвреждането на барикадирал се стрелец в Лясковец загина командосът Емил Шарков, а трима бяха ранени. Гайков е смятан за приближен до тогавашния главен секретар на МВР и настоящ ръководен кадър в партия \"Атака\" Светлозар Лазаров. В началото на втория кабинет на Бойко Борисов Гайков бе сменен от поста шеф на спецотряда и върнат от Радев през юли тази година. Във вторник стана известно, че Радев е назначил комплексна проверка в СОБТ след писмо на служители в отряда, в което обвиняват командира си в неправомерни назначения, лошо управление на спецотряда и използването на служебни ресурси за лични цели. Писмото бе подписано от над 20 служители и бе изпратено и до вицепремиера Красимир Каракачанов. Повече четете  тук .", "date": "2017.11.30", "title": "Радев подозира политически подтекст в писмото на баретите срещу шефа им"}
{"url": "http://www.dnevnik.bg/biznes/2017/11/30/3088372_letishteto_v_sofiia_otbeliaza_rekord_-_6_mln_putnici/", "text": "Летището в София днес посрещна рекордния 6-милионен пътник след като за месец и половина обслужи 1 млн. души. Само за първите 10 месеца пътникопотокът се е увеличил с 36%, съобщава пресслужбата на летището.", "date": "2017.11.30", "title": "Летището в София отбеляза рекорд - 6 млн. пътници за 11 месеца"}
{"url": "http://www.dnevnik.bg/zdrave/2017/11/30/3088374_chetiri_farmacevtichni_kompanii_se_sustezavat_za/", "text": "Нов подход в лечението на мигрена показва обещаващи, дори \"революционни\" резултати, съобщава Би Би Си. Четири фармацевтични компании се надпреварват за патента на новите видове лекарства, които атакуват директно пептидите в мозъка, причиняващи главоболие и чувствителност при мигрена, като две вече са провели успешни клинични изпитания и резултатите са по-добри от очакваното. Надпреварата във фармацевтичната индустрия е ожесточена, защото  живее с това хронично главоболие без особена помощ освен болкоуспокояващи. То засяга три пъти повече жени, отколкото мъже. Мигрената, която се проявява по-рядко от 15 дни в месеца, се нарича епизодична, а тази, която е по-често - хронична. Усилията на компаниите са насочени и в двете посоки, но на един и същ принцип - да  , вместо да потискат симптомите й. Досегашните опити за лекарства за превенция срещу мигрена имат нежелани странични ефекти и не са прицелени добре, смятат авторите на новите проучвания. Повечето нови лекарства, които се разработват, са насочени конкретно срещу хормона   (calcitonin gene-related peptide or CGRP), за който е доказано, че предизвиква болката и дразненето от шум и светлина при мигренните пристъпи. По различни механизми новите медикаменти се опитват да пречат на производството му, да отслабват ефекта му или да защитават частта от мозъка, с която той взаимодейства. Най-новото изследване, което дава надежда за милиони, било проведено в британската болница King's College Hospital. Там експериментират с вещество, което предотвратява пристъпите на мигрена чрез антитела, които пречат на работата на калцитонина. Медикаментът се оказал ефективен при повечето участници в клиничното изпитване, като . Предстои обаче да се наблюдават и анализират и дългосрочните ефекти от него.", "date": "2017.11.30", "title": "Четири фармацевтични компании се състезават за патента на революционно лекарство срещу мигрена"}
{"url": "http://www.dnevnik.bg/biznes/2017/11/30/3088424_bitkoin_se_obezceni_s_nad_20_samo_za_24_chasa/", "text": "Криптовалутата биткойн, която през тази година поскъпна с близо 1100% спрямо долара, изгуби над една пета от стойността си само за последните 24 часа. В сряда тя достигна абсолютен рекорд от 11 395 долара, а в четвъртък следобед струваше 9000 долара на люксембургската борса Bitstamp. От началото на търговията днес поевтиняването достигна 8%, след което обменният курс се върна на ниво около 9200 долара, или обезценяване от над 6% в рамките на една търговска сесия, разказва \"Ройтерс\". Корекцията с над 2000 долара охлади манията, в която се превърна търговията с биткойн през последните месеци. Но въпреки това към 16 часа българско време поскъпването ѝ през тази година бе около 850%, а само за ноември повишаването на стойността надхвърли 40%. Шеметният възход принуди няколко водещи инвеститори да предупредят, че се навлиза в територията на пазарен балон с всички опасности за играчите при спукването му. В сряда зам.-управителят на централната банка на Великобритания каза, че инвеститорите би трябвало \"първо да си напишат домашното\" и след това да инвестират в дигитални валути. Сривът на биткойн повлече и други криптовалути - етереум (Ethereum), най-големият конкурент, се обезцени с 19% в рамките на деня според данни на сайта за търговия Coinmarketcap.", "date": "2017.11.30", "title": "Биткойн се обезцени с над 20% само за 24 часа"}
{"url": "http://www.dnevnik.bg/biznes/2017/11/30/3088436_obshtina_belene_zapochva_proekt_za_zaetost_s_rumuniia/", "text": "Община Белене разработва проект за увеличаване на заетостта и намаляване на безработицата чрез наемане на работници във и от Румъния и насърчаване на инвеститори от двете страни на границата, съобщи БТА като се позовава на общината. Очаква се като партньор от румънска страна да се включи университетът \"Овидиус\" - Констанца. В рамките на проекта партньорите ще определят кои са секторите, които могат да приемат мобилна работна сила и хора с увреждания. Интернет платформа с версия на български, румънски и английски език ще насърчава съвместни бизнес-инициативи в региона. Ще бъдат извършени обучения на безработни от Белене и Румъния, ще се организират и форуми за български и румънски работодатели, специализирани и висши училища, бюрата по труда. Проектът е част от Програма \"INTERREG V-A Румъния - България 2014-2020\", Приоритетна ос 4, а финансирането е в размер на  692707 евро.", "date": "2017.11.30", "title": "Община Белене започва проект за заетост с Румъния"}
{"url": "http://www.dnevnik.bg/sviat/2017/11/30/3088445_kak_germaniia_izvadi_gurciia_ot_shengen/", "text": "Всъщност това трябваше да бъде един съвсем обикновен полет от Гърция към Германия. Само че още когато самолетът на Aegean Airlines каца на летището в Щутгарт, Георгиус Анастасопулос усеща, че нещо не е наред. Пилотът насочва машината на значително разстояние от другите самолети. Обичайният коридор, който бива \"залепян\" за самолетите и по който пасажерите излизат и се озовават директно във вътрешността на летището, така и не се появява. Вместо това пилотът ги моли да слязат по прикачената стълба и да се качат в току-що пристигналия автобус. Той ги откарва в друга отдалечена част от летището. Цели два часа властите проверяват щателно паспортите на пътниците. \"Процедурата противоречеше на всички правила за свободно придвижване в шенгенското пространство. Почувствах се унизен\", споделя Анастасопулос. И той не е бил единственият. И останалите пасажери от същия полет са били подложени на щателна проверка. А всъщност не би трябвало да е така, защото Гърция е част от Шенгенското споразумение, в рамките на което граничният контрол отпада. Защото идват хиляди нелегални Само че продължаващата бежанска криза и ислямисткият терор разкриха слабостите на Шенген и принудиха страни като Германия да се отдалечат от предишната си либерална миграционна политика. В резултат на това Федералната република реши, че шенгенските правила няма да важат за пристигащите от Гърция. По данни на вътрешното министерство в Берлин мерките са предприети още в началото на ноември, след като германските власти са регистрирали от началото на годината над хиляда нелегални пасажери от Гърция. От министерството съобщават, че мерките ще бъдат засилени преди Коледа с цел да се предотвратят евентуални терористични нападения. Независимо от това възмущението в Гърция е огромно. Гърците се чувстват унизени точно от страната, която със своята неумолима политика на икономии е съотговорна за колапса на гръцката икономика, както смятат те самите. \"Възможно е германските мерки да са допустими. Възможно е Гърция също да носи вина за лошия мениджмънт на бежанската криза. Но това не оправдава никакви едностранни мерки. Все едно американският щат Масачузетс да се отнася към туристите от Калифорния като към чужденци, защото Калифорния е пълна с мигранти\", казва Георгиос Анастасопулос. Стреснато от гнева на гърците, правителството на Алексис Ципрас внесе официално оплакване срещу Берлин. Само че експерти подчертават, че не само в Германия се предприемат конкретни действия поради съображения за сигурност. Такива неща се случват и в самата Гърция. Там понастоящем пребивават 60 000 бежанци и хора, търсещи убежище. Страната се е превърнала в основен разпределителен център за каналджийските банди. Международни престъпни мрежи необезпокоявано снабдяват нелегалните мигранти с фалшиви паспорти и други документи. Само няколко дни преди Германия да затегне граничния контрол, британските служби помогнаха на гръцката полиция да разбие една престъпна група в Атина, която се занимавала с производството на фалшиви документи. Преди това бяха разкрити и каналджийски банди, които са вкарали нелегално хиляди мигранти от Близкия и Средния изток в Испания, Италия и Германия. Въпреки няколкото успешни полицейски акции каналджиите и сега продължават своята дейност. Техни представители дори официално раздават визитни картички сред мигрантите, които отчаяно се опитват да се доберат до Средна Европа и най-вече до Германия. \"Фалшиви паспорти има навсякъде\" \"Фалшиви паспорти има навсякъде. Най-евтини са френските, испанските и италианските. Те се продават за по 250 евро. Те са и най-малко подозрителни за хора като нас\", споделя 27-годишният Мохамед, бежанец от ивицата Газа. Той, както и тримата му арабски приятели усещат засилените мерки за сигурност в центъра на Атина. Само през последния месец Мохамед е успял да се измъкне от три паспортни проверки. На 22 ноември се опитал за последен път да се сдобие с фалшив френски паспорт. \"По-рано беше много по-лесно. Полицаите не внимаваха толкова много. Сега обаче мерките са много строги. Затова ще изчакаме\", казва той. Миналата година Франция изпрати в Гърция полицейски части, специализирани в идентифицирането на фалшиви паспорти. Тогава те разкриха хиляди фалшификати. Правителството в Атина признава, че неговите нископлатени служители са претоварени. Сега обаче гръцки граничари ще помагат на германските си колеги по летищата във Федералната република при оспорваните гранични проверки. Може би за успокоение на ядосаните пасажери. На много гърци обаче това никак не им харесва. \"Та сега идва коледната ваканция. Никой от гърците, които се прекачват в Германия и продължават към по-далечни цели, не иска да изпусне следващия си самолет. Аз ще летя до Ню Йорк и трябваше да се прекачвам в Мюнхен. Но не искам и затова отказах полета до Германия. Сега най-вероятно ще летя през Цюрих\", казва Хари Козматос. Вероятно и други ще сторят като него.", "date": "2017.11.30", "title": "Как Германия \"извади\" Гърция от Шенген"}
{"url": "http://www.dnevnik.bg/sport/2017/11/30/3088399_italianec_obiavi_namereniia_da_kupi_lokomotiv_plovdiv/", "text": "Италианецът Бенедето Манчини изрази желание да купи футболния клуб \"Локомотив\" (Пловдив) на пресконференция в града. На събитието присъстваха административният директор на клуба Атанас Узунов и заместник-кметът Георги Тютюков. Манчини се представи като собственик на фирмата BM Group, която развива търговски и промишлени проекти в България, Русия, Турция, Дубай, Малта, Португалия и Словения. \"Със собственика на клуба (Христо Крушарски) преди месец и половина сме разговаряли и той нямаше още намерения да продава, не можеше да даде точен отговор и не знаеше какво да прави. Аз ще направя официално запитване, никой не трябва да прави нещо бързо. Ние искаме да закупим целия клуб. Ако  Крушарски  го продава, добре, ако не го продава, няма проблеми. Никой не го задължава, ние сме тук да предложим една дейност, но той си остава собственик сега\", каза Манчини. Той уточни, че ще изиска информация за дълговете на клуба и финансовото състояние на черно-белите. В началото на годината италианецът взе властта в третодивизионния \"Латина\" в родината си. Тогава Манчини каза, че  планира сътрудничество с \"Левски\" и ще вземе 10% от акциите на сините, а Спас Русев - дял в \"Латина\" . Според \"Трибуна Пловдив\" Манчини е купил затъналия в дългове клуб за 10.55 евро. Впоследствие съдът в Италия не призна сделката. По-късно Спас Русев отрече, че ще си партнира с \"Латина\" и Манчини. Справка в Търговския регистър показва, че Манчини има участие в две фирми в България. Едната е \"Италбул инвестмънтс\" ООД, в която е съдружник с Алесандро Казали, като капиталът ѝ е 100 лева. Другата фирма е \"БГ груп файненшъл проджект\" с капитал от 200 лева и седалище в село Мировяне. \"Дневник\" потърси собственика на \"Локомотив\" Христо Крушарски, който в момента е в чужбина, но не го откри за коментар. Пред \"Пловдив дерби\" Крушарски каза: \"Ще разгледам офертата, която са оставили в клуба въпросните господа, но създадоха недобро впечатление с действията си до този момент. Все пак аз ще подходя с уважение към тях и ще прочета писмото. Така обаче бизнес не се прави, не се купува нечия собственост през медиите.\" Докато траеше пресконференцията на Манчини, \"Локомотив\" изигра двубоя си от 18-ия кръг на Първа лига с  \"Витоша\" (Бистрица) . Гостуването в София завърши 1:1, след като Ивайло Лазаров откри за домакините в деветата минута, а Димо Бакалов изравни две по-късно.", "date": "2017.11.30", "title": "Италианец обяви намерения да купи \"Локомотив\" (Пловдив)"}
{"url": "http://www.dnevnik.bg/bulgaria/2017/11/30/3088378_mvr_otchete_blizo_300_razsledvaniia_i_19_obvineniia_za/", "text": "От началото на тази година до края на октомври са образувани 274 разследвания на насилие над животни, като повдигнатите обвинения са 19. Това заяви вътрешният министър Валентин Радев на редовния брифинг на МВР, позовавайки се на данни от прокуратурата. На него той представи и статистика за катастрофите, мигрантския поток и пожарите през зимния сезон. Дейността на зоополицията Министърът посочи, че от началото на 2016 г. е създаден сектор \"Кинология и престъпления срещу животните\". Във всяка една областна дирекция по темата работели по двама служители, а над 80 били служителите, които се занимават с тази дейност в цялата страната. Радев уточни, че освен със сигналите, постъпили в полицията за насилие над животни, тези служители правели ежедневни проверки в интернет пространството и медийни публикации за такива случаи. Вътрешният министър обясни и че в Наказателния кодекс има три състава на престъпление за насилие над животни, които се разследват от зоополицията. Това са членовете 325а, 325б и 325в, според които на наказание подлежи всеки, който организира или участва в боеве с животни; проявява особена жестокост към тях; както и не полага достатъчно грижи за животни, които са под негов надзор. Някои от тях се наказват със затвор от 3 до 5 години и глоби от 5 до 10 хил. лв. Иначе според данните от полицията и държавното обвинение от началото на 2017 г. до края на октомври в страната са образувани 274 досъдебни производства, свързани с престъпления срещу гръбначни животни. – 228 - за смърт и увреждане на животно; – 3 - за организиране на боеве – 43 - за недостатъчен контрол над животното и причинена телесна повреда. Повдигнати са 19 обвинения, спрени производства са 76, прекратените - 43. Радев увери, че министерството е работило по всички публично известни случаи като  отровените  край Кресна лешояди  и боеве на кучета във Варна. Но не посочи конкретните резултати от тези случаи. Катастрофите \"За жалост този месец черната статистика на пътните инциденти с много загинали взе връх и затова не можем да не започнем с тази тема\", заяви Радев. Дните от 17 до 23 ноември са били с най-много жертви на пътя от началото на годината, защото са загинали 28 души. През първите 10 месеца на тази година е имало 5744 тежки катастрофи в страната, при които са загинали 543 и са ранени 7231 души. За сравнение със същия период на миналата година - загиналите са с 51 по-малко, а ранените със 714 по-малко. Основните причини за катастрофите били несъобразена и превишена скорост, неправилни маневри, отнемане на предимство, навлизане в насрещното движение. Радев се похвали и с резултатите от дейността на Пътна полиция след последните промени в Закона за движение на пътищата. По думите му до 19 ноември са прекратени регистрациите на 13 228 превозни средства. – 8462 за шофиране без книжка; – 3921 за управление на МПС след употреба на алкохол; – 845 за каране с наркотици в кръвта. През 10-те месеца на тази година наложените глоби са повече със 108 401 спрямо 2016 г. Миграционният натиск продължава да намалява заради добра дипломация и \"работеща\" ограда Намаляването на миграционния натиск продължавал да намалява по думите на Радев заради добрите дипломатически отношения на България с Турция и заради \"работещата\" ограда. Според статистиката, предоставена на министъра, от началото на годината до края на октомври са задържани 2678 чужди граждани. Намалението на задържаните спрямо същия период на миналата година е с 84.5%. Отново от началото на годината до края на октомври 7392 чужденци са опитали да минат границите на България, което е намаление с 81.2% в сравнение с 2016 г. Образуваните разследвания са 160 - за трафик на хора, незаконно преминаване на границата и каналджийство - незаконно превеждане през границата и подпомагане на незаконното пребиваване или преминаване в страната. Над 1000 души са предадени на съд и са осъдени малко над 900, 2/3 от които - чужденци ,за незаконно преминаване на границата. Битовите пожари са най-много през зимния сезон Само за октомври и ноември са възникнали 520 битови пожара. Загиналите са 24 души, а 34 са пострадалите. Три са основните съвета за недопускане на пожари в бита, заяви Радев: – да се използват само стандартни отоплителни и нагревателни уреди и да се спазват стриктно съветите за безопасната им експлоатация, разписани от производителите. – да не се допуска поставянето на отоплителни уреди близо до леснозапалими вещества и предмети. – работещите отоплителни и нагревателни уреди да не бъдат оставяни без надзор.", "date": "2017.11.30", "title": "МВР отчете близо 300 разследвания и 19 обвинения за насилие над животни за 2017 г."}
{"url": "http://www.dnevnik.bg/sport/2017/11/30/3088459_vereia_shokira_ludogorec_i_nanese_vtora_zaguba_na/", "text": "Верея\" продължи със силното си представяне срещу водещите отбори в Първа лига, постигайки неочаквана победа над шампиона \"Лудогорец\" в Стара Загора. Разтрисаният от финансови проблеми клуб спечели с 2:1 и нанесе втора загуба за разградчани в първенството в рамките на по-малко от месец. Исмаил Иса и Салим Керкар бяха точни за тима от Стара Загора, а Моци с много красив гол се разписа за \"Лудогорец. Успехът изкачи тима на Илиан Илиев на петото място в класирането, а  \"Лудогорец\"  остава начело. Грешната стъпка на шампионите обаче дава шанс на ЦСКА, който играе по-късно със \"Септември\", да се доближи само на точка. \"Преди двубоя видях, че момчетата имат някакъв празен поглед, затова им казах, че въпреки всички проблеми ни остава да излезем и да играем футбол. Когато си срещу тези големи отбори трябва да не изпитваш страх, това им казах, че не трябва да се даваме лесно, когато тръгнат да ни сплашат\", каза треньорът на \"Верея\" Илиан Илиев. \"Ние, треньорите, даваме указания до пет минути преди мача, след това са момчетата вътре на терена.\" Специалистът говори и за финансовите проблеми в Стара Загора, като уточни, че до края на есенния полусезон трябва да има яснота за бъдещето на клуба. След като през  уикенда \"Верея\" създаде големи проблеми на \"Левски\"  и загуби след гол с ръка в 90-ата минута, сега съставът от Стара Загора показа, че е много труден съперник за всички водещи отбори. Илиан Илиев беше подредил отлично футболистите си, които впечатлиха с изявите си в защита. \"Лудогорец\" започна по-активно и още във втората минута удари греда чрез Клаудиу Кешеру. След тази ситуация обаче \"Верея\" заигра по-добре и дори откри резултата в 12-ата минута, когато Исмаил Иса се озова на отлична позиция в наказателното поле и изпревари Игор Пластун, за да се разпише. До края на първата част \"Лудогорец\" имаше надмощие и изравни в 24-ата минута. Козмин Моци, който дотогава беше неубедителен, отбеляза след красив удар от воле. Топката беше лошо изчистена и румънският защитник я прати неспасяемо в горния ляв ъгъл на вратата на Пламен Колев. Вратарят на \"Верея\", който получи шанс след наказанието на титуляра Георги Аргилашки, направи много силен двубой и се отчете с много важни спасявания. Малко преди почивката шампионите поискаха и дузпа, след като Вандерсон падна в наказателното поле, но съдията Неделчо Гаджалов подмина ситуацията. Второто полувреме мина под диктовката на гостите от Разград. Те обаче направиха сериозни пропуски, които можеха да решат изхода от срещата доста по-рано. В началото на второто полувреме и Кешеру падна в наказателното поле след контакт с Джемиа, но и в този случай реферът не посочи бялата точка. От всичките пропуски се възползваха домакините, които направиха няколко опасни контраатаки, но при една от тях Валери Домовчийски не уцели вратата, останал сам срещу Хорхе Броун. В 83-ата минута грешка нямаше и Салим Керкар отбеляза победния гол. В продължение на повече от минута футболисти на \"Верея\" играха с глава около наказателното поле на \"Лудогорец\", а разградчани не успяха да изчистят. Накрая Джемиа центрира остро отляво, Броун не се намеси добре и на празна врата Керкар нямаше проблеми да се разпише. \"Имахме много положения, но не ги отбелязахме, неписаното правило е, че когато подценяваш ситуации, после си патиш. Освен това представянето ни в защита беше под всякаква критика\", каза треньорът на \"Лудогорец\" Димитър Димитров. Специалистът открои тенденция срещу \"Лудогорец\". \"Всички видяха какво се случи, какво беше с \"Витоша\" (Бистрица) и сега. Преди се каза, че се помага най-много на \"Лудогорец\", и сега все едно всички се опитват да докажат обратното. Обидно ми е и ми е неприятно от това, което се случва\", каза ядосаният Димитров. \"Дали имам подкрепа от футболистите трябва да питате тях, аз се опитвам да работя професионално и да давам най-доброто от себе си за отбора. Никой не е застрахован от загуби и от равни срещи. Ние обаче загубихме мач, в който не бяхме надиграни.\" До началото на ноември \"Лудогорец\" нямаше загуба, но за по-малко от месец претърпя общо три поражения. Освен тези от  ЦСКА  и \"Верея\" в първенството шампионите загубиха и от  \"Истанбул Башакшехир\" в Лига Европа .", "date": "2017.11.30", "title": "\"Верея\" шокира \"Лудогорец\" и нанесе втора загуба на шампиона"}
{"url": "http://www.dnevnik.bg/skorost/2017/11/30/3088141_fotogaleriia_bmv_pusna_roudstur_versiia_na_hibrida_si/", "text": "Три години след пускането на пазара на хибридния спортен модел i8, БМВлансира и неговата роудстър версия. Същевременно купето с две плюс две места мина през осъвременяване.", "date": "2017.11.30", "title": "Фотогалерия: БМВ пусна роудстър версия на хибрида си i8"}
{"url": "http://www.dnevnik.bg/politika/2017/11/30/3088412_sled_othvurleni_predlojeniia_za_bjudjeta_za_dogodina/", "text": "Депутати от \"БСП за България\" направиха изявление пред медиите в парламента днес, за да съобщят, че управляващите формации ГЕРБ и \"Обединени патриоти\" отхвърлят всичките предложения на социалистите за бюджета за 2018 г. Според зам.-председателя на парламентарната група Жельо Бойчев този бюджет правел богатите още по-богати, а бедните още по-бедни. Втори ден парламентът приема на второ четене законопроекта за бюджета за 2018 г. \"Със среднощните скандали ГЕРБ и \"Обединени патриоти\" скриха дебата (депутатите работиха до 3.30 часа в нощта срещу четвъртък - бел. авт.)\", каза Жельо Бойчев. Социалистите изброиха отхвърлените предложения и до какво ще доведат те - неприемането на прогресивното подоходно облагане ощетявало най-бедните; отказът да се допълни списъкът с финансираните от здравната каса лекарства обричал на смърт много българи; всяка майка щяла да бъде ощетена със 170 лева (обезщетението за отглеждане на дете от 1 до 2 г. бе увеличено от 340 на 380 лева, а БСП предлагаше то да стане 510 - бел. авт.); пенсионерите нямало да получат 750 млн. лева (предложението на БСП за преизчисляване на всички пенсии бе отхвърлено - бел. авт.); Българската академия на науките (БАН) нямало да има 15 млн. лева за физическото си оцеляване (бюджетът на БАН ще бъде увеличен с 5 млн. лева на 83 млн. лева, но учените протестират, тъй като средствата са недостатъчни - бел. авт.). \"Можете да предадете на вашите зрители, слушатели и читатели, че управляващите нямат социално отношение\", каза депутатът от \"БСП за България\" Георги Гьоков. Колегата му Георги Йорданов допълни: \"Българската държава и общественото здравеопазване са обречени на геноцид.\" Депутатът от \"БСП за България\" Стоян Мирчев обяви, че за премиера Бойко Борисов знанието и науката са непонятни, тъй като бил чел само \"Винету\" (роман на индианска тематика на Карл Май - бел. авт.). Според Мирчев каквото се случвало с индианците при колонизаторите, това се случвало с науката в България при \"колонизатора\" Борисов. \"Няма ли наука, няма как да се създаде икономика\", каза Жельо Бойчев. В ролята на репортер влезе червеният депутат Спас Панчев, който попита колегите си колко от предложенията им за бюджета между първо и второ четене са приети. Отговорът бе едно - 1.2 млн. лева за светините в Атон и за храма \"Александър Невски\". Въпроси на микрофона на журналистите започна да задава и депутатът от ГЕРБ Станислав Иванов, който във връзка с критики за финансирането на образованието и науката попита социалистите по времето на чие управление е била най-голямата учителска стачка. Стоян Мирчев му отговори, че репликите се правят в пленарната зала. Една от критиките на БСП е, че ГЕРБ дори не обсъждат предложенията на левицата.", "date": "2017.11.30", "title": "След отхвърлени предложения за бюджета за догодина БСП обяви, че бедните ще бъдат още по-бедни"}
{"url": "http://www.dnevnik.bg/photos/2017/11/30/3088340_grafika_na_denia_kak_bitkoin_poskupna_s_nad_1000_za/", "text": "Нажежена до червено - така анализаторите описват търговията с криптовалутата биткойн, която през тази година поскъпна с близо 1100% спрямо долара. Никой друг актив в света не е постигнал подобен ръст, разказва \"Ройтерс\". В сряда тя достигна абсолютен рекорд от 11 395 долара (в зависимост коя от платформите гледате), но в четвъртък следобед се срина на малко над 9000 долара на люксембургската борса Bitstamp. Това е загуба над една пета от стойността само за последните 24 часа. Корекцията с над 2000 долара охлади манията, в която се превърна търговията с биткойн през последните месеци. Но въпреки това към 16 часа българско време поскъпването ѝ през тази година бе около 850%, а само за ноември повишаването на стойността надхвърли 40%. \n     Въпреки масово ширещият се скептицизъм сред ветерани банкери и ръководители на инвестиционни фондове, продължават приливът на купувачи и обещанията да бъде отворена търговия с биткойн фючърси за институционални инвеститори. Създадена през 2009г., биткойн следва идеи, изложени от екип или човек, наричан Сатоши Накатомо, като и до днес още не е ясно за кого точно става дума. Сред тези идеи са по-ниските такси при транзакции в сравнение с традиционните системи за онлайн плащания, както и отсъствие на регулация от правителство или организация. Ентусиасти и поддръжници на тази криптовалута с апривлечени от революционни идеи за прозрачност и отсъствие на централен/официален контрол. Но през 2013г. рухна токийската борса MtGox и това разкри рисковете от търговията с биткойн при признанието на собствениците ѝ, че са изгубили равностойността на стотици милиони долари от инвестиционни фондове. Днес това изглежда преодоляно и прекрачването на прага от 10 000 долара в обменния курс бе важно събитие за цялото пространство на криптовалути. Според Чарлз Хейтър, основател и ръководил на платформата CryptoCompare \"инвеститорите ще търсят печалби и ще преоценят позициите си\". На фона на всичко това капитализацията на глобалния пазар за виртуални валути - цената, умножена по броя \"монети\", пуснати в системата - е повече от 300 милиарда долара. Повече от 50% се падат на биткойн, която през последните две години демонстрира значителна разлика от останалите активи заради резките си скокове и спадове в обменния курс.", "date": "2017.11.30", "title": "Графика на деня: Как биткойн поскъпна с над 1000% за година"}
{"url": "http://www.dnevnik.bg/sport/2017/11/30/3088528_rutinna_pobeda_nad_septemvri_dobliji_cska_na_edna/", "text": "ЦСКА се възползва от  грешната стъпка на шампиона \"Лудогорец\" срещу \"Верея\"  и се доближи на една точка от върха в Първа лига. С голове на Фернандо Каранга и Кирил Десподов червените постигнаха рутинна победа с 2:0 срещу новака \"Септември\" пред  празните трибуни на стадион \"Българска армия\" . Тимът на Стамен Белчев събра 41 точки след 12-ия си успех от 18 мача и се откъсна с шест точки пред третия \"Левски\". \"Берое\" с 31 точки, \"Верея\" с 29 точки и \"Ботев\" с 28 точки допълват първата шестица. \"Септември\" е десети с 20 точки след десетата си загуба за сезона, а \"Етър\" (15 т.), \"Дунав\" (14 т.) и \"Витоша\" (4 т.) заемат последните три места. ЦСКА имаше възможност да поведе още в осмата минута. Защитата на \"Септември\" сбърка при изнасянето на топката, тя беше изнесена бързо на левия фланг за Антон Недялков. Левият краен бранител достави перфектно центриране към далечната греда за Кирил Десподов, който не успя да уцели вратата на пет метра от голлинията. В 18-ата минута и \"Септември\" пропусна от добра ситуация. След центриране от корнер Крис Гади свали с глава към далечната греда за Иван Тинев. Той обаче не успя да уцели добре топката и я изпрати далеч в аут от ъгъла на вратарското поле. Седем минути по-късно гостите отново допуснаха груба грешка в опита си да изнесат топката. Кристиян Малинов я отне от Борис Галчев и нахлу в наказателното поле. Патрик Весели му подложи крак, а Малинов стигна пръв до топката и се възползва от ситуацията с театрално хвърляне. Петър Костадинов посочи бялата точка, а Каранга уверено реализира дузпата. До края на полувремето имаше само още една опасна ситуация, при която Тиаго беше изведен зад защитата. Вратарят Янко Георгиев обаче излезе предвидливо, успя да стигне пръв до топката и я изчисти с шпагат. Четири минути след началото на втората част и Десподов беше изведен сам срещу Георгиев. Крилото на ЦСКА преодоля вратаря, но отправи неточен удар. В 55-ата минута червените стигнаха до втори гол. Те хванаха \"Септември\" на контраатака, Каранга се пребори, за да задържи топката и комбинира с Тиаго. Португалецът изведе Десподов вдясно от вратата и юношата на \"Литекс\" отбеляза със страхотен шут в близкия горен ъгъл. До края на мача ЦСКА имаше няколко добри ситуации да стигне до трети гол. Най-близо беше Каранга, който в 72-ата минута беше много близо до 15-ия си гол от началото на сезона, но ударът му срещна гредата.", "date": "2017.11.30", "title": "Рутинна победа над \"Септември\" доближи ЦСКА на една точка от \"Лудогорец\""}
{"url": "http://www.dnevnik.bg/sviat/2017/11/30/3088522_bulgarite_prosperirat_no_ne_sa_sploteni_i_ne_viarvat_v/", "text": "България се изкачва за една година с 6 позиции в  Индекса за просперитет  на базирания в Лондон институт \"Легатум\" (Legatum), но е особено тревожна оценката за това дали българите са достатъчно сплотени и ангажирани с обществени каузи, доколко жизнени са семейните и общностните връзки между тях, участват ли в политическия живот и имат ли доверие на институциите си. Тазгодишното 51-во място се дължи основно на оценката за околната среда и сигурността да се живее в страната. Най-бързо подобрение (с 16 места) има в категорията \"Качество на икономиката\" и в същото време най-сериозният срив (с 9 позиции) е в \"Бизнес среда\". Позицията за 2017г. е най-добрата досега, но отново нито една друга държава от ЕС не е след България в класацията. \"Обществото е сплотено и мрежите в него са живи, когато хората си вярват и се уважават взаимно, а това има пряк ефект върху просперитета в страната\", пишат авторите в обяснение какво разбират под \"обществен капитал\". В тази категория България е на далечното 110-о място от 149 държави в компанията на Сърбия (109) и Украйна (115), изпреварена от африкански държави като Судан (106), Демократична република Конго (107) и Танзания (108) и малко по-добре от Камерун (111), Салвадор (112), Пакистан (113) и Ливан (114). \"Категорията оценява как фактори като доброволчество, помощ за непознати и дарителство за благотворителни организации се отразява на икономиката и удовлетворението от живота. Тя измерва нивото на доверие - дали гражданите вярват, че могат да разчитат един на друг и дали могат да се уповават на институции като полицията. Тя отчита и дали хората усещат и действат с убеждение, че могат да влияят на политическия процес\", пиша още от \"Легатум\". \"Общества с ниска степен на доверие - един централен компонент на обществения капитал - демонстрират нисък икономически растеж. В този смисъл думата \"капитал\" в израза подчертава приноса на обществените мрежи като актив, създаващ икономическа възрвращаемост и подобряващ благосъстоянието.\" В цялостната класация на индекса България е след Суринам и преди Република Южна Африка. От съседите Румъния е на 46-о място, следвана от Гърция (49), Македония (56), Сърбия (58) и Турция (88). Най-високата позиция (35) България получава заради природата си, прилични са и оценките за сигурност (40) и образование (41). Но страната е поставена в друга категория по лични свободи и толерантност (65 - между Мозамбик, Черна гора, Еквадор, Салвадор и Лесото) и по състояние на икономиката, макроикономически показатели, икономически показатели и възможности за растеж (65 - заедно с Лаос, Хърватия, Коста Рика и Саудитска Арабия). В трета група държави попада България при оценката на качество на управлението, политическо участие, демокрация и върховенство на закона (71-о място, където са Перу, Турция, Катар и Аржентина). По състояние на здравеопазването (психическо и физическо състояние на хората, здравна инфраструктура и политики за предотвратяване на заболяванията) страната е под номер 79 (между Латвия и Таджикистан). Критериите за бизнес средат включват ефекта от това да си предприемчив, каква е инфраструктурата за бизнес, има ли пречки пред иновативността и доколко гъвкав е трудовият пазар. В тази категория на България е отредено 80-о място - малко по-зле от Сърбия и малко по-добре от Азербайджан. Миналата година България отчете изкачване с три позиции, откакто  Индексът за просперитет  бе създаден през 2006г. Тогава слабите резултати бяха в управление, здравеопазване и лична свобода, заради които тя остана на дъното на групата страни членки на Европейския съюз. Тазгодишните основни заключения на \"Легатум\" са, че новините са по-скоро добри - просперитетът по света се увеличава и ускорява, но всяка страна трябва да си отговори какво точно разбира под истински напредък и как би могла да го постигне. Друга особеност е, че за пета поредна година расте разликата с водещите страни в класацията. Освен това за пръв път Западна Европа изпреварва Северна Америка, основно заради престъпността и натиска над лични и религиозни свободи от другата страна на Атлантика.", "date": "2017.11.30", "title": "Българите просперират, но не са сплотени и не вярват в институциите, твърди класация"}
{"url": "http://www.dnevnik.bg/biznes/finansi/2017/11/30/3088585_parite_ot_purvata_vnoska_pri_eventualna_koncesiia_na/", "text": "Приходите от първото плащане на евентуална концесия на летище \"София\" да не влизат в Сребърния фонд, решиха депутатите днес, съобщи агенция \"Фокус\". Решението беше подкрепено от 116 народни представители, а 93 -ма бяха против. Настояването средствата да не отиват в полза на Държавния фонд за гарантиране устойчивост на държавната пенсионна система, или така наречения Сребърен фонд, дойде от БСП. В рамките на дебата от левицата се обявиха против приватизацията на летище \"София\". Председателят на Правна комисия и депутат от ГЕРБ Данаил Кирилов обясни, че правилото парите от концесии да постъпват в Сребърния фонд няма да важи, ако се сключи договор за концесия на летището и това ще даде възможност средствата от първото плащане по нея да отидат за конкретно мероприятие. Според заместник-председателя на ПГ на \"БСП за България\" Георги Свиленски договорът за концесия на летище \"София\" няма да стане в рамките на 2018 година.", "date": "2017.11.30", "title": "Парите от първата вноска при евентуална концесия на летище \"София\" няма да влязат в Сребърния фонд"}
{"url": "http://www.dnevnik.bg/sviat/2017/11/30/3088581_trump_moje_skoro_da_smeni_shefa_na_cru_i_durjavniia/", "text": "Белият дом обсъжда план за смяна на държавния секретар Рекс Тилърсън с директора на ЦРУ Майк Помпейо, съобщи \"Асошиейтед прес\", цитирайки двама служители на американското правителство, настояли за анонимност. Подробна информация за предстоящи рокади в екипа по националната сигурност на Белия дом се появи днес и във \"Ню Йорк таймс\", а по-късно - и в агенция \"Ройтерс\". Според вестника Белият дом е подготвил план за отстраняването на Тилърсън, който бил в обтегнати отношения с президента Доналд Тръмп, и за заместването му с Майк Помпейо до няколко седмици. Вестникът и агенциите се позовават на високопоставени източници от правителството на САЩ.  Според плана Помпейо щял да бъде сменен в ЦРУ от сенатора Том Котън - републиканец от щата Арканзас, който е ключов съюзник на президента по въпроси на националната сигурност. Котън дал индикация, че би приел този пост, ако му бъде предложен, казали същите източници. Те настояли за анонимност поради деликатния характер на подготовката, преди да бъдат оповестени взетите решения. Засега не е ясно дали Тръмп е дал окончателно одобрение на плана, но вече е казвал, че не се разбира с Тилърсън и като цяло е готов за смяна в Държавния департамент, отбелязва вестникът.  Шефът на президентския кабинет Джон Кели е подготвил плана и го е обсъдил с други служители от екипа. Според плана разместванията в екипа по националната сигурност вероятно ще станат около Нова година или малко след нея.  Отстраняването на Тилърсън ще сложи край на доста бурен период в управлението на Държавния департамент от бившия шеф на петролния гигант ЕксънМобил. През изминалата година той бе в значителна степен маргинализиран заради сериозни разминавания с президента по редица много съществени въпроси, включително Иран, Северна Корея и сблъсъците между арабските съюзници, посочва \"Ню Йорк таймс\", цитиран от БТА. Твърди се, че в частен разговор Тилърсън нарекъл Тръмп \"малоумник\", а президентът публично критикувал Тилърсън, че \"си губи времето\", търсейки дипломатически канали към Северна Корея, пише вестникът.  Неотдавна телевизия Ен Би Си съобщи, че преди около три месеца Тилърсън се изказал доста пренебрежително за Тръмп и заплашил с оставка заради несъгласията им по редица вътрешнополитически въпроси. По-късно държавният секретар опроверга тази информация, а Тръмп призова Ен Би Си да се извини за \"фалшивата новина\". Телевизионният канал обаче отказа и настоя, че съобщението му е достоверно.  През октомври Тилърсън каза в интервю за \"Уолстрийт джърнъл\", че смята да остане на поста си, \"докато президентът мисли, че съм полезен\".  Смяната на Тилърсън се очаква от месеци. Някои служители в правителството отначало смятали, че той ще бъде сменен от Ники Хейли - постоянната представителка на САЩ в ООН. Но Помпейо се оказал фаворитът на Белия дом, отбелязва \"Ню Йорк Таймс\". ", "date": "2017.11.30", "title": "Тръмп може скоро да смени шефа на ЦРУ и държавния секретар"}
{"url": "http://www.dnevnik.bg/biznes/finansi/2017/11/30/3088589_deficit_za_noemvri_i_izlishuk_ot_nad_23_mlrd_za/", "text": "На база на предварителни данни и оценки се очаква салдото по консолидираната фискална програма (КФП) на касова основа към края на месец ноември 2017 г. да бъде положително в размер на 2 321,0 млн. лв. или 2,3 % от прогнозния БВП. На месечна база се очаква дефицит за месец ноември в размер на 172,4 млн. лева, съобщиха днес от пресцентъра на Министерство на финансите. В структурно отношение салдото по националния бюджет отчита подобрение спрямо отчетеното за същия период на 2016 г., основно поради ръста на данъчните, включително и осигурителните приходи, докато салдото по сметките за средства от ЕС през настоящата година се влошава поради базов ефект в 2016 година. Той е свързан с възстановени към България грантове от ЕС в началото на 2016 г. за извършени разходи в края на 2015 г., когато бе пикът на плащанията по проектите за предходния програмен период 2007–2013 година. Традиционно, част от планираните разходи се концентрират в последните месеци на годината. Това се дължи основно на по-високите разходи, свързани с разплащане на инфраструктурни и инвестиционни проекти предвид етапите на тяхното изпълнение и приключване на строителния сезон, се казва в съобщението. Частта от вноската на България в бюджета на ЕС, изплатена към 30.11.2017 г. от централния бюджет, възлиза на 816.4 млн. лв. Освен това през есенно-зимния сезон са по-високи социалните разходи, разходите за издръжка и др. Поради тези фактори се прогнозира превишение на разходите над приходите и свиване на отчетения текущо бюджетен излишък. Статистическите данни и Информационният бюлетин за изпълнението на държавния бюджет и основните показатели на консолидираната фискална програма, на база на данни от месечните отчети за касовото изпълнение на бюджетите на първостепенните разпоредители с бюджет ще бъдат публикувани на интернет страницата на Министерството на финансите в края на месец декември 2017 година.", "date": "2017.11.30", "title": "Дефицит за ноември и излишък от над 2.3 млрд. за единадесетте месеца очакват от Министерство на финансите"}
{"url": "http://www.dnevnik.bg/sport/2017/11/30/3088542_iohanes_byo_otkri_sezona_v_mujkiia_biatlon_s/", "text": "Йоханес Тингес Бьо постигна впечатляваща победа в първия мъжки старт за сезона в Световната купа по биатлон. 24-годишният норвежец спечели индивидуалното състезание на 20 километра в Йостерсунд с огромна преднина пред останалите. Бьо изпревари Кентан Фийон Майе с 2:01.0 минути, а носителят на големия кристален глобус в последните шест години Мартен Фуркад завърши трети с пасив от 2:14.3 минути. Норвежецът не допусна нито една грешка в стрелбата по пътя към 14-ата победа в кариерата си и първа в индивидуалното. Майе също не сбърка нито веднъж на стрелбището, а Фуркад финишира с две наказателни минути. Българските биатлонисти не успяха да влязат в топ 50. Владимир Илиев даде 11-и бегови резултат, но се класира 52-и след шест грешки на стрелбището, които му костваха шест наказателни минути. Той изостана със 7:09.4 минути от Бьо. Красимир Анев не успя да уцели пет от 20-те мишени и завърши 54-и с пасив от 7:24.4 минути. Димитър Герджиков е 56-и с с три грешки и изоставане от 7:24.7 минути. Антон Синапов се класира 105-и сред 108-те участници с осем пропуска на стрелбището и пасив от 13:44 минути. В сряда се проведе първият индивидуален старт при жените. Надежда Скардино от Беларус спечели състезанието на 15 километра, а Синьове Солемдал от Норвегия и Юлия Джима от Украйна допълниха подиума. През уикенда, когато беше даден старт на сезона,  Австрия и Норвегия триумфираха в смесените щафети.", "date": "2017.11.30", "title": "Йоханес Бьо откри сезона в мъжкия биатлон с впечатляваща победа, българите са извън топ 50"}
{"url": "http://www.dnevnik.bg/sviat/2017/11/30/3088569_irakchanin_krusten_na_osama_bin_laden_pochina_dni/", "text": "Идната неделя 16-годишният иракчанин Осама бин Ладен Хусейн щеше да промени името си, превърнало се за него в бреме, ако четири дни преди това не беше загинал от токов удар при работа, предаде агенция \"Франс прес\". \"Той беше роден в края на 2001 г., точно след атентатите на \"Ал Кайда\" срещу кулите близнаци в Ню Йорк на 11 септември\", обяснява за АФП негов братовчед - Моханад. По това време саудитецът Осама бил Ладен оглавяваше терористичната групировка.  Братовчедът казва, че при управлението на Саддам Хюсеин иракският печат е представял Бин Ладен като герой, а не като терорист, и затова бащата на момчето му дал това име. Детето обаче страдало заради него. След оглавената от САЩ инвазия в Ирак през 2003 г. американски войници претърсили дома му, като разбрали, че там живее Бин Ладен, след което то не смеело да излезе от сунитския си квартал Азамия в Багдад, за да не попадне на контролен пост. За да припечелва, Осама продавал чай на улицата. Щастието му се усмихнало, когато бил интервюиран от местна телевизия. \"Министърът на вътрешните работи Касем ал Араджи видя по телевизията интервюто ми, в което момчето молеше да промени името си, и преди два месеца поиска да го срещна със семейството му\", разказа пред АФП журналистът Ахмад ал Хадж. \"Осама бил Ладен беше ужасен на влизане в \"зелената зона\" (бел.ред. - изключително строго охраняван район в Багдад, където се намират министерствата), но министърът го предразположи. Той дори му подари айфон и му каза да си избере друго име\", допълни журналистът. Понеже младежът нямал конкретна идея, министърът предложил името Ахмад. В началото на тази седмица той бил уведомен, че в неделя ще получи новите си документи за самоличност. Добил увереност, Осама си намерил работа в склад за резервни части. Вчера шефът му го пратил да вземе нещо от покрива, но той се подхлъзнал и за да не падне, се хванал за електрически кабел. Това му струвало живота. Истинският Осама бин Ладен беше убит от американски войници на 2 май 2011 г. в Пакистан. ", "date": "2017.11.30", "title": "Иракчанин, кръстен на Осама бин Ладен, почина дни преди да смени името си"}
{"url": "http://www.dnevnik.bg/sport/2017/11/30/3088596_dimitur_dimitrov-hero_vidia_sudiiska_tendenciia/", "text": "Старши треньорът на \"Лудогорец\" Димитър Димитров-Херо се оплака от съдийството в Първа лига  след загубата от \"Верея\".  По думите му се наблюдава тенденция на отсъждания в ущърб на шампионите. Според него това се дължи на факта, че се насажда мнение, че реферите помагат на разградчани. Те претендират за неотсъдена дузпа както в днешния мач, така и в предишния - с \"Витоша\" (Бистрица). \"Каквото и да кажа... Видяхте и последния мач с \"Витоша\" каква дузпа не ни дадоха, сега отново. Не искам да коментира съдиите, защото ми е обидно. Аз виждам отношението и тенденцията, която показват съдиите към нас\", заяви Димитров пред \"Диема спорт\" след двубоя. \"Тенденцията е такава, че има (дузпи) и не се дават. Защото казаха, че на \"Лудогорец\" много се помага през годините и затова сега да покажат съдиите, че когато има дузпи, няма да ги дават. Това правим в момента. За мен е необяснимо. В мача срещу \"Витоша\" такава дузпа да не се даде, сега по същия начин. Нямам отговор на въпроса защо. Ако не е тенденция, не знам какво е\", допълни треньорът на \"Лудогорец\". Критично за съдиите се изказа и капитанът на шампионите Козмин Моци. \"До края на сезона не искаме да ни се дава нито една дузпа. Или като има дузпа за нас, направо да изпълняваме аут. Не разбирам как може съдията, който свири мача с \"Витоша\", сега да е съдия зад вратата на този мач\" \"Всички дузпи да ги дават на този отбор, не знам кой е, \"Литекс, Етрополе. Да дават за тях дузпи. Според мен имаше 100% дузпа срещу Кешеру. Има кой да решава, но за мен имаше дузпа, както и срещу \"Витоша\", заяви румънецът.", "date": "2017.11.30", "title": "Димитър Димитров-Херо видя съдийска тенденция срещу \"Лудогорец\""}
{"url": "http://www.dnevnik.bg/bulgaria/2017/11/30/3088606_putuvashti_ot_sofiia_za_varna_smeniha_tri_avtobusa/", "text": "Пътници по редовна линия от София до Варна на фирма \"Етап груп\" са сменили три автобуса в рамките на един курс, заради повреди, съобщи БНТ. Първото превозно средство се развалило още преди да потегли от автогарата в 9 часа сутринта днес, а второто аварирало край Ботевград. След 40 минути чакане дошъл трети автобус, който обаче се развалил край Антоново. С четвъртия пътниците все пак стигнали до крайната си цел, но със закъснение от няколко часа, чак в 18.50 часа. От \"Етап\" са казали, за БНТ, че утре ще могат да дадат отговор защо неизправни автобуси са тръгнали на път.", "date": "2017.11.30", "title": "Пътуващи от София за Варна смениха три автобуса заради повреди"}
{"url": "http://www.dnevnik.bg/bulgaria/2017/11/30/3088610_durjavata_obiavi_che_e_vzela_prevantivni_merki_zaradi/", "text": "Националния щаб за координация при опасност от природни бедствия се събра днес на заседание и набеляза превантивни мерки, заради очакваните утре и в събота обилни валежи в Югозападна и Южна България и бурен вятър в източна. \"Задействан е планът за частта, свързана с наводнения, съгласно Закона за защита при бедствия\", обяви министърът на вътрешните работи Валентин Радев. Той допълни, че е създаден щаб за организация и контрол между министерствата на вътрешните работи, регионалното развитие, околната среда и водите, икономиката, енергетиката, отбраната, земеделието, храните и горите. \"Обсъдихме обстановката подробно – какво трябва да направим, за да са защитени гражданите и да не се случва това, което се случи съвсем скоро в Бургас\", обясни Радев. Щабът е набелязал планове за действие съгласно приетата на 22 ноември национална стратегия за намаляване на риска при бедствия. Оранжев код за осем области Според сайта на института за Метеорология и хидрология на БАН утре оранжев код, заради очаквани проливни дъждове, е обявен за областите София град, София, Перник, Кюстендил, Благоевград, Пазарджик, Смолян и Кърджали. Жълт код заради дъждовете е в сила за областите Видин, Монтана, Враца, Ловеч и Пловдив. Първа степен е предупреждението, но заради очакван силен вятър, за областите Добрич, Варна, Бургас, Сливен, Ямбол и Хасково. Началникът на пожарната главен комисар Николай Николов ще координира работата в областите Перник, Благоевград и Кюстендил. В София дейностите ще се ръководят от главния секретар на МВР главен комисар Младен Маринов и кметът Йорданка Фандъкова. За Смолян, Пловдив и Пазарджик заминава зам.-министърът на вътрешните работи Стефан Балабанов. В Кърджали и Хасково дейностите ще са под надзоа на заместник директора на пожарната старши комисар Асен Игнатов. Валентин Радев обяви, че министерството на отбраната е мобилизирало 94 мобилни групи, които да имат готовност да помогнат, ако се наложи. \"Всичко това са превантивни мерки. От два дни предупреждаваме областните управители\", допълни той.", "date": "2017.11.30", "title": "Държавата обяви, че е взела превантивни мерки заради чаканите проливни дъждове"}
{"url": "http://www.dnevnik.bg/photos/2017/11/30/3088189_fotogaleriia_svetovnite_snimki_na_denia_za_30_noemvri/", "text": "Специалните части на афганистанската полиция участват във военни учения в провинция Логар, Афганистан.", "date": "2017.11.30", "title": "Фотогалерия: Световните снимки на деня за 30 ноември 2017"}
{"url": "http://www.dnevnik.bg/biznes/2017/11/30/3088618_otpusnatite_vchera_nad_1_mln_leva_za_remont_na/", "text": "Патриаршеската катедрала \"Св. Александър Невски\" и Зографския манастир няма да получат 1.13 млн. лв. за ремонти дейности, решиха днес депутатите, който повече от десет часа гласуват на второ четене бюджета за следващата година. Вчера сумата беше одобрена. Днес обаче се стигна до прегласуване, тъй като парите не са били отразени в рамката на бюджета. \"За\" отпускане на парите гласуваха 82 народни представители, 12 бяха \"против\", а 104 натиснаха бутона \"въздържал се\", съобщава агенция \"Фокус\". Преди прегласуването се проведе председателски съвет на Народното събрание и извънредно заседание на бюджетна комисия по казуса.", "date": "2017.11.30", "title": "Отпуснатите вчера над 1 млн. лева за ремонт на \"Александър Невски\" днес бяха отрязани"}
{"url": "http://www.dnevnik.bg/bulgaria/2017/11/30/3088621_zastrahovatelen_ofis_v_sofiia_beshe_obran_ot_dvama/", "text": "Офис в столичния комплекс \"Младост\" 4, в който са правени застраховки, е бил обран тази вече от двама въоръжения мъже. Новината съобщи главният секретар на МВР Младен Маринов  след заседание на кризисния щаб при възможни бедствия . Офисът е бил затворен, но мъжете почукали на вратата. Служителите вътре помислили, че става въпрос за техни колеги и отворили вратата. По данни на МВР са откраднати между 3000 и 5000 лева и два мобилни телефона. Няма пострадали хора при грабежа.", "date": "2017.11.30", "title": "Застрахователен офис в София беше обран от двама въоръжени мъже"}
