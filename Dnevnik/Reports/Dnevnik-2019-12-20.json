{"url": "https://www.dnevnik.bg/biznes/2019/12/20/4008354_prez_liatoto_razhodite_za_trud_sa_narasnali_s_10/", "text": "По предварителни данни на Националния статистически институт през третото тримесечие на 2019 г. общите разходи на работодателите за един отработен час от наетите от тях нарастват с 10% спрямо третото тримесечие на 2018 година. Това показват данните на Националния статистически институт. Увеличението в индустрията е с 8.3%, в услугите - с 10.5%, и в строителството - с 10.1%. По икономически дейности през третото тримесечие най-висок ръст на общите разходи за труд спрямо същия период на предходната година е регистриран в икономическите сектори \"Операции с недвижими имоти\" - с 15%, \"Други дейности\" - с 14%, и \"Образование\" - с 12.8%.  През третото тримесечие на 2019 г. спрямо третото тримесечие на 2018 г. разходите за възнаграждение за един отработен час се увеличават с 9.7%, а другите разходи (извън тези за възнаграждения) - с 11.2%. По икономически сектори изменението на разходите за възнаграждения спрямо същия период на предходната година варира от 15.1% за \"Други дейности\" до 2.2% за \"Добивна промишленост\".", "date": "2019.12.20", "title": "През лятото разходите за труд са нараснали с 10%"}
{"url": "https://www.dnevnik.bg/politika/2019/12/20/4008322_parlamentut_otloji_dulgo_chakan_socialen_zakon_zaradi/", "text": "След слухове за отнемане на деца, протести и критики от църквата мнозинството в парламента реши да отложи с шест месеца новия закон за социалните услуги, който трябваше да влезе в сила от 1 януари. За гласуваха 143 депутати, четирима бяха против, а двама се въздържаха. Новият закон за социалните услуги бе приет през февруари т.г. след повече от 5 години дебати и обсъждане на различни концепции за реформа в социалната сфера. Неговата основна цел е да повиши достъпността и качеството на социалните услуги, които държавата делегира като дейност на общините. Техният брой е 1356 и касаят хора с увреждания, възрастни хора, децата в риск и др. (още четете  тук ). Макар в закона да няма подобни текстове, бе създадена истерия, че чрез него ще се отнемат деца, която доведе до протести и критична позиция на Светия синод. Друг повод за критики е възможността социалните услуги да се извършват от неправителствени организации, каквато всъщност има и в момента. Заради напрежението \"Обединени патриоти\" поискаха отлагане с шест месеца, а новият социален министър Деница Сачева подкрепи предложението им. Целта на отлагането на закона е да се прегледат текстовете, които притесняват хората, и евентуално да бъдат променени. От ДПС се обявиха против отлагането, тъй като то ще доведе до трудности при получаване на социални услуги от хората с увреждания. ", "date": "2019.12.20", "title": "Парламентът отложи дълго чакан социален закон заради дезинформация за отнемане на деца"}
{"url": "https://www.dnevnik.bg/kultura/2019/12/20/4008182_versiite_za_smurtta_na_alber_kamju/", "text": "                         През 1959 г., сиреч година преди да загине в автомобилна катастрофа, в отговор на журналистически въпрос Албер Камю шеговито заявява: \"Моето творчество едва започва. Аз съм само на четиридесет и пет години и съм изпълнен с жизненост.\" Вече е Нобелов лауреат за литература, написал е \"Чужденецът\" и \"Чумата\", философските творби \"Митът за Сизиф\" и \"Разбунтуваният човек\". Той е един от най-влиятелните интелектуалци в света, хуманист и антитоталитарен мислител, основният опонент на Жан-Пол Сартр и на комунистическата левица. Камю е един от гласовете, в които се вслушват милиони хора, категоричен противник е на революционното насилие и на всяко насилие, дори в името на справедливостта, което всъщност убива свободата. Ненадейната му смърт на 4 януари 1960 г. идва като гръм от ясно небе и е шок за мнозина. И ето че 60 години по-късно книгата на италианския писател и журналист Джовани Катели \"Смъртта на Камю\", излязла през 2019 г. във Франция, разбуни отново духовете. Една рецензия за нея в \"Гардиън\" предизвика сериозен отзвук и у нас. И мисля, че си струва да се върнем отново 60 години назад към случилото се, преобърнало интелектуалната история на ХХ в. Фактите С паричната равностойност от Нобеловата награда за литература Камю си купува хубава къща и стара ферма в Лурмарен, във френския Прованс – земя, напомняща по нещо със слънцето и лозята си на родния му Алжир. Тук авторът на \"Чужденецът\" се чувства далеч от отровните полемики със Сартр и списанието \"Тан Модерн\", от интригите в литературния живот и извън него. Често го виждат седнал на масичките пред местното кафене \"Олие\" да разговаря с младежите за футбол. Ходи на игрището и подкрепя местния отбор, както някога в младежките си години. Дъщеря му Катрин, тогава на 14 години, свидетелства: \"Той най-сетне сякаш бе умиротворен, намерил себе си. Чувстваше се добре под това небе и на тази земя.\" Пълен е с планове. Работи над \"Първият човек\", неговия посмъртен шедьовър, който ще види бял свят чак през 1994 г. Говори се, че Андре Малро, тогава министър на културата, смята да му повери ръководството на голям френски театър. В кожената му чанта, открита след смъртта му, откриват негов хороскоп, в който се твърди, че творбата, която ще го обезсмърти, щяла да бъде написана от него между 1960 и 1965 г. Посреща Рождество и Нова година в Лурмарен. Заедно със съпругата си Франсин и двете им деца близнаци – Катрин и Жан. Дъщеря му още си спомня за 13-е десерта от новогодишната трапеза и за подаръка от баща си – часовник, за да бъде винаги точна. Камю обичал \"полезните подаръци\". На 2 януари жена му с двете им деца тръгват към Париж и се качват на влака за Авиньон, откъдето ще се прехвърлят. Камю има още малко работа, купува си билет за 3 януари, смята да пътува заедно със своя приятел – поета Рьоне Шар. Билетът му, открит в джоба му, остава неизползван. Същия ден пристига сутринта в дома му със спортната си кола Мишел Галимар, племенник на неговия издател Гастон Галимар, заедно със съпругата си Жан, тяхната дъщеря и кучето Флок. Камю решава да се върне в Париж с приятелите си, както го е правил много пъти. Взима черната си кожена чанта, пъха вътре паспорта си, ръкописа на \"Първият човек\", \"Веселата наука\" на Ницше и адаптирано издание на \"Отело\". На излизане от града зареждат целия резервоар на колата догоре, а бензинаджията се възползва от случая, за да получи автограф върху своя екземпляр на \"Чужденецът\", което и става: \"На г-н Бома, който съдейства да се връщам често в красивия Лурмарен.\" Гувернантката му Сюзан Жине през 2005 г., малко преди да почине, си спомня пред телевизионната камера как се е простила с писателя с думите: \"До следващата седмица, г-н Камю.\" Карат по магистралата към Бургундия, спират в Тоаси, за да пренощуват. И да отбележат едно събитие: Ан Галимар става на 18 години! Говорят цяла вечер за театър и литература. На сутринта на 4 януари се качват в колата и спокойно потеглят за Париж. Мишел Галимар, противно на онова, което често се пише за него, не е някакъв \"луд шофьор\", нито \"маниак на скоростта\", твърди биографът на Камю Оливие Тод. Понякога натиска малко повече педала на спортната си кола и тогава Камю го вразумява: \"Спокойно, не бързаме за никъде.\" В този последен отрязък от пътя, преди да се разрази трагедията, Камю е седнал до шофьора, но не носи предпазен колан (който не е бил задължителен навремето), а двете дами са на задните седалки. Участъкът е съвсем прав, няма завои. От двете страни на пътя има редици от големи чинари. Изведнъж спортната кола на Мишел Галимар напуска пътя, забива се в едно дърво, а 16 метра по-надолу в следващия чинар, превръщайки се в купчина ламарини. Какво се е случило тогава? Според доклада на жандармите, дошли почти веднага на местопроизшествието, причината за катастрофата е превишена скорост и спукана гума. Има дълъг спирачен път от 63 метра. Мишел Галимар е страдал от епилепсия и може веригата от дървета да е отключила у него припадък.      Не е имало друга кола или някакво препятствие в близост. Главата на Камю разбива стъклото и той умира на място. Мишел Галимар е тежко ранен, губи много кръв и си отива шест дни по-късно. Двете жени в колата остават невредими по чудо. Кучето Флок изчезва. По-късно, изпод отломките на колата, извличат кожената чанта на Камю. Вътре са 146 страници от ръкописа на \"Първият човек\". Някои от почитателите на Камю продължават да смятат, че тази незавършена книга, събрала цялата му скръбна нежност по детството, майка му и Алжир, е щяла да бъде неговият шедьовър. Веднага след катастрофата тръгват и слухове за обстоятелствата около смъртта му. Появяват се различни версии, някои от близки до него хора. Алжирската версия Писателят Рене Етиембл, негов близък приятел, е убеден, че \"колата на Галимар е била жив ковчег\". Пред американския биограф на Камю Хърбърт Лофтман той заявява, че е проучил внимателно обстоятелствата и че още навремето е искал да публикува изводите си. Но нито едно издание не пожелава да го стори. Етиембл и неколцина други негови съмишленици са убедени, че зад смъртта му се крие \"алжирска връзка\". Албер Камю е силно ангажиран с Алжир, своята родна страна, чиято борба за независимост се разразява в кървав конфликт. Неговата \"инициатива за гражданско примирие\" от 1956 г. му навлича омраза от различни страни: от множеството привърженици на \"френския Алжир\" и техните местни съюзници (  т.нар.  ), от военните (бъдещите ОАС), но и от Фронта за национално освобождение на Алжир. Камю е принуден след последното си посещение в родината да си тръгне оттам под засилена охрана. Получава заплашителни писма до края на 1957 г., но нищо не подсказва, че е станал жертва тъкмо на донякъде утопичния си план за \"гражданско умиротворение\" на Алжир. Още по-абсурдни изглеждат по-късните хипотези на крайнолеви \"конспиролози\", че е бил ликвидиран едва ли не по заповед на генерал Дьо Гол. Още повече че в търсене на решение на \"алжирския въпрос\" Дьо Гол се е позовавал на Камю, а според спомените на близкия си сътрудник Ален Пейрефит особено се е гордеел с френските нобелисти. Франкистката версия Камю има испански корени и винаги се е чувствал свързан със съдбата на Испания. Той е категоричен противник на франкистите и по време на Испанската гражданска война пише следното: \"Испански приятели, отчасти сме от една кръв и аз имам чувство за дълг към вашата страна, литература, народ и традиция, който никога не ще се заличи.\" През 1956 г. се оттегля от ЮНЕСКО в знак на протест срещу това, че франкистка Испания е приета в тази световна организация. Франко реагира гневно, срещу писателя се води кампания в официозната испанска преса и все пак не съществуват никакви доказателства, че франкистките тайни служби са замесени в смъртта на Камю. А и диктаторът едва ли би се осмелил да извърши един толкова рискован акт във Франция на Дьо Гол, който би му коствал много. Версията за убийство от КГБ Тази версия е относително нова и нашумя тази година, но датира още от 2011 г., когато италианският писател и журналист Джовани Катели я лансира в статия, публикувана в \"Кориере дела сера\". В основата на неговата хипотеза е едно свидетелство на чешкия писател и преводач Ян Забрана (1931-1984 г.), свързан с \"Харта `77\". В своя дневник за 1980 г. Забрана пише: \"Добре информиран човек с връзки в СССР ми съобщи, че Камю е станал жертва на покушение, подготвено от агенти на КГБ.\" Те били повредили спирачната система на колата на Мишел Галимар, така че тя да излезе от строя при вдигане на по-висока скорост, каквато е обичал да развива със спортната си кола. Операцията била наредена още през 1957 г. от Дмитрий Шепилов (1905-1995 г.), сталински хардлайнер, тогава външен министър на СССР. Шепилов бил направо вбесен от статията на Камю \"Кадар и неговият ден на страха\", публикувана във в. \"Франк-тирьор\", в която писателят открито заговорил за отговорността на Шепилов за кръвопролитията в Унгария. Намерих тази статия в събраните съчинения на Камю и я прочетох много внимателно. Тя наистина е остра, изключително остра, както и цялата публицистика на автора на \"Чужденецът\". Първо е четена като слово, произнесено на събрание в зала \"Ваграм\", посветено на унгарския национален празник, а след три дни – на 18 март 1957 г., е публикувана във \"Франк-тирьор\". Пропита е с болка към съдбата на унгарския народ, \"който е наш\" и е \"част от Европа\". Статията е истински антитоталитарен манифест, подобно на повечето от статиите на Камю в онзи период. В нея той саркастично поставя въпроса за отговорността на \"учени и късогледи философи на Запад, чиито измамни и илюзорни доктрини се разсипаха на прах\" (Сартр и неговите съмишленици). Камю пита и \"как да бъде наречен този режим в Източна Европа, който задължава бащата да издаде сина си, синът да настоява за най-строгото наказание за баща си, жената да свидетелства срещу мъжа си, който е издигнал доносничеството до висотата на добродетел\". И все пак на Дмитрий Шепилов са посветени два пасажа. Съдете сами: \"Когато министър Шепилов, връщайки се от Париж, се осмелява да напише, че \"западното изкуство осакатява човешката душа и формира всякакъв вид убийци\", следва да му отговорим, че нашите писатели и нашите художници не само че никого не са убили, но дори са достатъчно великодушни да не обвиняват теорията на социалистическия реализъм за масовите убийства, прикривани и извършвани от Шепилов и подобните нему. Истината е, че и сред нас има място за всичко, дори за злото, в това число и за писателите на Шепилов, но също и за честта, за свободното дърво на желанието и за приключението на интелекта. Докато в сталинската култура няма място за нищо друго освен за наставнически поучения, за сив живот и катехизис на пропагандата.\" Достатъчно ли е било това, за да се издаде смъртна присъда на Камю? Понякога (особено преди) са убивали и за по-малко. Да допуснем, че Шепилов е бил бесен. Че се е обърнал към КГБ, ръководено от Семичастни, за да ликвидират Албер Камю? Могъл ли е обаче той да издаде такава заповед? В силно централизираната съветска система подобно нещо не би могло да мине без санкцията на Хрушчов. Би ли прибегнал Хрушчов през 1957 г. към подобна стъпка, която би могла да се разрази в огромен скандал? Още повече, докато се опитва да спечели благоразположението на Дьо Гол, който излиза от НАТО и иска обединена Европа да е междинна сила между САЩ и СССР? Хипотезата е доста проблематична. А и по онова време Шепилов е във вътрешна опозиция спрямо Хрушчов, минал е в лагера на Молотов, Маленков и Каганович. И на 26 юни 1957 г. тяхната \"антипартийна група\" е разобличена, всички те са свалени от постовете. Оттогава датира медийната формулировка за свалените Молотов, Маленков и Каганович и за \"присъединилия се към тях Шепилов\". След 1957 г. Шепилов е в пълна немилост. Може ли тогава да се допусне, че КГБ би могло да изпълнява дадени от него разпореждания? Съгласно политическата логика това е просто изключено. А книгата на Джовани Катели се основава тъкмо на тази хипотеза. И то позовавайки се единствено на дневника на чешкия дисидент Забрана, който пише следното: \"Изглежда, че на съветските служби са били потребни 3 години, за да изпълнят заповедта. Те обаче в крайна сметка успяват. И до ден днешен всички смятат, че Камю е загинал в автомобилна катастрофа. Моят събеседник отказа да разкрие източника си, но твърдеше, че е абсолютно достоверен.\" Достоверен ли е обаче този така и неназован източник? Вярно е, че съветските тайни служби са извършвали политически убийства. Това е факт, а и виждаме неговото продължение в наши дни. По времето на Сталин е ликвидиран в Мексико Лев Троцки. А през 1959 г. има две политически убийства в Мюнхен – на публициста Лев Ребет (12 октомври 1959 г.) и на прочутия украински националист Степан Бандера (15 октомври 1959 г.), за които очевидно има заповед, дадена от Хрушчов. Нищо обаче не доказва, че смъртта на Албер Камю е част от тази поредица. Писателят Пол Остър, автор на предговора към книгата на Катели, от своя страна е напълно убеден в истинността на хипотезата: \"Щом бъдат разгледани внимателно доказателствата, представени от Катели, не можем да не стигне до направеното от него ужасяващо заключение. Така \"автомобилната катастрофа\" минава в ранга на \"политическо убийство – и по този начин, на 46 години, Албер Камю е бил обречен да замълчи.\" Решението на Камю в последния момент да тръгне към Париж с колата на Галимар също не смущава Катели. В своя отговор до биографите на Камю Оливие Тод и Мишел Онфре той настоява на следното: \"Ако някой е следял Камю, той е щял да бъде наясно с това негово намерение. Би могъл да го проследи и да повреди колата преди тръгването на 4 януари! И до днес във Франция Камю е паметник, почитан, но неатакуващ. Той не би искал това. Приживе Камю винаги е бил готов да атакува конформистите и порочните съвести, котериите и разни позиции. Това е може би последният шанс да се установи истината. А тази негова смърт по друг начин осмисля и придава дълбочина на наследството му, преди времето да е изличило последните доказателства. Дължим това на паметта на Албер Камю.\" Вярно е, че дължим много на Албер Камю – заради творбите му, интелектуалната му честност и неговата антитоталитарна мисъл. Ала не е необходимо, дори абсурдно е в името на тази почит да се прибягва до някакви съмнителни героизации.", "date": "2019.12.20", "title": "Версиите за смъртта на Албер Камю"}
{"url": "https://www.dnevnik.bg/sport/2019/12/20/4008391_nai-dobrite_tochki_na_grigor_dimitrov_za_2019_g/", "text": "Григор Димитров изпраща вълнуваща година, която му донесе смесени усещания - от болките заради контузията, през разочарованието от серия ранни отпадания до полуфиналите на US Open и мастърса в Париж. АТП подбра най-добрите разигравания и удари на българския тенисист.", "date": "2019.12.20", "title": ""}
{"url": "https://www.dnevnik.bg/biznes/2019/12/20/4008374_agenciiata_po_zaetostta_otchita_prez_noemvri/", "text": "Агенцията по заетостта отчита през ноември спад на безработните до 5.8%, съобщава институцията. Това е най-ниският процент безработни за този месец за последните 11 години. В сравнение със същия месец на предходната година има спад от 0.2%. Агенцията отчита този показател всеки месец, като го изчислява на база на регистрирани безработни в бюрата по труда като процент от икономически активното население на възраст 15-64 г., установено при преброяване 2011 г. Националният статистически институт дава по-различни данни, които са базирани на анкети сред домакинствата и са за тримесечен период. За третото тримесечие статистиката сочи 3.7% безработица. Постъпилите на работа безработни от началото на годината са 207 932, съобщава Агенцията по заетостта. Само през ноември техният брой е 15 341, като 94.8% са устроени в реалната икономика. 387 са били търсещите работа от групата на пенсионерите, учещите и заетите, които също чрез съдействието на бюрата по труда са намерили ново работно място. В края на предпоследния месец от годината регистрираните безработни в бюрата по труда са общо 189 474, като спрямо същия период през 2018 г. са с 8309 по-малко (-4.3%). Новорегистрираните безработни са 30 385. 1633 от тях са били неактивни, т.е. не са били нито заети, нито учещи и не са търсили работа. Активирането на такива лица остава приоритетна дейност на бюрата по труда. Информационните събития, трудовите борси, срещите на трудовите посредници с младежи, на които предстои завършване на средно или висше образование, мобилните бюра по труда са част от изпълняваните нови инициативи и услуги на Агенцията по заетостта. Средно за месец активираните хора са над 2 хил. В различни форми на обучения за възрастни (за професионална квалификация и ключови компетентности), финансирани от държавния бюджет и Европейския социален фонд, са обхванати нови 242 безработни. Завършилите обучения през ноември са общо 347. От началото на годината Агенцията по заетостта е помогнала на 21 630 души да повишат квалификацията си или да придобият нови умения, отчита ведомството. На субсидирани работни места през месеца са устроени още 796 души от рисковите групи - 148 по програми и мерки за обучение и заетост и 648 – по схеми на оперативна програма \"Развитие на човешките ресурси\". Заявените работни места на първичния пазар на труда през ноември са 11 331, като 78.8% от тях са в частния сектор. Най-голям дял свободни работни места са заявени в преработващата промишленост (29.8%), търговията, ремонта на автомобили и мотоциклети (15.0%), административните и спомагателните дейности (8.7%), хотелиерството и ресторантьорството (7.8%), строителството (7.7%). Най-търсените професии през този месец са: оператори на стационарни машини и съоръжения; продавачи; работници в добивната и преработващата промишленост, строителство и транспорт; квалифицирани работници по производството на храни, облекло, дървени изделия и сродни; персонал, полагащ грижи за хората; персонал, зает в сферата на персоналните услуги (бармани, сервитьори, готвачи, камериери и др.); работници по събиране на отпадъци и сродни на тях; преподаватели и т.н.", "date": "2019.12.20", "title": "Агенцията по заетостта отчита през ноември най-ниската безработица за 11 години"}
{"url": "https://www.dnevnik.bg/politika/2019/12/20/4008399_patriotite_iskat_tavan_ot_6_mln_lv_za_durjavnata/", "text": "Отпадане на възможността за финансиране на партиите от бизнеса и таван от 6 млн. лв. за субсидията от държавата предлагат \"Обединени патриоти\". Промените в Закона за политическите партии, които бяха внесени днес, ще бъдат обсъдени от парламентарните партии след зимната ваканция. По искане на ДПС през лятото бе отменена забраната партиите да получават дарения от юридически лица, за да се компенсира намаляването на субсидията от 11 на 1 лев на глас, което бе инициирано от премиера Бойко Борисов. След скандал преди две седмици субсидията бе увеличена на 8 лева на глас, но възможността за финансиране от бизнеса остана. Днес \"Обединени патриоти\" предлагат да се върне старото положение - т.е. дарения само от физически лица в размер до 10 хил. лева, но да се въведе таван от 6 млн. за субсидия от държавата. Това ще засегне основно ГЕРБ, която по принцип държи субсидията си на депозит в банка. Малкият коалиционен партньор предлага също да има дебат по темата, на който да се реши размерът на субсидията да бъде определен в Закона за политическите партии, а не да се определя всяка година с приемането на държавния бюджет; да се поставят ограничения за какво може да се харчи държавната субсидия, както и да се даде възможност на партиите да се отказват от нея.", "date": "2019.12.20", "title": "\"Патриотите\" искат таван от 6 млн. лв. за държавната субсидия за партиите"}
{"url": "https://www.dnevnik.bg/video/svobodna_evropa/2019/12/20/4008412_kak_da_zamursiavame_po-malko_vuzduha/", "text": "Институциите трябва да вземат мерки за подобряване на качеството на въздуха, но и всеки един от нас може да помогне. Ето няколко идеи как да намалим замърсяването на въздуха в своя град. ", "date": "2019.12.20", "title": ""}
{"url": "https://www.dnevnik.bg/evropa/regioni/2019/12/20/4008415_s_nad_270_mln_lv_shte_se_remontirat_studentski/", "text": "Над 270 млн. лв. осигурява Министерството на регионалното развитие и благоустройството чрез оперативна програма \"Региони в растеж\" 2014-2020 г. за ремонт на студентски общежития към държавни университети и общински културни институции в 39-те големи града на страната. С проекти ще може да се кандидатства до края на 2020 г. Ще се финансират ремонтни дейности и мерки за енергийна ефективност – обновяване на дограми, покриви, фасада, монтаж на топлоизолация, подмяна на оборудване и обзавеждане и др. Мярката е част от процедурата \"Изпълнение на Интегрирани планове за градско възстановяване и развитие\". По нея до момента са сключени 156 договора на обща стойност 1.1 млрд. лв. за модернизация на градската среда, енергийна ефективност, здравни, социални и образователни проекти. По инвестиционен приоритет   се изпълняват три проекта стойност 10.8 млн. лв. – два в Бургас и един в Свищов. През месец март 2020 г., след изменение на процедурите \"Подкрепа за професионалните училища в Република България\", \"Подкрепа за висшите училища в Република България\" и \"Култура и спорт в училище\", ще бъде осигуренa допълнителна възможност за подобряване на условията за модерни образователни услуги чрез допълнителни инвестиции в образователна инфраструктура. Близо 215 млн. лв. е общият ресурс за ремонт и ново обзавеждане на държавни и общински професионални училища и висши учебни заведения. С промяната на програмата ще могат да бъдат обновени още 8 училища в направленията ветеринарна медицина, горско стопанство, растениевъдство и животновъдство и още един университет. Близо 15 млн. лв. е предвиденият ресурс по мярката , като сред допустимите кандидати по нея са Националната гимназия за пластични изкуства и дизайн \"Акад. Д. Узунов\" - Казанлък, към Министерството на културата и Спортно училище \"Юрий Гагарин\" - Бургас, към Министерството на младежта и спорта. Промяната на индикативната програма предвижда създаване и на нова процедура  с ресурс от 2.5 млн. лв. Тя ще бъде достъпна от месец април 2020 г. и ще финансира доставка и монтаж на спортно оборудване и обзавеждане за вече ремонтирани професионални училища. През месец март догодина се очаква да започне и новата процедура  , в рамките на която се планира с 20 млн. лв. да се достави медицински хеликоптер за въздушно спасяване и превоз на нуждаещи се пациенти, спасителни и донорски операции и да се осигури съпътстваща инфраструктура за използването му. До 31 декември 2021 г. ще е активна процедурата  , която е с общ бюджет от над 98 млн. лв. До момента по нея са сключени 2 договора на стойност малко над 15 млн. лв. с общините Видин и Казанлък. Конкретните бенефициенти по процедурата са Министерството на културата, общини и институции на вероизповеданията, които имат възможност да подават проекти за реставрация, социализация на обекти и повишаване на туристическата им привлекателност. До 30 юни догодина Агенция \"Пътна инфраструктура\" ще получи допълнителни 55 млн. лв. за  . Планът предвижда обявяване на нова процедура \"Пътна безопасност\", насочена към мерки за подобряване на безопасността на пътната инфраструктура в съответствие с националните и европейските приоритети за повишаването ѝ. Над 2 млн. лева ще бъдат вложени за изграждане на  . Тези мерки ще добавят допълнителна устойчивост на резултатите, постигнати чрез финансиране на пътната инфраструктура в рамките на ОПРР 2014-2020.", "date": "2019.12.20", "title": "С над 270 млн. лв. ще се ремонтират студентски общежития и културни институции"}
{"url": "https://www.dnevnik.bg/bulgaria/2019/12/20/4008419_apelativniiat_specializiran_sud_vurna_v_aresta_kmeta/", "text": "Апелативният специализиран наказателен съд отмени определението на първата инстанция и върна в ареста кмета на Несебър Николай Димитров и общинския съветник Петър Тодоров, обвинени за престъпление срещу изборните права на гражданите. Миналата седмица специализираният съд реши да ги освободи срещу парична гаранция - 40 000 лв. за кмета Димитров и 20 000 лв. за общинския съветник Тодоров. Днес апелативните съдии мотивираха определението си с това, че към момента все още има опасност обвинените да извършат ново престъпление. По делото са събрани доказателства за организирана престъпна група. Освен това според съда има достатъчно доказателства, че двамата обвинени са извършили престъпленията, за които се разследват. Решението на Апелативния специализиран наказателен съд е окончателно и не подлежи на обжалване. Според адвокат Ина Лулчева, която защитава Николай Димитров, след новогодишните празници отново ще бъде поискано изменение на мярката. \"Това решение показва нееднакво приложение на закона. Показва, че съдът е готов да пренебрегва факти и доказателства, показа, че няма никакво значение какво казва правото и какво казват фактите\", коментира адвокат Лулчева, цитирана от Би Ти Ви. Кметът на Несебър Николай Димитров и общински съветници бяха задържани два дни преди изборите за местна власт на 27 октомври т.г. Кметът бе обвинен, че е лидер на организирана престъпна група за купуване на гласове. Въпреки това той спечели изборите и  положи клетва на 12 ноември  за четвърти пореден път. За клетвата Димитров беше доведен в сградата на Общинския съвет в Несебър под конвой и с белезници след решение на наблюдаващия прокурор, а след това върнат обратно в ареста.", "date": "2019.12.20", "title": "Апелативният специализиран съд върна в ареста кмета на Несебър"}
{"url": "https://www.dnevnik.bg/sviat/2019/12/20/4008424_da_napusnesh_uchilishte_za_da_se_grijish_za_bolniia_si/", "text": "Лана Ребхан е на 15 години, но вече не ходи на училище. Напуснала го е, за да се грижи за болния си баща. Той страда от заболяване на бъбреците и трябва да посещава болницата няколко пъти седмично. Майката на Лана работи по цял ден, но не изкарва достатъчно, за да може да си позволи и професионална помощ. Случаят на Лана обаче не е единствен. В момента над 230 хил. непълнолетни германци са принудени да се грижат за свои по-възрастни роднини и близки.  Видео: \"Дойче веле\"", "date": "2019.12.20", "title": ""}
{"url": "https://www.dnevnik.bg/gradska_sreda/2019/12/20/4008426_23_hiliadi_zeleni_bileti_sa_kupeni_v_sofiia_do_1030_ch/", "text": "Днес са продадени 23 хиляди зелени билета в София до 10.30 ч. само от гишетата на Центъра за градска мобилност. В този брой на са включени продадените еднодневни билети за цялата градска мрежа от водачите на превозни средства в градския транспорт. Това обяви кметът Йорданка Фандъкова. По-голямата част от екобилетите - 19 хиляди, са купени от касите в метрото. Очакванията на Столичната община са да доплати между 150 и 200 хиляди лева на ЦГМ за по-евтиния зелен билет днес, заяви Фандъкова. За сравнение в петък, 13 декември, когато не се е предлагал зелен билет, в София са купени общо 5029 билата от 1.60 лв. и 1704 еднодневни билета за цялата градска мрежа с цена 4 лв., съобщиха от ЦГМ за \"Дневник\". Безплатно се ползват и буферните паркинги, които са на бул. \"Цариградско шосе\", на ул. \"Бели Дунав\" и на бул. \"Драган Цанков\" (срещу БНР). Валидирането ще става с превозния документ – абонаментна карта или \"зелен\" билет, обясниха от Столичната община.  Две измервателни станции на чистотата на въздуха – в кв. \"Хиподрума\" и в кв. \"Надежда\", са отчели вчера средни денонощни показатели на фините прахови частици 4 пъти над допустимата норма от 50 микрограма на куб.м. При тези условия се прилага мярката за зелен билет и безплатни буферни паркинги.  До края на този месец трябва да бъде пусната и локалната система на София за анализ на качеството на въздуха. Системата се изгражда от \"Телелинк\" и ще има 22 станции, който измерват над 5 показателя, замърсители на въздуха. ", "date": "2019.12.20", "title": "Почти 5 пъти повече зелени билети са купени в София само до 10.30 ч."}
{"url": "https://www.dnevnik.bg/detski_dnevnik/2019/12/20/4007092_s_decata_v_pochivnite_dni_21_i_22_dekemvri/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg и абонамент. Събота  - Предмети със 140-годишна история са изложени в музейната сбирка \"Съобщения\", предадена от Държавната агенция \"Електронно управление\" в Националния политехнически музей.  - В книжарница Kornel4kids на ул. \"Любен Каравелов\" 22 от 11 часа децата ще украсяват бутилки с различна коледна украса, която също сами ще си измайсторят. Повече информация -  тук .  - Зоологическа градина кани всички на прощално коледно парти с гледачите от екипа на демонстрационното хранене и техните животни. Какво са подготвили те, можете да видите  тук .  - Националният природонаучен музей и Ratio представят:  Когато динозаврите властваха . Входът е свободен.  Театралната постановка за деца и родители \"Коледни приключения\" започва в 11 часа в дом на културата \"Искър\". Входът е свободен, вижте повече  тук . - Детска школа по Египтология е отворена за всички деца между 9 и 15 години, но и по-малки и по-големи деца са добре дошли в Информационно-образователен център към Археологическа експозиция ,,Антична Сердика\" към Регионален исторически музей на бул.\"Княгиня Мария Луиза\" 2а (до северния вход на Метростанция ,,Сердика II\"). Подробности -  тук .  - От 10.30 часа общината организира коледни работилници за децата и техните родители. Всички са добре дошли пред кметския кабинет на третия етаж в сградата на местната администрация. Всички материали и пособия са осигурени от общината.  - Братя Грим - най-сладкодумните братя, разказвачи на приказки, вдъхновяват тази година Варненския драматичен театър за поредната постановка на традиционната Детска Коледа. Спомняте ли си бедния обущар, от когото никой не искал да купува обувки и двете джуджета, които му се притекли на помощ? Случайно или не, джуджетата забравили раничките си, а обущарят направил от тях обувки. Продал обувките, с печалбата съшил други обувки, продал и тях и така всички в градчето се сдобили с нови хубави обувки за Коледа. И това далеч не е всичко, което се случило... Драматизацията и режисурата на \"Джуджетата и обущарят\" по Братя Грим е на Венцислав Асенов, сценография и костюми: Даниела Николчова, музика: Павел Васев, хореография: Никола Йорданов. Спектакълът е от 16 часа е Драматичен театър \"Стоян Бъчваров\".  - Празнично пътуване с парен локомотив организира БДЖ по теснолинейката между Септември и Велинград. Пътническата композиция ще бъде теглена от теснопътния парен локомотив № 609.76 – доставен в България точно преди 70 години. Атракционният влак ще се движи в състав от шест вагона и ще потегли от гара Септември в 10:50 ч. В обратното направление композицията с ретро локомотива ще замине от гара Велинград в 15:55 ч. Билети могат да бъдат купени онлайн на следния линк  https://bileti.bdz.bg/  и от билетните каси и железопътните бюра във всички гари в страната. Неделя  - Който иска портрет с Дядо Коледа, е добре дошъл в  магазин ИКЕА  между 11 и 17 часа.  -  Приказката \"Лешникотрошачката\"  по музика на П. И. Чайковски оживява от 11.30 ч. в зала \"България\" с историята за малката Клара.  - Шапките на Дядо Коледа мекички ли са? Знаете ли, че стават за ядене? И при това са сладки! Да! Шапките на Дядо Коледа е вкусен и лесен десерт в стил чийзкейк. Децата могат да го приготвят сами в кулинарната работилница в Детски център - Къщата на Мая. Поканени са всички малки готвачи над 4 години, вижте подробности  тук .   - Братя Грим - най-сладкодумните братя, разказвачи на приказки, вдъхновяват тази година Варненския драматичен театър за поредната постановка на традиционната Детска Коледа. Спомняте ли си бедния обущар, от когото никой не искал да купува обувки и двете джуджета, които му се притекли на помощ? Случайно или не, джуджетата забравили раничките си, а обущарят направил от тях обувки. Продал обувките, с печалбата съшил други обувки, продал и тях и така всички в градчето се сдобили с нови хубави обувки за Коледа. И това далеч не е всичко, което се случило... Драматизацията и режисурата на \"Джуджетата и обущарят\" по Братя Грим е на Венцислав Асенов, сценография и костюми: Даниела Николчова, музика: Павел Васев, хореография: Никола Йорданов. Спектакълът е от 16 часа е Драматичен театър \"Стоян Бъчваров\".  - Опера в града представя от 11 часа в \"Макс и Мориц\" - опера за деца от Александър Йосифов. С участието на балета на операта.", "date": "2019.12.20", "title": "С децата в почивните дни (21 и 22 декември)"}
{"url": "https://www.dnevnik.bg/razvlechenie/2019/12/20/4008458_italianski_karabineri_izpulniha_muzikata_ot/", "text": "Оркестърът на италианските карабинери зарадва всички почитатели на \"Междузвездни войни\" и изпълни част от музиката от световноизвестната сага по време на коледния си концерт в столицата Рим. Премиерата на \"Междузвездни войни: Възходът на Скайуокър\" в Италия, както и в много държави по света беше на 18 декември. В България, САЩ, Китай и някои други държави лентата излиза официално на големия екран на 20 декември.", "date": "2019.12.20", "title": ""}
{"url": "https://www.dnevnik.bg/evropa/2019/12/20/4008476_ot_igrachki_do_kasovi_belejki_frenskiiat_parlament/", "text": "Френските депутати приеха в нощта на четвъртък срещу петък закон срещу разхищенията, предаде \"Франс прес\". Той цели най-вече да ограничи пластмасата за еднократна употреба, да забрани унищожаването на непродадени нехранителни стоки, както и да ограничи разпечатването на касови бележки в магазините.  Този проектозакон, посветен на ежедневната екология, преследва всичко, което се изхвърля. Той беше приет от Националното събрание, долната камара на френския парламент. Разглеждането му в парламента трябва да продължи в началото на 2020 година. Текстът на закона предвижда 100 процента рециклирана пластмаса до 1 февруари 2025 година. Той включва забрана за пускане на пазара на пластмасови опаковки за еднократна употреба до 2040 година и намаляване с 50 процента до 2030 година на броя на пластмасовите бутилки за еднократна употреба. Бъдещият закон изисква от компаниите да финансират управлението на отпадъците, свързани с продуктите им. Това трябва да се случи от 2020 година за строителните материали, играчките, стоките за спорт и свободно време, продуктите за градинарство и тип \"направи си сам\", от 2021 година за цигарените филтри и от 2024 година за мокрите кърпички за тяло или за домакински цели.  Законът забранява пластмасата и приборите за еднократна употреба за храната, която се сервира в заведенията за бързо хранене - най-късно до 1 януари 2023 година. Слага се край и на пластмасовите играчки, които се предлагат в детското меню. Няма да се пускат и касови бележки в магазините за малки покупки. Националното събрание гласува също така и забрана за унищожаването на непродадени нехранителни стоки като хигиенни продукти и текстил, които ще трябва да се даряват или рециклират от 2022 година, отбелязва АФП. ", "date": "2019.12.20", "title": "От играчки до касови бележки: Френският парламент гласува закон срещу разхищенията"}
{"url": "https://www.dnevnik.bg/sport/2019/12/20/4008480_v_den_na_obedinenie_ljubomir_ganev_poe_vlastta_vuv/", "text": "Любомир Ганев получи властта във волейбола след споразумение с дългогодишния председател на българската федерация (БФВ) Данчо Лазаров. Бившият национал получи от Лазаров пълномощно, с което от понеделник ще има права да ръководи организацията до 13 март, за когато е свикано изборно общо събрание. На него Ганев се очертава да бъде единствен кандидат, тъй като  очакваният му съперник Борислав Кьосев  обяви, че се оттегля и че подкрепя Ганев. \"Струва ми се, че това беше много важен ден за нашия спорт. Всички проблеми, а тях ще ги има, да се решават демократично\", каза Лазаров. Той посочи, че дава правомощия на Ганев, тъй като е ангажиран в Европейската конфедерация по волейбол (CEV). Двете страни си стиснаха ръцете и обявиха, че решенията са взети в името на развитието на волейбола. Лазаров е на път да слезе от председателския пост във федерацията след близо 20 години. В основата е обединението на клубове, които поискаха промяна и издигнаха дългогодишния вицепрезидент Ганев за техен кандидат. Срещу него се очакваше да застане Кьосев, подкрепян от настоящото ръководство и клубовете зад него. Опозицията искаше извънредно изборно общо събрание на 16 януари, но заподозря, че въпреки формалното му свикване сегашното ръководство прави опити да го осуети. Сега самият Лазаров каза, че новата дата 13 март е избрана така, че решенията на събранието да не могат да бъдат атакувани. \"Да покажем, че волейболът е обединен около идеята за развитие на тази игра\", посочи той. \"Знаете, че съм един от кандидатите. Неговата платформа (на Ганев) се доближава до моите възгледи и затова ще го подкрепя\", каза Кьосев пред делегатите и даде знак, че се оттегля. \"Ще се постараем да изпълним  идеите, които са описани в програмата . Няма да се отпускаме\", заяви Ганев. Очаква се на събранието на 13 март да бъдат въведени значително промени в устава на федерацията. Желанието на опозицията е да има мандатност и да се намали броят на членовете на управителния съвет, които до момента бяха 25. Предложението е тогава всички настоящи членове на съвета да се оттеглят. Един от кандидатите за нови членове за управителния съвет е първият българин в Залата на славата на волейбола Димитър Златанов.", "date": "2019.12.20", "title": "В ден на обединение Любомир Ганев пое властта във волейбола"}
{"url": "https://www.dnevnik.bg/analizi/2019/12/20/4008225_vsichko_tova_pochti_se_sluchi_v_bulgariia/", "text": "                            България остана член на ЕС и НАТО;  Страната не влезе в Шенген или в преддверието на преддверието на еврозоната, макар че малко се доближи до тях;  Членството в банковия съюз се отложи за по-нататък; . Не напреднахме дотолкова, че да ни поканят в клуба на най-развитите държави – Организацията за икономическо сътрудничество и развитие (ОИСР); Постигнахме един от най-високите растежи на икономиката в ЕС, който обаче не е достатъчен, за да догоним Румъния или държавите от Централна Европа;  Бедността продължи да намалява, но недостатъчно, за да се откъснем от последното място в ЕС;  Цените на водата и тока също продължиха умерения си прогрес; Перник остана почти без капка вода; Реализацията на интерконектора с Гърция понапредна, но изграждането му остана за близкото бъдеще; Продължихме да плащаме васален данък на Русия – този път под формата на строеж на тръби, които са необходими на нея, но не и на нас; Президентът Радев почти разбра този факт; Построихме тръбите почти навреме, заради което Русия може пак да ни съди и да получи обезщетение; Други автомобилни гиганти направиха същото; АЕЦ \"Белене\" продължи да се води като \"актив\" на енергийните ни предприятия; Стратегически инвеститор за АЕЦ \"Белене\" почти се намери, но всъщност нещата изглеждат така: просто много фирми поискаха да си продадат техниката, горивото и експертизата за евентуална наша централа; В резултат опасността да строим АЕЦ \"Белене\" с наши пари и на собствен риск не само остана, но и се задълбочи;  \"Патриотизацията\" на страната почти достигна естествените си граници - трите морета на хулиганизма (Сидеров), алкохолното опиянение (Джамбазки) и непремерените приказки (Симеонов); . Купихме осем самолета F-16; . В комюникето от срещата се говореше за други неща – например за необходимостта от продължаване на борбата срещу корупцията в България, като дипломатично се премълчаваше кой и срещу какво точно трябва да се бори;  Борисов изтълкува това като американска подкрепа за него, а опонентите му - като одобрение на техните критики срещу Борисов; И двете страни бяха почти прави;   ДПС почти станаха официално управляващи. Запазиха медийната си империя и се сдобиха с пристанище към ТЕЦ-а, който вече бяха получили. Плюс още 200 милиона държавна инвестиция в него, в допълнение към вече дадения им \"студен резерв\";  \"Обединените патриоти\" останаха почти обединени – и станаха почти излишни като смокинов лист на реалната коалиция между ГЕРБ и ДПС; \"Демократична България\" почти се наложи като потенциално парламентарно представена партия на следващите избори. ДБ взе всички кметски места в центъра на София и почти не взе гласове в страната; СДС почти се претопи в ГЕРБ; Слави Трифонов почти регистрира своята партия и направи една почти телевизия;  Мая Манолова почти стана кмет на София; Пламен Георгиев почти стана главен прокурор и почти събори подобренията на терасата си;  Цветан Цветанов почти стана опозиция на ГЕРБ, но съвсем целокупно оглави мозъчен тръст; \"Артекс\" почти построиха небостъргача си в \"Лозенец\", след това строежът им бе почти обявен за незаконен, а накрая почти отново получиха правото да строят;  През зимата в София почти можеше да се диша; \"Консервативният обрат\" придоби почти налудни форми и стана невъзможно да се приемат нормални закони за социални грижи - заради страх от \"джендъри\" и НПО-та;  Държавната субсидия за партиите беше почти отменена и почти беше въведен \"американският отворен модел\" на финансиране;  Протестите срещу избора на Гешев за главен прокурор почти успяха;  Президентът Радев почти спря избора на Гешев;  Самият Гешев почти доказа, че става за този пост;  Почти беше въведен механизъм за разследване на главния прокурор; Сотир Цацаров изкара почти пълен мандат, преди да бъде прехвърлен в КПКОНПИ; Мандатът му като главен прокурор беше почти успешен; България си остана почти правова държава.", "date": "2019.12.20", "title": "Всичко това почти се случи в България"}
{"url": "https://www.dnevnik.bg/bulgaria/2019/12/20/4006878_s_ignajden_zapochvat_kolednite_praznici/", "text": " Днес е Игнажден - денят, в който православната църква почита паметта на свети Игнатий Богоносец. Свещеномъченик Игнатий е роден в Антиохия и е бил ученик на св. Йоан Богослов. Смята се, че лично е познавал част от апостолите. Той става епископ на Антиохийската църква и я ръководи в продължение на 40 години, като усърдно проповядва Божието слово и въвежда мнозина във вярата. Имал е възможност още като младеж да се запознае с водещите философски и религиозни течения на своята епоха. Ползвал се е с голям авторитет. Паството му го наричало Богоносец, защото той самият казвал, че носи в сърцето си Бога. Като епископ въвежда пръв пеенето на божествените песни от два хора (т.нар. антифонно пеене), прието впоследствие и от другите християнски църкви. Осъден е на смърт от римския император Траян заради верските си убеждения. Докато пътува окован от Мала Азия към Рим, за да бъде изпълнена присъдата му, св. Игнатий Богоносец пише седем послания до отделни поместни църкви, които оставя в наследство на християните. Загива мъченически, разкъсан от лъвове на арена в Рим през 107 г. Днес мощите му се пазят в храма в базиликата \"Сан Клементе\" в Рим. Кой ще влезе у дома Според народните вярвания на Игнажден започват коледните празници, защото се смята, че на този ден започват родилните мъки на Божията майка. Характерен за празника е обичаят полазване. По това кой човек пръв влезе в дома сутринта се гадае за здравето, плодородието и имането през годината. Ако се случи първият гост (полазник) да е добър и богат, то и годината ще е плодородна. Не се иска и не се дава нищо назаем. Според народните вярвания днес жените не трябва да похващат никаква домашна работа, за да забременяват и раждат лесно. : Игнат, Игната, Игнатий, Игно, Ингьо, Иго, Игон, Ига, Игнатка, Игне, Искра, Пламен, Пламена, Огнян, Оги, Огнемир, Огнемира.", "date": "2019.12.20", "title": "С Игнажден започват коледните празници"}
{"url": "https://www.dnevnik.bg/na_put/2019/12/20/4007535_fotogaleriia_metroto_v_doha_-_luksozni_vagoni_i/", "text": "Няма лесно да се сетите какво е това - луксозен вагон от безпилотните мотриси на метрото в Доха. И трите линии на един от проектите, с които се гордее столицата на Катар, работят едва от няколко седмици. Това е и началото на тестовете за основното транспортно средство за очакваните стотици хиляди почитатели на футбола за световното първенство през 2022 г. Но тестовете са и за това дали свикналите с личните си автомобили катарци ще бъдат склонни да преминат понякога на обществен транспорт.", "date": "2019.12.20", "title": "Фотогалерия: Метрото в Доха - луксозни вагони и необичайни табели"}
{"url": "https://www.dnevnik.bg/bulgaria/2019/12/20/4008216_zashto_tolkova_mnogo_bulgarski_deca_se_razboliavat_ot/", "text": "                         Той е на 15, притежава чудесен талант, учи в Художествено училище, до 8 клас е отличник, с родителите си няма особени проблеми. В един момент обаче спира да ходи на училище, вкъщи става агресивен, забърква се в кражби, залавят го, попада в Детската педагогическа стая. Промяната се случва за малко повече от година. Той е на 16, употребява метамфетамини, агресивен е. За да го спаси, семейството мобилизира всичките си роднини и в продължение на два месеца устройват домашен затвор, където едновременно го пазят поне трима души. Цялата разширена фамилия зарязва всичко друго, за да участва в акцията. Тя е на 16 и вече има зад гърба си житейски опит, какъвто притежават малцина: оцеляла е след левкемия. Ремисията е в ход, когато посяга към наркотиците. Бяга от къщи, забърква се с по-големи момчета, влюбва се в дилър, спира да ходи на училище, отвръща с агресия на всеки опит на родителите да се намесят. Той е на 18, пратили са го при леля му в друг град, за да го откъснат от средата. Там обаче лесно си намира същите лоши другари и проблемите ескалират. Иначе е силен млад мъж, пие анаболи и тренира. При последния конфликт с лекота чупи носа на леля си. Тя е на 17, рисува, пише стихове, иска да следва архитектура. След епизодична употреба на синтетични наркотици остава три месеца в кома, получава инсулт, но оживява. Придвижват я с инвалидна количка, трудно говори, самосъзнанието ѝ е като на петгодишно дете. Коварните синтетични наркотици Историите са стотици - и звучат еднакво страшно. Статистиката на  Националния център по обществено здраве  показва, че устойчиво се увеличават случаите с деца и младежи до 18 години. Само за деветте месеца на 2019 година след остра интоксикация поради употреба на наркотични вещества в болница са попаднали общо 8125 души, от тях 586 са на възраст до 15 години, а 556 - между 16 и 18 години. Проблемът с тези 1142 жертви на наркотиците до 18 годишна възраст е, че... никой не знае какво да ги прави. Преди месеци зам.-министърката на здравеопазването Светлана Йорданова каза, че се увеличава щатът на Превантивно-информационните центрове в страната \"с армия от експерти\". Но този \"преден пост във войната срещу наркотиците сред децата и младежите\" за цялата страна разполага с щат от ...120 експерти. Засега резултатът е: непрекъснато повишаване на числата в черната статистика. Дизайнерските наркотици  водят до тежки психотични реакции. И колкото по-рано е започнала употребата, толкова по-бързо се стига до тези реакции. Но стационарно лечение на така наречения \"психотичен епизод\" се извършва единствено в детското психиатрично отделение на Александровската болница. А там трудно приемат подобни случаи. Но дори когато ги приемат, лекарите могат само да овладеят психозата - цялостна терапия на наркозависимостта не се провежда. Напоследък в София се появи частна терапевтична програма за тийнейджъри, но тя далеч не е подходяща за всекиго. Програмата залага много на спорта, но местата в нея са ограничени. И, разбира се, струват доста пари. Гърч, посиняване, задушаване, буйство Как да разпознаем децата или тийнейджърите, изпаднали в остра интоксикация след употреба на наркотици? Д-р Иван Добринов, завеждащ на отделението за зависимости в Държавната психиатрична болница \"Д-р Георги Кисьов\" в Раднево (най- голямото в страната) обяснява: \"Картината е абсолютно неясна, особено за медиците от Спешна помощ. Човек в такова състояние може непосредствено едно след друго да направи епилептичен гърч, после да посинее и да спре да диша, след което да се съвземе и да буйства. Не е ясно какво е употребил, а и много често, освен наркотици, има намесен и алкохол. Нито медиците от Спешна помощ, нито лекарите от болниците, където ги откарват, знаят съвсем ясно как да подходят. При масовото разпространение на дизайнерските дроги, които се променят непрекъснато, самият човек, изпаднал в такова състояние, не знае какво точно е взел. Но случаите се увеличават, това се вижда и с просто око. В отделението, което ръководя, приемаме хора над 18 години. Обикновено по това време на годината при 60 легла са заети най-много половината. Тази година са сложени пет допълнителни легла, а голямата част от пациентите са на 18-20 години, повечето са със съдебни разпореждания за принудително настаняване.\" Обичайната диагноза, която автоматично получават пациентите с психотични епизоди след употреба на синтетични наркотици, е параноидна шизофрения. Това е диагноза за цял живот, с нея се отива на ТЕЛК, тя обикновено води до пенсия. Ако пациентът е настанен в психиатрия, която не е специализирана за зависимости, диагнозата \"параноидна шизофрения\" просто му е гарантирана. Само дето за огромната част от случаите тя не е вярна. Ако спрат употребата, ако предприемат подходяща терапия, ако останат \"чисти\", тези пациенти възстановяват личността и психичното си здраве. Ключовата дума е \"Ако\", а тя веднага води до \"Как\" и \"Къде\". И някъде там попадаме в задънената улица. Защото обикновено нито се знае как, нито има къде. Подсилените превантивно-информационни центрове би трябвало да се захванат тъкмо с тези въпроси без отговор. Да, на редица места вече се забелязват достойни за уважение усилия и знаци на истинска загриженост, но като цяло центровете няма как да реагират на потребността от спешна помощ - това не е тяхното предназначение. Държавата обаче предпочита да мисли, че с тях си решава проблема - и не прави нищо, за да добави липсващото звено. Нещо повече: закрит беше  Националният център по наркомании , чиято дейност се преля в Министерството на здравеопазването. Така, според очакванията, целите и отговорностите се размиха и изпариха. Обществото реагира остро срещу всеки опит някъде да се настани терапевтична програма. Показателен е примерът с държавната метадонова програма, която остана без дом след закриването на Националния център по наркомании. Но и преди това имаше други подобни случаи. А всъщност става дума за същите тези деца, за нашите деца, които все някъде трябва да се лекуват. Как дете на 15-16 години ще получи инфаркт или инсулт? Страшни са данните за децата с тежка интоксикация след наркотици. Но има и още по-страшни, които не излизат на бял свят, защото никой не ги събира: данните за фаталния изход. В смъртния акт обикновено се записва непосредствената причина за смъртта - дихателна недостатъчност, инфаркт, инсулт. Но как дете на 15-16 години ще получи инфаркт или инсулт? В ежегодния Европейски доклад за наркотиците (България също предоставя данни за него) обикновено се въртят едни и същи числа, които едва ли отговарят на истината. Още в началото на нашия век, когато в България  хероинът беше най-големият убиец , данните за смъртността от наркотици бяха крайно неточни. След като някъде около 2007 г. започна настъплението на синтетиката, тези данни си останаха недостоверни. И вече никой не знае колко точно са смъртните случаи. С просто око се вижда единствено, че днес децата и младежите \"пипват\" параноидна шизофрения едва ли не по-често от вируси и грип. И всеки, който мисли, че това е нормално, или не иска или не може да мисли. А помощ няма отникъде В менюто на кошмара, който изживяват родителите на деца и тийнейджъри, посегнали към дрогата, отскоро се прибави още една съставка - полицията не е длъжна да уведомява семейството при задържане. Ако реши, може и да го уведоми, но не е длъжна. Чудно ли е при това положение, че най-уплашени и най-безпомощни са именно родителите? Те трябва да се справят с един жесток проблем, за който няма нито едно полезно решение. И то в онази възраст на децата им, която и без тези усложнения е достатъчно противоречива. А помощ няма отникъде.", "date": "2019.12.20", "title": "Защо толкова много български деца се разболяват от параноидна шизофрения"}
{"url": "https://www.dnevnik.bg/skorost/2019/12/20/4007479_nai-vajnoto_za_goliamoto_putuvane_okolo_koleda/", "text": "Голямото пътуване покрай коледните празници започва днес, като ще продължи и утре. Въпреки че този път няма официална информация от полицията, при други подобни случаи само от София, към различни части на страната, са поемали над 300 000 автомобила. \"Дневник\" събра най-важната информация, свързана с организацията на движението покрай празниците. От \"Пътна полиция\" съобщиха, че ще работят при пълна мобилизация, като екипи ще има на всички ключови места. Над 3600 ще са служителите само на \"Пътна полиция\". Ще им помагат и части на жандармерията и охранителна полиция. Най-сериозно присъствие на контролиращи ще има днес, в понеделник (23 декември), следващия петък (27 декември) и на 1 януари. Предвижда се по магистралите и най-натоварените пътища да дежурят и цивилни автомобили. Всички полицаи ще следят основно за превишаване на скоростта, рискови маневри, шофиране в аварийната лента, отнемане на предимство и т.н.      За контрол на скоростта МВР разчита на 205 устройства. Сред тях са 22 стационарни радара, 32 камери триноги и 148 мобилни станции в полицейските автомобили. От Пътна полиция посочиха, че през миналата година по коледните и новогодишните празници са издадени 12 400 фиша за различни нарушения, 14 хил. фиша за превишена скорост, 4670 акта и са отнети 270 книжки за алкохол или наркотици. Без камиони по магистралите и най-натоварените шосета От агенция \"Пътна инфраструктура\" информираха, че на \"Тракия\" ремонти няма, а на \"Хемус\" стеснение е останало само при тунел \"Витиня\". При тапа на \"Хемус\", пътуващите за Монтана, Видин и т.н. могат да ползват прохода \"Петрохан\", пътят през който е изцяло ремонтиран. Вариант за тях, както и за насочилите се към Мездра и Враца, е шосето през Искърското дефиле. По традиция от 16 до 20 часа днес ще бъде ограничено движението на камионите над 12 тона по автомагистралите и най-натоваренитe пътища (виж картата). Целта е повишаване на безопасността при пътуване и увеличаване на пропускателната способност на инфраструктурата.                               По същите направления тежкотоварните камиони ще бъдат спрени в събота от 8 до 11 часа, на 23 декември от 16 до 20 часа и на 26 декември от 14 до 20 часа. За улеснение на трафика през Владая днес ще има две ленти за излизащите от София. Такава ще е организацията и от пътен възел \"Даскалово\" до кръстовище \"Драгичево\" по пътя към Перник. На 26 декември (четвъртък) от 10 до 20 ч. в същия участък ще има две ленти за прибиращите се към София. От АПИ съветват шофьорите да тръгват на път с автомобили, подготвени за зимни условия, да карат внимателно и със съобразена с пътните условия скорост. При снеговалеж, заледяване и други сериозни проблеми има създадена организация за затваряне на пътни отсечки до решаването на проблемите. Полезните приложения Въпреки обещанията за добра организация, изненади по пътищата не са изключени, като навременната информация е ключова за избягване на тапи и проблемни участъци. Особено полезни в този смисъл са няколко приложения за смартфони. Google maps например предлага по няколко маршрута до крайната спирка, като посочва време на пътуване, на база актуалния трафик. Добре е приложението да се държи под око и при самото пътуване, тъй като може да предупреди за възникнал по трасето проблем.      Waze е друга полезна апликация, която наред с данни на трафика, на базата на които избира най-бърз маршрут, предупреждава за патрули на пътна полиция, катастрофи, опасности на пътя и т.н. Сериозни санкции и при влизане в затворен за почистване път Промени в закона предвиждат и сериозни санкции за водачите, които влизат в затворени за почистване пътни участъци, сигнализирани с временни знаци. Нарушителите ги грози месец без книжка и шест месеца без кола, тъй като тя подлежи на дерегистрация (сваляне на номерата). От МВР припомниха няколко важни промени в Закона за движение по пътищата, който често се забравят от водачите. Сред по-малко познатите, но способни да развалят сериозно празника, е отнемането на книжката и свалянето на номерата, за връчени, но неплатени глоби.                               Пътните полицаи са оборудвани с таблети и лесно установяват такива случаи, а провинилите се трябва да намерят правоспособен водач, който да придвижи автомобилът им до избрано до тях място в срок от 12 часа, след налагане на санкцията. Книжката се връща при заплащане на глобите, а колата може да се регистрира отново половин година след неприятната случка.      За шофиране в аварийната лента на магистрала санкцията е глоба 1000 лева и три месеца без книжка. Размерът на останалите глоби можете да видите  тук . Гумите трябва да са с поне 4 мм. грайфер До 1 март в сила е и зимното изискване към размера на грайфера на гумите. Той трябва да е поне 4 милиметра, като е допустимо да е по-малък, ако гумата е зимна. През зимата е препоръчително гумите да бъдат напомпени с 0.2 бара над стойностите, посочени от производителя,  казват експертите .", "date": "2019.12.20", "title": "Най-важното за голямото пътуване около Коледа"}
{"url": "https://www.dnevnik.bg/sport/2019/12/20/4008251_fotogaleriia_cvetnoto_nagrajdavane_na_nai-dobrite/", "text": ", Ивет Лалова стана втора, но спечели наградата на публиката, която се връчва за пръв път.", "date": "2019.12.20", "title": "Фотогалерия: Цветното награждаване на най-добрите спортисти за 2019 г."}
{"url": "https://www.dnevnik.bg/sviat/2019/12/20/4008105_kuba_otnovo_shte_ima_premier_sled_43_godini_prekusvane/", "text": "Този пост не съществува в Куба от 1976 г. насам, но до събота Островът на свободата ще има министър-председател, избран от парламента по предложение на президента Мигел Диас-Канел, макар че засега не е много ясно докъде ще се простират правомощията му. \"Не знам какви ще са функциите му, предполагам, че ще помага на горкия Диас-Канел, който не се спира, все пътува от място на място в желанието си да оправи страната\", казва 65-годишната пенсионерка Мария Фернандес. Националното събрание, което има две редовни сесии годишно, се събира в петък и събота. Каква е задачата? Да направи някои от промените, предвидени в одобрената през април конституционната реформа, една от които е възстановяване на поста министър-председател. Последният, заемал този пост, е Фидел Кастро - от революцията през 1959 г. до 1976 г., когато става председател на Държавния и на Министерския съвет. Фидел обаче, \"като особено влиятелна фигура\", беше единствен по рода си министър-председател\", отбелязва кубинският изследовател Артуро Лопес-Леви от университета \"Холи неймс\" в Калифорния. \"Въпреки че президент и държавен глава беше Освалдо Дортикос (1919-1963 г.), а по конституция в Куба имаше президентска система, върховната власт се упражняваше от Фидел\", допълва той. Теоретично наличието на министър-председател означава разделение на властите, но предлаганият днес (в Куба) вариант е на разделение на функциите в рамките на комунистическото схващане за политическо единство\", произтичащо пряко от идеята за еднопартийна система, подчертава изследователят. Добре пазена тайна Кубинската комунистическа партия (ККП) на практика е единствената разрешена на острова политическа формация. Нейният официоз, в. \"Гранма\", впрочем съвсем ясно обясни нещата: \"Предвижда се държавният глава да има значителна власт, а министър-председателят да му помага да изпълнява ръководните си функции\". Досега тайната се пази много добре: президентът Диас-Канел не е обявил публично кого ще предложи на парламента за премиер. Конституцията налага спазване на определени критерии: кандидатът за поста с петгодишен с мандат трябва да е депутат, да е на най-малко на 35 години, да не е лишаван от граждански и политически права, да е кубинец по рождение и да няма друго гражданство. Независимо, че на депутатите ще бъде предложена само една кандидатура, тя ще трябва да бъде одобрена с абсолютно мнозинство. Премиерът ще може \"да назначава или сменя ръководители и висши служители\" в централната държавна администрация и ще контролира работата на губернаторите на провинции. На сесията си тази седмица парламентът ще назначи и министрите в правителството, било то като потвърди сегашните, или смени някои от тях. Смяна на поколението Може да се очаква смяна на поколението: след идването на власт на Мигел Диас-Канел преди година и осем месеца повечето министри бяха сменени, като се оттеглиха част от генералите, които участваха в управлението заедно с Раул Кастро, докато той беше президент (2008-2018 г.). В сегашното правителство от тях са останали само трима: министърът на въоръжените сили Леополдо Синтрас Фриас, министърът на вътрешните работи Хулио Сесар Гандариля и секретарят на Министерския съвет Хосе Амадо Гера. Изборът на премиера трябва да бъде одобрен от Кубинската комунистическа партия, ръководена от Раул Кастро, който по време на президентското си управление показа, че не обича импровизациите и ще търси човек с опит. Диас-Канел би могъл да избере някого от петимата сегашни вицепрезиденти, които са депутати, както и от министрите. Сред тях са офицерът Рамиро Валдес - бивш боец на революцията, вече 87-годишен, и икономистът Рикардо Кабрисас, \"архитект\" на предоговарянето на дълга, който скоро ще стане на 83 години. Останалите са 52-годишният Роберто Моралес - бивш министър на здравеопазването и член на Политбюро на ККП, 54-годишната Инес Мария Чапман, която е хидроинженер, и 55-годишният Хорхе Луис Тапия - бивш областен първи секретар на ККП. \"Ако трябва да прогнозирам на кого от тримата ще се спре президентът, бих заложил на Хорхе Луис Тапия, който е икономически подготвен, а има и опит, отбелязва Лопес-Леви. \"Все пак обаче мисля, че трябва да се търси извън този кръг, в самото Национално събрание, където може би се намира бъдещият кубински премиер\", допълва той./БТА", "date": "2019.12.20", "title": "Куба отново ще има премиер след 43 години прекъсване"}
{"url": "https://www.dnevnik.bg/evropa/2019/12/20/4007815_djonsun_shte_opita_s_reshavasht_hod_v_parlamenta_da_si/", "text": "След  триумфа на Борис Джонсън  на изборите във Великобритания миналата седмица, новоизбраната Камара на общините днес ще гласува законопроекта му за излизане от Европейския съюз. Това ще е първият етап от  плана на правителството  на консерваторите да изкара страната от ЕС не по-късно от 31 януари. През октомври Джонсън сключи споразумение за \"развода\", определящо при какви условия Великобритания ще напусне съюза, и то дори получи принципното одобрение на депутатите, но премиерът в крайна сметка го оттегли, след като предишният парламент поиска повече време, за да го проучи обстойно. Вчера в  речта на кралицата  (формалното откриване работата на новия състав на Камарата на общините, на практика е написана от министрите и представя приоритетите за 5-годишния мандат) бяха обявени над 30 законопроекта, като седем бяха за Брекзит. Един от тях, законопроектът за споразумението за оттеглянето (законодателството, което позволява на Великобритания да напусне ЕС) ще бъде представен в парламента днес. Депутатите ще отделят още три дни на споразумението за Брекзит на 7, 8 и 9 януари. Промени  Би Би Си отбелязва, че вчера правителството препубликува нова версия на законопроекта за оттеглянето от ЕС, който се очаква да бъде одобрен на първи етап днес. Управляващите промениха някои от разпоредбите, които направиха под напрежение при миналия парламент. Една от промените е, че се забранява удължаване на преходния период след Брекзит, който трябва да приключи в края на 2020 г. - на министрите се забранява да се съгласяват за удължаване на този срок. Друга промяна е, че в предишния законопроект се обещаваше да се подсигурят и подсилят правата на работниците. Тази клауза сега е премахната. Правителството казва, че вместо това ще се заеме с правата на работниците в отделно законодателство. \"Гардиън\" отбелязва, че в този вид законопроектът дава много по-голяма власт на правителството на Джонсън да оформи по-твърд Брекзит без контрола на парламента. Очаква се лейбъристите, либералдемократите и Шотландската национална партия да гласуват против него. Твърде малко време По-рано тази седмица говорител на Джонсън заяви: \"Ще представим законопроект, който ще гарантира, че ще осъществим Брекзит преди края на януари. Той ще отразява споразумението, сключено с ЕС за нашето оттегляне\" (повече четете  тук ). По думите на говорителя премиерът ще се стреми към споразумение за свободна търговия \"в канадски стил\". Джонсън сега разполага с мнозинство от 80 депутати в Камарата на общините - най-голямото за консервативен лидер от победата на Маргарет Тачър през 1987 г. – което значи, че законопроектът за излизането от ЕС вероятно ще бъде приет навреме, за да се спази срока до 31 януари. По време на 11-месечния преходен период след Брекзит Великобритания ще продължи да следва правилата на ЕС, но без да бъде представена в евроинституциите, отбелязва Би Би Си. Министри изразиха увереност във възможността да се сключи нова търговска сделка до 31 декември 2020 г., въпреки че много европейски представители са скептични, че това може да се постигне за  толкова кратък период от време . При такъв ускорен Брекзит анализатори и специалисти по толкова сложни преговори предупреждават, че просто няма да стигне времето за добра сделка за отношенията с ЕС от 1 януари 2021 г. Когато премиер бе Тереза Мей, срокът изглеждаше приемлив, но сега има два пъти по-малко време. Сделката за свободна търговия Всеобхватната сделка за свободна търговия ще включва всичко – от финансовите услуги и правилата за произход на стоките до митата, правилата за държавна помощ и риболова, въпреки че обхватът и последователността на всяка бъдеща сделка предстои да бъдат обсъдени, посочва \"Ройтерс\". След като е напуснала ЕС, Великобритания има право да започне търговски преговори с държавите извън съюза (но те трябва да започнат да действат, след като британците вече не са част от единня европейски пазар). Номер едно в списъка са САЩ и в Лондон се надяват на сделка преди президентските избори там в началото на ноември 2020 г. Джонсън и американският президент Доналд Тръмп заявиха в понеделник, че очакват продължаване на тясното сътрудничество и преговорите за \"амбициозно\" споразумение за свободна търговия между Великобритания и САЩ. Ако Обединеното кралство и ЕС не успеят да постигнат споразумение за бъдещите си отношения и преходният период не бъде удължен, търговията между тях ще се осъществява по условията на Световната търговска организация (СТО) – тежко обременяващи бизнеса. ЕС се надява да започне търговски преговори с Великобритания до март, оставяйки само 10 месеца за постигане на споразумение и за одобрението му от Лондон и ЕС, включително и от парламентите на държавите членки. Блокът настоява, че няма да сключи търговска сделка с голям и икономически мощен съсед без солидни разпоредби, които да гарантират лоялната конкуренция. Исканията на ЕС ще се съсредоточат върху екологичните и трудовите стандарти, както и върху правилата за държавна помощ, за да се гарантира, че Великобритания няма да може да предлага продукти на единния пазар на блока на несправедливо ниски цени. Британската главоблъсканица се състои в това, че Обединеното кралство ще бъде поставено под натиск да отслаби селскостопанските и хранителните си стандарти, за да постигне двустранна търговска сделка със САЩ. Но това ще е ясно преминаване на червена линия за ЕС, който би ограничил достъпа до пазара си, за да защити собствените си производители.", "date": "2019.12.20", "title": "Джонсън ще опита с решаващ ход в парламента да си гарантира Брекзит до 31 януари"}
{"url": "https://www.dnevnik.bg/sviat/2019/12/20/4007889_botut_aleksandur_voinata_v_twitter_za_makedonskata/", "text": "Докато слънцето залязва над покривите на северномакедонския град Битоля, в близост до южната граница с Гърция, мъжът, когото наричат \"Cheese\" (\"Сирене\"), отпива глътка бира на пешеходната алея \"Широк Сокак\". Що се отнася до залезите, този изглежда особено подходящ. Дванадесети август е: денят, в който Северна Македония забранява използването на звездата от Вергина - гръцки национален символ - в книги, по паметници и в обществени пространства. За \"Cheese\" забраната за \"присвояване\" на класическата еленистична емблема с нейните отличителни заострени лъчи, е поредното развяно бяло знаме в ожесточена борба за македонската идентичност. Това е част от историческата сделка с Гърция за прекратяване на 30-годишния спор със страната за употребата на името \"Македония\", за което властите в Атина твърдят, че предполага териториални амбиции към едноименната северна гръцка провинция и нейното древно наследство от Александър Велики. Съгласно споразумението, подписано през юли 2018 г., бившата Югославска република трябва да подмени карти и учебници, да прекрати използването на звездата на Вергина и – най-непростимото според \"Cheese\" предателство - да смени името си на \"Северна Македония\". Седейки в едно открито улично кафене на фона на падащия здрач, той се кълне, че никога няма да изпадне толкова ниско, че да използва новото име. \"Аз съм патриот и просто не искам името на страната ми да бъде променено\", казва той пред Балканската мрежа за разследващи репортажи /БМРР/. Въпреки, че малко хора знаят истинската идентичност на \"Cheese\", мнозина са запознати с неговите националистически възгледи. Всъщност, той се казва Горан Костовски, 38-годишен работник в маркетингова компания от столицата Скопие. С почти 10 000 последователи в Twitter разпръснати на три континента, през 2018г. Костовски проведе кампания в социалните медии, призоваваща македонците да бойкотират референдума за прилагане на договора за промяна на името, известен още, като Преспанското споразумение, наречено на езерото, в близост до което е подписан. Докато споразумението от Преспа обещава да прекрати гръцката опозиция на това страната да получи членство в НАТО и ЕС, критиците смятат, че този компромис отива твърде далеч. За това и се надяват на ниска избирателна активност на референдума през септември 2018 г., която на свой ред би довела до навалидност на резултатите. \"Нямаше смисъл да казваме на света да гласува \"не \"на референдума, защото се страхувахме, че правителството ще изопачи резултатите\", казва Костовски. \"Първо трябваше да бойкотираме референдума\". Благодарение на подклаждането на улични протести у дома и набирането на долари от диаспората в чужбина, кампанията \"#boycott\"е изключително успешна. Докато 95 на сто от гласувалите на референдума са \"за\" сделката за смяна на името, избирателната активност е едва 37 на сто - доста под минималния праг от 50 на сто. Въпреки че по-късно парламентът ратифицира Преспанското споразумение, експертите твърдят, че успехът на кампанията за потискане на избирателната активност се дължи отчасти на един нов тип информационна война, все по-често наблюдавана в националистическите среди. Известна като \"изчислителна пропаганда\", тя бива дефинирана от Оксфордският институт за интернет към Университета в Оксфорд, като \"взаимодействие на алгоритми, автоматизация и политика\". Малцина са усвоили това изкуство по-добре от Костовски, макар и той да е потаен относно методите, които прилага. \"Можете да кажете, че сме ботове, но това не е непременно истината\", казва той, като описва новите си пехотинци в онлайн пропагандната война: фалшиви акаунти в Twitter, програмирани да се държат като хора. \"Замъгляваме мисленето ви, за да не знаете откъде точно идва нашата кампания и да не знаете накъде да се обърнете първо\". Докато много се е изговорило за балканските ферми за тролове и фалшивите фабрики за новини, значително по-малко се знае за влиянието на компютърната пропаганда върху развитието на демокрацията в региона. Разследване на БМРР за националистическите мрежи от двете страни на Преспанския спор надниква зад завесата на онлайн триковете, използвани за разпространение на политически послания и изкривяване на общественото мнение. Това е пътуване в подземния свят на компютърни кодове и теории на конспирацията, където \"потребители-фантоми\" и \"Twitterbots\" се докосват до крайно десния екстремизъм в дигитална зала от огледала. Дейността им зацел същото, което имат и фалшивите онлайн дискусии и новини: да се създаде изкуствено впечатление за гигантски онлайн беседа, така че създателите на общественото мнение, като журналисти и активисти, да й обърнат внимание. Специалистите казват, че по този начин, една малка група маниаци с лаптопи могат да упражняват влияние, което да изглежда, че е резултат от дейността на една по-многобройна група, водейки до тревожни последици за демократичния ход на събитията.      Пране на информация В правителствената централа в Скопие надпис с новото официално име на страната - Република Северна Македония - посреща посетителите, когато се приближат до йонийските колони на сградата, реновирана преди пет години, за да изглежда като Белия дом във Вашингтон, окръг Колумбия. Тя е само на хвърлей от централния площад на града, където статуя на Александър Велики, възседнал жребец, се извисява над фонтан в класически стил - резултат от преустройството на Скопие, финансирано от данъкоплатците, чиято цел е да придаде на града по-старинно усещане. Мнозина смятат, че обявената през 2010 г. реконструкция е своеволна архитектурна нападка към Гърция от страна на правителството на тогавашния премиер Никола Груевски, след като Атина налага вето върху присъединяването на страната към НАТО през 2008 г. В правителствената централа Демиян Хаджи-Ангеловски, 28-годишен експерт по социални медии в Министерството на информацията, си припомня как около 10 влиятелни акаунта в Twitter са се стремели да доминират това, което се пише в новините по време на хода на референдума, след Преспа. Всеки ден, по три пъти на ден, различен потребител изпраща по един или два провокативни туита, които след това биват харесвани и ретуитнати от армия от автоматизирани акаунти, казва той. Идеята е това да оформи \"тенденция\" в Twitter, която да бъде отбелязана от големите агрегатори на новини, като Time.mk. \"Тяхната цел беше новините да забележат и цитират тези туитове, което би накарало информацията да изглежда по-достоверна\", каза той. \"След това те препубликуват тези новини, като това оформя едно своеобразно пране на информация\". Според министъра на информацията Дамян Манчевски, който ръководи правителствената кампания \"за\" референдума за Преспа, голяма част от рециклираното съдържание се състои от фалшиви новини, предназначени да дискредитират споразумението. \"Повече от 10 на сто от статиите в този период са чиста дезинформация,\" казва Манчевски в интервю за БМРР. И допълва: \"Ботовете в Twitter бяха основният източник на фалшиви новини\".      Една фалшива история твърди, че хората, живеещи в близост до най-голямата военна база в страната, в централния Криволашки регион, ще бъдат отровени с обеднен уран, придобит с цел военни обучения, ако правителството ратифицира сделката от Преспа и след това се присъедини към НАТО. Разследване на Проекта за докладване на организираната престъпност и корупцията и македонската Лабораторията за разследващи репортажи (ЛРР) проследяват историята до Златко Ковач, 50-годишен американо-македонски гражданин, който работи като вашингтонски кореспондент за руската информационна агенция \"Спутник\". Ковач не отговори на запитването на БМРР за коментар. \"Ковач си сътрудничи с редица уебсайтове в [Северна] Македония, които са част от механизма за бълване на пропаганда срещу Споразумението от Преспа\", казва главният редактор на ЛРР и заклет пушач Сашка Цветковска \"Историята започва да се разпространява от Ковач във Facebook. Новината веднага е публикувана в Twitter. Десетки ботове я възпроизвеждат, а след това няколко консервативни онлайн медии я публикуват като редовен журналистически материал.\" В резултат на това министърът на отбраната Радмила Секеринска прекара седмица в неистово уверяване на хората, че това не е вярно, казва Цветковска. В дните преди референдума други обезпокоителни неверни истории си проправят път в новините. Медиите съобщават, че могат да бъдат предприети законни мерки срещу хората, несъгласни със споразумението от Преспа, че необходимостта от отпечатване на нови пари ще доведе до огромна инфлация и че Гърция ще получи карт бланш да прави, каквото си поиска. Нищо от това не е случайно.      \"Киборг ботове\" В хода на референдума  Трансатлантическата комисия за изборен интегритет,  създадена по инициатива на базираната в Дания фондация \"Алианс за демокрациите\", отчита скок в активността на ботовете, използвайки своите инструменти за мониторинг на социалните медии. \"Очевидно става дума за съгласувани усилия да се нарушат демократичните права на македонците и да се делегитимира вота на референдума\", казват те в  изявление . Две седмици преди референдума, Дигиталната лаборатория за криминални изследвания (DFRLab) на базирания в САЩ Атлантически съвет, който следи дигиталната пропаганда,  публикува изследване , според което крайно десните акаунти в Twitter стимулират кампанията за бойкот. За период от девет дни изследователите анализират всички туитове, използващи хаштаговете \"#Бојкотирам \" и \"#bojkotiram\" (#boycott) – общо около 23 800 такива. Те откриват, че повече от 80 на сто са всъщност ретуити, със съотношение 4: 1 на ретуитите към оригиналното съдържание, което предполага разрастваща се автоматизация. \"Имаше добре координирана, неавтентична дейност, която унищожаваше всички нормални разговори в Twitter\", заяви изследователят на DFRLab Канишк Каран пред БМРР. \"Вместо да обсъждат, тези акаунти спамваха други и ги бомбардираха с хиляди споменавания и ретуити\". DFRLab идентифицира деветте най-активни акаунта в Twitter, които помагат на кампанията да набере скорост - и акаунтът на Костовски, \"Cheese\" е сред тях. Според Костовски кампанията има трима основни ръководители: той, блогър на име Игор Пиповски (чиито профил в Twitter \"@m0rban\" носи името на популисткия унгарски премиер Виктор Орбан) и Зарко Христовски, македонски уеб разработчик, който живее в Норвегия и е направил уебсайта на кампанията. \"#Бојкотирам принадлежи на народа на Македония\", пише в Twitter Пиповски, отговаряйки на въпроса на БМРР, за ролята му в кампанията. \"Никой не трябва да си присвоява заслугата\". БМРР не успя да се свърже с Христовски, но Костовски изложи разбиранията, за които той твърди, че мотивират всички им. \"Ние живеем във време на вихреща се дигитална война\", каза той пред БМРР. \"От една страна: ние националистите и патриоти, а от другата: интернационалисти, комунисти и бивши комунисти и социалдемократи.\" Неговият акаунт \"Cheese\", който е следван от всеки трети потребител на Twitter в Северна Македония, според анализ, използващ онлайн инструмента за наблюдение на \"Statcounter\" – не хвърля и сянка съмнение относно целта си. В обособен туит в горната част на неговия Twitter поток се казва: \"Място, където ще намерите много банери, гифове, мемета и други пропагандни материали, които биха били полезни за успешна социална кампания. Мрежа срещу фаталния референдум за промяна на нашата идентичност.\" В много отношения Костовски има точно толкова много общо с крайно десните бели расисти в Съединените щати, колкото и с македонските националисти. Неговите постове в Twitter преливат от крайнодесни символи и конспиративни теории. Предишната снимка на профила му в Twitter е била карикатурният образ на Жабата Пепе, любима емблема на Ултра десните. Днес в заглавката му има голямо \"Q\", препратка към популярната крайно дясна конспиративна теория за заговора \"QAnon\":\"паралелна държава\", която крои планове срещу американския президент Доналд Тръмп. В рядка публична изява Костовски прави обръщение към митинг в Скопие два дни преди референдума, носейки шапка с \"Q\" и тениска \"Make America Great Again\"(\"Да направим Америка отново велика\"). \"Всички се борим срещу паралелната държава и глобализацията\", казва Костовски пред БМРР. \"Имаме същите врагове и сходни идеологии.\" Той изброява популистите, които го вдъхновяват: Тръмп, Орбан, лидерът на френската крайно дясна опозиционна партия Марин Льо Пен и основателят на Британската партия Brexit Найджъл Фараж. В много от публикациите му в Twitter присъства и бившият стратег на Тръмп, Стив Банън. \"Бяхме развълнувани от предизборната кампания на Тръмп и се опитахме да копираме неговата методика и символизъм\", казва Костовски. \"Искахме хората особено да повярват, че Стив Банън е участвал в кампанията [#boycott].\" В един туит от август 2018 г. той предполага, че \"незаконното и изменическо\" правителството на премиера Зоран Заев е задлъжняло на американския милиардер филантроп Джордж Сорос - позната фигура, която си е навлякла омразата на крайно десните групи. \"Бойкотирайте незаконния #Referendum (референдум) за нацисткото #agreement (споразумение)\", добавя той. Костовски настоява, че той и неговите колеги кръстоносци по клавиатура по никакъв начин не са необичайни. \"В нашата група всички сме просто нормални хора, с нормални работа и семейство и повечето от нас искат да останат анонимни в социалните медии.\" Но разследването на БМРР показва, че въпроса с анонимността на Костовски е малко по-сложен, отколкото изглежда на пръв поглед . Използвайки приложение за сканиране, наречено \"Twitterbots\", инструмент, създаден с цел е да оценява вероятната активност на ботовете, БМРР анализира резултатите от Twitter на \"Cheese\" и установи, че средно достига почти 110 \"действия\" на ден. Компютърните учени твърдят, че всякакъв брой действия - туитове, ретуити, харесвания и други интеракции – които наброяват над 70, предполага, че са впрегнати в действие ботове. Докато Костовски твърди, че е използвал автоматизация само в първите дни на кампанията #boycott, анализът на БМРР потвърждава, че неговата персона \"Cheese\" е това, което е известно в бизнесът с \"изчислителна пропаганда\", като \"киборг бот\" – полу-човек, полу-машина. Тези хибриди съчетават алгоритмичната автоматизация с човешка намеса, за да се справят с анти-бот защитите на Twitter, тъй като автоматизацията е строго забранена в социалномедийната платформата.      Бен Нимо, специалист по дигитална пропаганда в Атлантическия съвет, описва използването на такива ботове като \"игра на числа\". \"Ако създадете достатъчо на брой фалшиви акаунти и ги автоматизирате, тогава има шанс те да се появят в списъка на тенденциозни теми\", казва той пред нашия репортер в интервю за неотдавнашното разследване на Средиземноморския институт за разследващи репортажи (СИРР) в Атина. \"Следователно социалните медии са мястото, където с помощта на пет човека и подходяща тактика, можете да създадете впечатлението, че пет милиона души говорят за нещо\". Проучване на мрежата на \"Cheese\" с помощта на аналитичния софтуер \"Sparktoro\" разкри, че повече от 38 на сто от неговите последователи биват класифицирани като \"фалшиви\" – най-вероятно ботове или други инструменти за изчислителна пропаганда. След запитване от страна на БМРР относно какво правят от офиса на Twitter, за да се противопоставят на подобен вид дейност, бяхме насочени към актуализираната им политика срещу това, което наричат \"манипулация на платформата\", която включва спам, \"злонамерена автоматизация\" и използване на фалшиви акаунти. Компанията отбеляза, че през май 2018 г. е идентифицирала и е оспорила съществуването на над 9,9 милиона потенциални \"спам\" или автоматизирани акаунтa. През септември обаче Twitter отчита \"почти 50 на сто спад в оспорването на заподозрени спам акаунти, в сравнение с предходния отчетен период\".      Диаспорно финансиране Според Костовски, националистически настроените политици бързат да се присламчат към кампанията #boycott, и да се противопоставят на Преспанското споразумение. Сред тях е Филип Петровски, бивш депутат от дясната опозиционна партия ВМРО ДПМНЕ (коалиция от почти 30 малки десни партии, политически фракции и граждански асоциации), която е участвала в \"Македонските бойкоти\", Костовски заяви, че двамата са се срещнали през лятото на 2018 г., за да обсъдят работата си заедно. Петровски потвърди за БМРР, че е участвал активно в кампанията за бойкот. Като основна партия в опозиция, официалната позиция на ВМРО ДПМНЕ спрямо референдума е, че хората трябва да гласуват със съвестта си, въпреки твърденията на критиците, че националистическото крило на партията е било категорично против сделката в Преспа. \"Имаме сериозни доказателства, че центровете на тези онлайн атаки са свързани с опозицията на ВМРО, но те не бяха най-изявените\", заяви пред БМРР министърът на информацията Манчевски. Той каза, че всъщност най-острата опозиция към Преспа идва от македонци, живеещи в чужбина. Той цитира, като пример бизнесмен, живеещ в Торонто, на име Бил Николов, който е президент на Македонското международно движение за правата на човека в Канада. \"Най-големите екстремисти в диаспората, като него, са имигранти от второ поколение, които са идвали в страната само няколко пъти на ваканция\", казва Манчевски. Костовски заяви, че Николов е финансирал анти-Преспа билборд кампания в Скопие, след като се разапалил по темата онлайн. \"Много богати хора с връзки от диаспората видяха какво правим в социалните медии и разшириха влиянието ни\", казва той. \"Бил Николов беше един от тях.\" Запитан за коментар, Николов се обърна към БМРР в туит: \"Никой македонски политик (от която и да е политическа партия) няма право да договаря или променя нашето име, идентичност и история. Те атакуват и разпространяват лъжи относно хората, които защитават основните ни човешки права, но не биха се защитили от онези, които признават, че искат да заличат нашата идентичност\". Костовски казва пред БМРР, че движението #boycott е получило няколко хиляди евро от Тодор Петров, лидер на Световния македонски конгрес, неправителствена организация, базирана в Скопие, която се гордее с членове на диаспората от САЩ, Канада, Австралия, Италия и Германия. През 1991 г. Петров се застъпва за използването на звездата на Вергина върху флага на новата държава. Световният му македонски конгрес като цяло е считан за ултранационалистическо движение. \"Световният македонски конгрес има връзки с много македонци по света и е факт, че те подпомогнаха миналогодишната кампанията за бойкот на референдума\", потвърди Петров пред БМРР. Междувременно Костовски казва, че други политици \"се опитаха да яхнат вълната, която създадохме. И всички поискаха - и получиха - много пари от македонската диаспора\". Според него, един такъв бенефициент е Янко Бачев, президент на проруската партия Обединена Македония - въпреки че БМРР не успя да потвърди това му твърдение. Помолен за коментар, Бачев каза пред БМРР: \"Няма да коментирам за провокатори, работещи за марионетното правителство в Македония\". Бачев е забелязан на ескалиралия до насилие антипреспански протест пред парламента през юни 2018 г., който полицията потушава със сълзотворен газ и зашеметяващи гранати.      \"Искаме си обратно името\" Разследването на БМРР показа, че гръцките националисти от другата страна на границата също са използвали изчислителна пропаганда, за да предизвикат недоволство срещу Преспанското споразумение. И тук отново активисти от диаспората играят роля в превръщането на онлайн пропагандата в действия по улиците, като гневът срещу Преспа подхранва най-големите протести в Атина и Солун след тези по време на финансовата криза в Гърция. \"Това е географска ширина, в която през 20-ти век големи на брои групи хора са принудени да мигрират по икономически и политически причини, първо в САЩ, Канада, а след това в Австралия\", казва Тасос Костопулос, историк и разследващ журналист в ежедневника \"Efimerida ton Sintakton\" в Атина. \"Именно тези хора, особено второ и трето поколение, участват в бурна битка онлайн, разменяйки си обиди в Twitter със стотици тролове и ботове\". Подобно на \"Cheese\", един от главните гласове в цифровата какофония от гръцка страна, е хибрид човек-машина, сочи разследването на БМРР. \"АЗ СЪМ ГРЪЦКИ МАКЕДОНЕЦ!\", пише в Twitter профила на \"Pallas Athena\" под изображение на звездата на Виргина. \"Ние, 3,5 милиона гръцки македонци, сме уморени да бъдем ограбвани от нашата ИДЕНТИЧНОСТ, ИСТОРИЯ, ИМЕ И СИМВОЛИ! Искаме да си върнем името \"Македония\"! Общият брой туитове от акаунта на \"Pallas Athena\" - около 478 000 в рамките на пет години - е ясна индикация за автоматизация, въпреки че голяма част от съдържанието очевидно е генерирано и от човек. Според анализа на \"TweetBotOrNot\", софтуерно приложение, което използва машинно обучение за класифициране на акаунти в Twitter като ботове или човешки, има почти 70 процента вероятност \"Pallas Athena\" да е киборг бот. Използвайки разширени показатели и инструменти за мониторинг, БМРР извлече и анализира съдържанието, генерирано от акаунта в рамките на седмица - повече от 2500 туитове и ретуити. Разчитането на данните разкри, че онлайн действията на \"Pallas Athena\" – човешки потребител или не - потенциално са достигнали до не по-малко от 9.7 милиона други потребители на Twitter за тези седем дни. Анализът на геолокации показа, че тези потребители са разпределени в 106 точки по целия свят, включително Атина, Торонто, Каракас, Маями и Мелбърн. Експертите казват, че тези цифри показват силата на изчислителната пропаганда да създавана непрекъснато разширяваща се ехо камера с помощта на един-единствен акаунт.      Когато от БМРР писахме на собственика на акаунта \"Pallas Athena\", получихме в отговор съобщение: \"Драги, аз не съм бот.\" Тя се идентифицира като постоянно прибиваваща в Швеция македонка, която за пръв път започва да се занимава с Twitter през 2014 г., след като вижда \"хората от Скопие да твърдят, че са претърпели геноцид от гърците\". \"Немислимо\", пише тя. \"Произхождам от [древния град] на Александър Велики, Пела, и баба ми Елена винаги ми говореше за престъпленията на българи и турци в района. \"Започнах да преглеждам архивни вестници и разбрах, че те [хората, живеещи в сегашна северна Македония] са тези, извършвали истинските престъпления. Така че се заех активно да работя в Twitter по македонския въпрос. \" През април 2018 г. тя става част от публична словестна схватка в \"Туитър\" с \"Cheese\". \"Лека нощ, побратиме грък,\" подиграва я \"Cheese\". \"Лека нощ от един македонец от Македония\". \"Pallas Athena\" отговаря: \"АЗ СЪМ ГРЪЦКИ МАКЕДОНЕЦ ОТ ЕДЕСА ПЕЛА В ИСТИНСКАТА ДРЕВНОГРЪЦКА МАКЕДОНИЯ, ОБЛАСТТА, В КОЯТО АЛЕКСАНДЪР ВЕЛИКИ Е РОДЕН! Вашата страна никога не е била част от древногръцка Македония. \" След още подобни реплики и дуплики, двамата киборгски бота се блокират взаимно в Twitter и се заемат с други неща. За Никос Смирнайос, професор по политическа икономика и социология на медиите и интернет в Университета в Тулуза, да се винят подобен вид предубеждения на технологиите е само една част от случващото се. \"Не технологията оформя тази дълбока поляризация в двете държави, а самите общества, които десетилетия наред създават условия за тази изчислителна националистическа пропаганда да поникне и избуи\", казва той.", "date": "2019.12.20", "title": "Ботът Александър: Войната в \"Туитър\" за македонската душа"}
{"url": "https://www.dnevnik.bg/sport/2019/12/20/4008135_simeonovskiiat_lift_shte_zaraboti_ot_subota/", "text": "Симеоновският лифт ще заработи от събота. През зимния сезон работното му време ще е от 8.30 до 16.30 ч. На 25 декември 2019 г. и на 1 януари 2020 г. съоръжението също ще работи, но от 10.00 ч. до 16.30 часа, обявиха от \"Витоша ски\". Използването на лифта в едната посока струва 12 лева за възрастни. Студенти и пенсионери ще плащат по 10 лева, а цената за деца до 12 години е 8 лева. За двете посоки цената е съответно по 17, 15 и 12 лева за различните възрастови групи. За началото на ски сезона ще ви информираме своевременно, заявяват от \"Витоша ски\". В сайта на дружеството се вижда, че дневната карта за новия сезон е увеличена до 40 лева, което е с 5 лева по-скъпо спрямо миналата година. Студентите и пенсионери ще плащат по 32 лева, а децата до 12 години - 25 лева. За сравнение дневната карта за различните възрастови групи досега струваше съответно 35, 28 и 21 лева.", "date": "2019.12.20", "title": "Симеоновският лифт ще заработи от събота"}
{"url": "https://www.dnevnik.bg/detski_dnevnik/2019/12/20/4008173_unicef_tursi_shampioni_za_decata/", "text": "УНИЦЕФ набира младежи, които да станат герои в екипа на \"Шампиони за децата\" и да подкрепят мисията за по-добро бъдеще за всяко дете, съобщи пресцебтърът на детския фонд на ООН за България. За младежите това е чудесна възможност за кариера с кауза с гъвкаво работно време. Те са своеобразни посланици на работата на УНИЦЕФ в България - директната връзка между дарителите и каузите, за които отиват дарените пари. \"Шампионите\" имат важната роля целогодишно да привличат повече съмишленици за общата кауза и да разширят семейството на УНИЦЕФ от редовни дарители.      Като основна причина да кандидатстват за работа в екипа \"Шампиони за децата\" младите хора изтъкват факта, че им \"пука\". Търсят удовлетворение и смисъл в работата си, искат да бъдат част от положителната промяна за най-уязвимите деца в България.       Инициативата подкрепят певиците Михаела Маринова и Йоана, актрисата Радина Думанян, както и влогърите Magi San и Dimikask.  \"  коментира Михаела.  \" \", споделя мотивацията си Йоана.       Как се става Шампион за децата Много млади хора припознават себе си в образите на Хари по-добър, Мечо пук, Оле отвори очички или Питър план. ", "date": "2019.12.20", "title": "УНИЦЕФ търси \"Шампиони за децата\""}
{"url": "https://www.dnevnik.bg/kultura/2019/11/24/3990770_otkus_ot_nevidimite_na_roi_iakobsen/", "text": "                         Романът \"Невидимите\" е бестселър, номиниран за международната награда \"Ман Букър\" и за Международната Дъблинска литературна награда. Действието се развива между 1913 г. и 1928 г. на малкия остров Барьой на северното крайбрежие. Това е историята на семейството на норвежки рибар, принудено да се бори всеки ден със суровите условия на живот. Централната фигура в романа е малката Ингрид, чувствително и възприемчиво дете, което опознава природата и света на възрастните. Недоизказаното в прозата на Якобсен разкрива простотата, истинността и красотата в отношенията между хората. Стилът на автора, напомнящ на исландските саги, хармонира с историята на малката общност на север и превръща \"Невидимите\" в творба от най-висока класа. \"Рой Якобсен не просто разкрива добре изградени персонажи. Той винаги прави читателя по-умен. Майсторската му ръка прави малкото голямо. Новият му роман завладява читателя и не го пуска до последната страница.\" Гюри Хелтнес, вестник \"ВГ\" \"С този роман Рой Якобсен показва колко прецизен писател е по отношение на езика. \"Невидимите\" е солидно доказателство за мястото му в челните редици на норвежката литературна сцена.\" Тюрид Ларшен, вестник \"Дагсависен\" \"По крайбрежието на Хелгелан Рой Якобсен разкрива велика поезия в простото. Сред върхове и вълни, сиви камъни и зелени ливади дръзките жители на острова свързват двата края.\" Од В. Сюрен, вестник \"Ден и време\" Рой Якобсен е един от най-четените и обичани норвежки писатели. Той е оригинален и задълбочен автор с изявен интерес към живота на обикновения човек в различните исторически периоди в Норвегия. Лауреат е на повечето литературни награди в родната си страна. Номиниран е двукратно за престижната Литературна награда на Северния съвет и трикратно за Международната Дъблинска литературна награда. Книгите му са преведени на 40 езика. Книгата може да бъде закупена от сайта на издателство \"Авиана\" (Бургас)  www.avianabg.com .> Двамата продължават нагоре и разговарят за кръщене, риба и птичи пух. Свещеникът е просто възхитен от Барьой, който от дома му изглежда като черен камък на хоризонта, но – в името на Бог трябва да се признае – се оказва най-зелената градина, каквито явно са много от тукашните острови с по едно или две семейства. Стангхолмен, Свейнсоя, Лютвер, Скарвен, Мосвер, Хавстейн – на всеки от тях по шепа хора, които обработват тънък слой земя, ловят риба в морските дълбини и раждат деца, които порастват, обработват същата земя и ловят риба в същите дълбини; това не е безплодно и сурово крайбрежие, а перлен наниз и златна огърлица, както свещеникът често подчертава в най-вдъхновените си проповеди. Въпросът е защо не идва тук по-често? И отговорът е: морето. Свещеникът е любител на сушата, а малко дни през годината са като този. Цяло лято го е чакал. Прозрението, че досега не е знаел как изглежда островът, обаче го връхлита толкова неочаквано, докато е стъпил на обраслия с трева мост към плевнята и загледан във вечната си енория, в която Бог живее от Средновековието, че е почти дразнещо, сякаш е имал було пред очите през всички тези години или цял живот е бил жертва на измама, засягаща не само обхвата на енорията му, но и духовната му дейност. Възможно ли е наистина да не е по-голяма? За щастие, тази мисъл е по-скоро обезпокоителна, отколкото заплашителна, метафизика на морето, в което всички разстояния са измамни, и свещеникът е на път отново да се отнесе, но ето че идва семейството – старецът с кепето, снажната Мария точно зад него, жилавата Барбру, на която свещеникът не успя да даде първо причастие навремето по различни и доста неясни причини. Мълчаливите Божии чеда на една скала в морето, която се оказва съкровище. Ханс Барьой имаше три мечти: мечтаеше за моторизиран плавателен съд, за по-голям остров и за друг живот. За първите две мечти говореше доста често, и с близките си, и с чужди хора, а за третата никога не говореше, дори със себе си. Мария също имаше три мечти: повече деца, по-малък остров и... друг живот. За разлика от мъжа си, тя мислеше често за третата, която растеше и натежаваше, докато другите избледняваха и изглеждаха все по-безнадеждни. Когато мъжът й почина, тя започна да съжалява. Да съжаляваш за мечта е най-съкрушителното, което можеш да направиш. Мария съжаляваше за това, че смята, че островът е твърде голям с цялата тази непосилна работа, и съжаляваше, че е искала повече деца, защото си имаше Ингрид. После у нея се промъкна една заплаха – усещането от деня, в който при тях дойде един затворник, открадна нещо, което не знаеха, че притежават, и остави петно върху живота им. Това пристигна с вятъра, птиците и морето, снега, водата в кухнята и орлите, които бяха започнали да кацат на покрива на постройката на новия кей. Мария чуваше как котката стъпва по пода с тежък тътен, който се прибираше в твърда капка и се разгръщаше и свиваше като животинско сърце. – Аз ще те водя, мамо – казва Ингрид, застанала на вратата на детската си стая, и изчаква, докато Мария стане и се облече. . Облакът, който идва откъм морето, носи мрак по средата на деня, закрива слънцето и води до загуба на видимостта. Хората оставят инструментите, замълчават, увиват се в по-топли дрехи и сядат на камъните. Оставят мислите си да поиграят с вътрешната светлина, както слепците виждат навътре, и намират по някой спомен или полъх от нещо, което никой не знае какво. Не могат да го споделят с никого, нито да го използват сами. Когато видението изчезва, другите им сетива се изострят. Усещат силния мирис на коприва, тресавище, водорасли и мокра вълна, на соления облак, роден от морето, усещат нечия студена милувка по кожата и въпреки че морската патица се качва на поляната и разперва криле, а насекомите и животните са тихи като хората, в мъглата се чува странен звук, шепот, подобен на шума на морето в рапана и звука от влачене на умрял плъх по сухия сняг. Обаче само след час-два слънцето пробива през всичко това – първо като око на сварена треска в мъглата на север, постепенно пожълтява и става все по-златно, докато прави все по-тънко и унищожава последното було. Освобождава взора, който искаше да обикаля волно във всички посоки. Тогава сякаш работният им ден е преполовен или пък в стария ден се е вместил съвсем нов, и могат отново да се заловят за косата.", "date": "2019.12.20", "title": "Откъс от \"Невидимите\" на Рой Якобсен"}
{"url": "https://www.dnevnik.bg/zelen/2019/12/20/4007014_koleda_za_okolnata_sreda_-_na_kogo_da_darim_za_dobra/", "text": "На фона на комерсиализацията на честването на традиционните празници гражданските организации в България продължават да се борят да получат финансова подкрепа за работата си, която да им помогне да бъдат независими от ограничените от държавните институции достъп до целеви субсидии или ограничено във времето грантова подкрепа. Голяма част от организациите опитват да привлекат вниманието към подаръци и каузите за околната среда, които можете да изберете, за да зарадвате някого за Коледа. \"Дневник\" представя няколко коледни кампании за набиране на средства на български природозащитни организации с доказани през годините каузи. Световният фонд за дива природа (WWF-България) развива кампания за  нова гора край Марица . Освен това, все още се събират средства и за опазването на  Пирин  и развитие на  природосъобразни бизнеси  в отдалечени райони. Спасителният център на сдружение \"Зелени Балкани\" в Стара Загора набира средства за лечение и подготовка за свободен живот на бедстващи диви животни чрез подаряване на  Един ден за ранените диви животни \". Дарението е от 80 лв и дава възможност на получилите този подарък да влязат в \"кухнята\" на Центъра. Те ще могат да помагат с хранене на животните, грижи за болни птици и бебетата – сирачета, да участват в освобождаване на птици, и поддържане на волиерите - адаптационните пространства, в които животните свикват със среда близка до естествената. \"Зелени Балкани\" предлагат и възможност  да подарите \"осиновяване\"  - програма, при която можете да дарявате годишно или месечно за грижите за точно определено животно. Фондация \"Дивите животни\" също помагат на бедстващи и наранени животни и птици. Те разчитат на доброволци и дарители за транспорт и финансиране на лечението. Можете да ги подкрепите  тук . Асоциацията на парковете в България (АПБ) работи за опазване на защитените по назионалния закон територии и за зоните от европейската мрежа \"Натура 2000\". Тя работи по конкретни казуси и води дела, като например делото  против застрояване на Пирин  и изготвя  становища  по законодателство. За да поддържа тази дейност, АПБ  набира целеви средства. Екологичното сдружение \"За Земята\" навърши преди седмица 25 години. То е най-известно с ежегодните си  почиствания на високопланински паркове , както и със съдебните си дела и експертно застъпничество за  чистота на въздуха  и управление на  отпадъците . За да не бъде прекъсвана работата им при приключване на даден проект, от \"За Земята\" търсят  дарения за дейността  си. Инициативата \"Зелени закони\" работи от 2014г за наблюдение на предизборни обещания, следизборно законодателство и прилагането на законите в областите на биоразнообразието и горите, климат и енергетика, устройство на територията, селските райони. За тази работа те също апелират за целева  подкрепа от заинтересовани граждани . извън ограниченията на проектното финансиране. Сдружението за дива природа \"Балкани\" е известно с работата си за важната за птиците влажна зона \"Драгоманското блато\", за устойчиво  законодателство за високите планини  и едрите хищници . Поради липса на средства към момента както обучителните им екскурзии край Драгоман, така и експертните им анализи и теренна работа са в застой. Можете да разгледате различните им сфери на работа и да ги подкрепите  тук . Българското дружество за защита на пиците предлага различни подаръци в помощ на работата си. Подарък, който би зарадвал хората, обичащи пернатите и би подпомогнал работата на дружеството е определителят на птици - книга за разпознаването им, която можете  да закупите онлайн.  Българска фондация \"Биоразнообразие\" (БФБ) приема дарения за дългогодишната си кауза по опазване на  Атанасовското езеро  край Бургас и развитие на природосъобразни бизнеси, разчитащи на солта на тази важна за птиците влажна зона. Една от възможностите да ги подкрепите е чрез закупуване на  шоколад \"Гайо\", съдържащ сол от Атанасовско езеро  - от био магазин или  онлайн от платформата \"Дар пазар\"  с поръчка, която ще пристигне след празниците. 7% от приходите от шоколада със сол отиват за опазване на  важната зона за птиците  на Атанасовското езеро. БФБ приема и даренията за съдебните разходи за опазване на природата по  конкретни казуси и дела , водени от коалицията от граждански организации и групи \"За да остане природа в България\" - от която много от споменатите организации са членове.", "date": "2019.12.20", "title": "Коледа за околната среда - на кого да дарим за добра кауза?"}
{"url": "https://www.dnevnik.bg/istorii_na_denia/2019/12/20/4008049_zelevi_sarmi_s_kulcano_meso_i_salata_ot_cherveno/", "text": "                         Всички рецепти от нашия коледен обяд може да видите  тук .      1.5 кг зелеви листа 600 г свински врат 600 г пилешко филе 400 г бял ориз 200 г стар лук 200 г моркови 100 мл олио 800 мл зеленчуков бульон кимион джоджен сол черен пипер 1 с.л червен пипер Нарязваме месото на дребни късчета. Овкусяваме го със сол и черен пипер и го запържваме в мазнината. Добавяме предварително наситнените лук и морков, след това и ориза. Накрая наливаме бульона и останалите подправки на вкус. Навиваме сарми в желаната форма, поръсваме ги с червения пипер, нареждаме в омазнена тавичка и печем на 180 градуса за 30 – 40 минути.      Необходими продукти: 1.2 кг цвекло 800 г моркови 800 г ябълки 100 г орехи 100 г тиквено семе 100 г слънчогледови семки 100 г кедрови ядки  сос мед и горчица Exquisit Цвеклото, морковите и ябълките се почистват добре и се настъргват на ренде. Овкусяват се с дресинга с мед и горчица и се посоляват на вкус. Подреждат се едни върху други в ринг. Накрая върху тях се насипват и ядките.", "date": "2019.12.20", "title": "Зелеви сарми с кълцано месо и салата от червено цвекло с ядки (рецепти)"}
{"url": "https://www.dnevnik.bg/kultura/2019/12/20/4008002_taini_priiateli_pokazvat_kak_se_vladee_izkustvoto_na/", "text": "Филми, спектакли и неформални разговори на тема \"Интимност и уязвимост\" ще представят в столицата организаторите на тазгодишната инициатива \"Музей на любовта\". В последния ден от програмата (на 29 декември) ще се състои прожекция в памет на грузинския режисьор Заза Урушадзе. Инициативата е на каузата \"Тайни приятели\", която започва през 2011 г. Тогава група приятели се събират, за да дискутират собствените си разбирания за необяснимите неща в живота. Целта им е да направят хората по-добри и щедри към другите. През последните години инициативата се превръща в селекция от събития, посветени на темите за интимността, страха от любов и за загубата. \"\"Музей на любовта\" не е нито място, нито фестивал. Той се яви като една предколедна ценностна рамка, в която се позиционират различни събития с цел да отворим темата за любовта.\", разказа за \"Дневник\" Христо Христозов, един от организаторите на инициативата. Акцентът в тазгодишната програма ще бъде неформалният разговор около новото издание на книгата \"Изкуството да обичаш\" на психолога и философ Ерих Фром на издателство \"Сиела\", който ще се състои на 21 декември в \"Кино Култура\" от 16.30 ч. В разговора ще се включат сексологът д-р Румен Бостанджиев, архиепископ Христо Писаров, поетът Марин Бодаков и философът Даниел Александров. За Христозов това е настолна книга, която се появява в точен момент от живота му. \"Имаме да работим върху себе си много повече, отколкото да чакаме романтичната случайност или \"правилния\" човек\", допълни той. Двете театрални представления в програмат са \"Заешка дупка\" на театър 199 \"Валентин Сойчев\" под режисурата на Ивайло Христов, което ще се играе на 20 декември от 19.30 ч., и пиесата на Малък градски театър \"Зад канала\" \"Сцени от един семеен живот\", чиито режисьор е Крис Шарков - на 21 декември от 19 ч. Те засягат въпроса за загубата и какви са последствията от нея в семейните отношения. \"Не ме докосвай\" е един от избраните филми в програмата на инициативата. Главната героиня Лаура е 50-годишна англичанка , която не допуска да бъде докосвана и не позволява на тялото си да изпитва удоволствие, но иска да преодолее тези бариери. Това води до срещи с жиголо само подчертава проблема и с транссексуална терапевтка с деликатни методи, както и в класове по специфичен вид йога, която работи с докосване на телата в търсене на тяхното вътрешно \"аз\". Във филма участва и българската актриса Ирмена Чичикова, а той може да бъде видян на 21 декември в Дома на киното. Южнокорейската лента \"Изпепеляване\" е с 39 награди и 121 номинации на различни фестивали. Нейната прожекция е на 22 декември в Дома на киното, а в нея се разказва за любовта между младежи и за мистериозен мъж със странно хоби. В памет на наскоро починалия грузински режисьор Заза Урушадзе ще бъде показан и филмът \"Мандарини\", номиниран през 2015 г. за наградите \"Оскар\" в категорията за най-добър чуждоезичен филм.", "date": "2019.12.20", "title": "\"Тайни приятели\" показват как се владее изкуството на любовта"}
{"url": "https://www.dnevnik.bg/evropa/2019/12/20/4008294_sudut_na_es_ne_izkljuchi_zatvor_za_bavarski_politici/", "text": "Съдът на Европейския съюз вдигна летвата за вкарването в затвора на политици, които не са приели законодателството на ЕС в областта на замърсяването на въздуха, но не изключи категорично тази възможност. Вчерашното решение беше произнесено по иск от Германия, предаде ДПА, цитирана от БТА.  Делото е заведено през 2018 година от германската неправителствена организация \"Действие за защита на околната среда\" (DUH) срещу Бавария за това, че провинцията не е подобрила качеството на въздуха в Мюнхен въпреки опасните нива на азотен диоксид по някои улици. Според законите, действащи в Германия, провинцията може само да бъде глобена за нарушаване на директивата за чистия въздух на ЕС, но неправителствената организация излезе с аргумента, че това не е достатъчно и призова да бъде лишен от свобода министър-председателят на Бавария или местният министър на околната среда. В решението на съда се казва: \"Спрямо управляващите на провинция Бавария може да бъде постановена принудителна мярка задържане, за да бъдат задължени да приемат мерки за подобряване на качеството на атмосферния въздух в Мюнхен (като забрана за движение на определени дизелови моторни превозни средства), само ако за тази цел е налице национално правно основание, което е достатъчно достъпно, точно и предвидимо в своето прилагане, и ако тази принудителна мярка е пропорционална\". Върховният административен съд на Бавария следва да провери дали тези условия са изпълнени. Баварският премиер Маркус Зьодер вчера изрази облекчение след съдебното решение, което затегна условията за задържане на политици. През 2016 година Бавария, където се намира централата на един от най-големите германски автомобилостроители, Бе Ем Ве (BMW), както и на луксозната марка \"Ауди\" (Audi), отказа да въведе забрани за шофиране и получи глоба от 4000 евро през 2017 година, припомня ДПА. Решението на съда вижте в прикачения файл.", "date": "2019.12.20", "title": "Съдът на ЕС не изключи затвор за баварски политици заради мръсния въздух"}
{"url": "https://www.dnevnik.bg/evropa/2019/12/20/4008297_shveicarcite_shte_glasuvat_da_ima_li_celi_za_zashtita/", "text": "Швейцарски екоактивисти събраха достатъчно подписи за произвеждането на референдум във връзка с борбата с климатичните изменения, предаде \"Асошиейтед прес\". На референдума ще бъде поставен въпросът дали в текста на швейцарската конституция да бъде включено изискване за постигане на конкретни цели в борбата с промените в климата. Федералното правителство на Швейцария съобщи вчера, че в подкрепа на референдума са събрани повече от необходимите 100 000 подписа. Активистите настояват в Швейцария да бъде забранена (с малки изключения) продажбата на всички видове изкопаеми горива до 2050 г. Друго тяхно искане е до средата на века да бъдат прекратени всички нетни емисии на парникови газове. Швейцарската Асоциация за климатична защита, която е инициатор на референдума и разполага с подкрепата на центристки и леви политически партии, иска двете цели да бъдат записани в швейцарската конституция. ", "date": "2019.12.20", "title": "Швейцарците ще гласуват да има ли цели за защита на климата в конституцията им"}
{"url": "https://www.dnevnik.bg/evropa/2019/12/20/4008298_shte_otbeleji_li_big_ben_s_12_udara_brekzit/", "text": "Излизането на Обединеното кралство от ЕС, както  изглежда, вече е почти сигурен факт , но привържениците на Брекзит имат намерение да спечелят още една битка до съдбовната дата 31 януари - тази да отбележат това историческо събитие с 12 удара на Биг Бен, предаде \"Франс прес\".  Най-прочутият часовник в света, който е на 160 години, от две години е в процес на реставрация, която би трябвало да продължи още две години. Затова часовникът вече не бие на всеки час, а само по големи поводи, като например настъпването на Нова година или на исторически възпоминания. Но британските депутати са подготвили парламентарна резолюция, в която се настоява Биг Бен да бие и на 31 януари в 23 ч.( местно време и по Гринуич), разказа пред \"Франс прес\" парламентаристът Марк Франсоа, който е консерватор и твърд евроскептик. По този начин ще бъде отбелязан един съдбовен момент, а именно прекратяването на 47 години бурен брак на Обединеното кралство с ЕС, както и фактът, че ЕС за първи път в историята си губи свой член. ", "date": "2019.12.20", "title": "Ще отбележи ли Биг Бен с 12 удара Брекзит"}
{"url": "https://www.dnevnik.bg/analizi/2019/12/20/4008303_bjudjetut_za_zdraveopazvane_e_maluk_i_greshen/", "text": "                         Помните ли онзи доклад отпреди месец, в който Европейската комисия (ЕК) описа състоянието на здравните системи на страните членки? Най-показателният извод в него беше, че България е държавата с най-ниска средна продължителност на живота сред 28-те. Положението е такова, откак започнахме да се съизмерваме с останалите в Европейския съюз (през 2007 г.), и макар цифрите да са с една идея по-благосклонни към днешна дата, все още сме на опашката по преживяемост от сърдечно-съдови и онкологични заболявания и в челото по детска смъртност. Замислих се над тези данни през изминалите седмици, докато – както всеки декември – бушуваха публичните разправии около бюджета за здравеопазване за следващата година и условията за работа на здравната система, които ще бъдат записани в новия Национален рамков договор. Тези шумни спорове се връщат като дежавю всяка година преди Коледа и по правило завършват по един и същи начин вече две десетилетия. За този период публичните средства, които се отделят за здравеопазване са се увеличили като абсолютна сума, но практически не са помръднали осезаемо като процент от брутния вътрешен продукт – движат се стабилно между 4 и 4.5%. Заедно с парите, които вадим директно от джоба си за здраве, годишните разходи за здравеопазване достигат 8.1% от БВП през 2017 г. – тоест близо половината от разходите на българите при заболяване не се покриват от здравната им осигуровка, по който показател сме първенци в Европа. Другите значими проблеми на системата, отбелязани в европейския доклад, са слабата доболнична помощ, огромният брой хоспитализации, намаляващият брой и увеличаващата се възраст на специалистите, дълбоките неравенства в достъпа до здравна помощ. Както често се случва у нас обаче, европейският аналитичен документ ни казва нещо, което отдавна знаем. Още през 2013 г., при изготвянето на Националната здравна стратегия за периода от 2014 до 2020 г., Министерството на здравеопазването констатира, че \"Основните предизвикателства са свързани с прогресивно влошаващите се показатели за здравно-демографското състояние на населението, нарастването на здравните неравенства и невъзможността на националната здравна система да отговори по адекватен начин на потребностите от достъпни и качествени здравни услуги\". Документът набелязва мерки за справяне с тези предизвикателства, сред които и \"преориентиране на здравната политика от справяне с последиците за здравето към повлияване на факторите, които ги причиняват\". За да е още по-ясно, стратегията акцентира на това, че финансирането е \"неадекватно\", защото благоприятства \"интензивните лечебни услуги и високотехнологичната диагностика за сметка на основната медицинска помощ, профилактика на заболяванията, насърчаване на здравето, рехабилитация и социални грижи\". Същият документ критично отбелязва, че в страната има излишно много болнични легла за активно лечение. И посочва, че причината е в лошия баланс на здравния бюджет. Проучване на Световната банка показва, че към онзи момент над 50% от всички публични здравни разходи отиват за финансиране на болниците, което е с 20% повече, отколкото в други изследвани европейски страни. Мога дълго да продължа така. Почти всички тревожни констатации в публикувания преди месец доклад на Европейската комисия за състоянието на здравните системи в съюза (и в частност – българската) са добре известни на българските власти от поне шест години, причините за тях са установени, а мерките за преодоляването им – набелязани. Изискват се усилия в много посоки, като се започне от образованието и продължаващата квалификация на медицинските специалисти, премине се през мерки за подобряване на достъпа на хората, изолирани от здравна помощ по социални или географски причини, и се стигне до решаването на индивидуалните проблеми на всяка една специфична група специалисти и пациенти. Анализът в стратегията обаче ясно сочи, че ако не се промени подходът при планирането на здравния бюджет и не се вложат усилия в реформиране на методите на финансиране на системата, всички останали нейни недостатъци няма да бъдат преодолени. На този фон в края на 2019 г. Народното събрание гласува бюджет за здравеопазване за 2020 г. в размер на 4.7 млрд. лева, разпределен по следния начин: – 179.8 млн. за дентална помощ; – 1.24 млрд. лв. за лекарства, медицински изделия и диетични храни, от които 466.6 млн. лв. са за продукти, които се прилагат в болница, но не влизат в цената на клиничните пътеки; – 244 млн. лв. за първична извънболнична помощ; – 264.7 млн. лв. за специализирана извънболнична помощ, включително диспансерно наблюдение на хронично болните; – 94.3 млн. лв. за медико-диагностични дейности; – 2.247 млрд. лв. за болнична помощ. Грубата сметка показва, че шест години след като диагнозата \"малък и грешно балансиран бюджет\" е поставена на системата на здравеопазването ни, балансът изглежда все същият: публичните средства за уж приоритетното здравеопазване са под 4.5% от БВП, и над 57% от тях (повече от 2.7 млрд.) ще бъдат изхарчени от болниците. Междувременно различни групи пациенти и работещи в системата периодично протестират с настояване за решаване на натрупаните и нарастващи с годините проблеми в тяхната тясна сфера на интерес. Остава обаче отворен въпросът как точно се очаква системата да се промени към добро за когото и да било, докато пътят на паричните потоци остава стабилно непроменен.", "date": "2019.12.20", "title": "Бюджетът за здравеопазване е малък и грешен"}
{"url": "https://www.dnevnik.bg/sviat/2019/12/20/4008329_brazilski_lechitel_be_osuden_na_19_godini_za/", "text": "Бразилският духовен лечител Жоао де Деуш бе осъден вчера на 19 години и 4 месеца затвор за изнасилване на четири жени, предаде агенция \"Франс прес\". Съд в щата Гояс съобщи в комюнике, че присъдата е за изнасилвания, извършени по време на сеанси в храма на лечителя в град Абадиания. Той е в затвора от 16 декември 2018 г., когато се предаде на властите. Скандалът с него избухна след разследване на бразилската телевизия \"Глобо\". В него жени разказаха как са били принудени да мастурбират или да правят фелацио по време на сеансите за \"духовно оздравяване\" в неговия храм, посещаван ежедневно от хиляди хора. 76-годишният медиум твърдял, че \"лекува духовно\" в храма си в Абадиания, в щата Гояс. \"Глобо\" публикува разследване със свидетелства на жени за сексуалните гаври, които Жоао де Деуш извършвал над тях, докато ги \"лекувал духовно\". Сред пострадалите била собствената му дъщеря Далва Тейшейра. Тя разкрила пред бразилско списание, че баща ѝ започнал да я насилва от 10-годишна й възраст, докато навършила 14 години. \"Баща ми е чудовище\", казала Далва, която сега е на 49 години. След предаването на телевизия \"Глобо\" стотици жени заявили, че са били жертви на сексуална агресия от Жоао де Деуш. Прокуратурата в щата Гояс получила 330 жалби от цялата страна, както и от шест чужди държави - Австралия, Белгия, Боливия, Германия, Съединените щати и Швейцария, посочва \"Франс прес\".", "date": "2019.12.20", "title": "Бразилски \"лечител\" бе осъден на 19 години за изнасилвания"}
{"url": "https://www.dnevnik.bg/sport/2019/12/20/4008352_deniat_v_koito_barselona_specheli_vsichko/", "text": "Шест купи в една година. Това беше историческото постижение на \"Барселона\" през 2009 г. под ръководството на Хосеп Гуардиола. Точно десет години по-късно каталунците припомниха победата, с която сложиха черешката на перфектната си година. \"Барселона\" стана световен клубен шампион с триумфа с 2:1 срещу \"Естудиантес\". Титлата беше спечелена след обрат, като Педро Родригес изравни с 89-ата минута, а в продълженията Лионел Меси вкара безценния гол. По-късно Виктор Валдес направи забележително спасяване и съхрани преднината.", "date": "2019.12.20", "title": ""}
{"url": "https://www.dnevnik.bg/sviat/2019/12/20/4008497_wsj_demokratite_mai_pomognaha_na_trump_za_vtori_mandat/", "text": "Демократите в Камарата на представителите в САЩ  гласуваха за импийчмънт на президента Доналд Тръмп , но като изключим одобрителните реакции на медиите, какво постигнаха те? Не успяха да убедят страната в правотата на действията си; поставиха нов, нисък стандарт за президентски импийчмънт; Тръмп ще бъде оправдан в Сената, а демократите може би дори му помогнаха да бъде преизбран догодина. Поздравления за \"Съпротивата\", пише в редакционна статия в. \"Уолстрийт джърнъл\". Ентусиазираният от импийчмънта печат ще заклейми републиканците, че ги е страх от Тръмп или че са морални продажници. Само че проблемът не е дали републиканците имат чиста или гузна съвест. Проблемът са слабите аргументи и непочтеният начин, по който демократите подходиха към случая, коментира американският ежедневник.  Процесът в Камарата на представителите бе несправедлив. Демократите в комисията по разузнаването отхвърлиха предложените от Републиканската партия свидетели, в комисията по правните въпроси не позволиха на републиканците да организират свои изслушвания и действаха припряно, за да приключат по-бързо дебатите и гласуването. По същество демократите се вкопчиха в един безразсъден външнополитически ход на Тръмп и го изопачиха до обвинения в корупция и изнудване. Показателно е, че основанията за импийчмънт не включваха обвинения в конкретни престъпления, а вместо това бяха абстрактни твърдения за \"злоупотреба с власт\" и \"възпрепятстване на работата на Конгреса\", отбелязва \"Уолстрийт джърнъл\".  Само ден след гласуването в Камарата на представителите процедурата по импийчмънт прерасна от безумие във фарс, добавя в друга редакционна статия американското издание. Председателят на долната камара на Конгреса  Нанси Пелоси  сега заплашва да задържи предаването на обвиненията в Сената, докато горната камара не приеме условия по процеса, които тя и лявата й фракция смятат за адекватни. Американската конституция дава на Камарата на представителите право да гласува импийчмънт, а на Сената - да отсъди по импийчмънта. Пелоси обаче иска да използва обвиненията, които долната камара прокара, за да принуди горната да направи каквото тя иска. Целта, изглежда, е процесът в Сената да се превърне във второ разследване за импийчмънт с надеждата да изскочи нещо ново и републиканците да бъдат принудени да отстранят Тръмп от президентския пост, коментира \"Уолстрийт джърнъл\".  Не това обаче са целели бащите основатели, когато са измислили процеса в Сената, който трябва да съди президента въз основа на обвиненията, одобрени от Камарата на представителите, допълва вестникът. ", "date": "2019.12.20", "title": "WSJ: Демократите май помогнаха на Тръмп за втори мандат"}
{"url": "https://www.dnevnik.bg/sviat/2019/12/20/4008487_germanskiiat_parlament_prizova_za_zabrana_na_hizbula/", "text": "Германският парламент прие днес необвързваща резолюция, призоваваща правителството на канцлерката Ангела Меркел да забрани всички дейности на германска територия на подкрепяното от Иран движение \"Хизбула\", предаде \"Ройтерс\". Призивът се отправя заради \"терористичните дейности\" на \"Хизбула\", по-специално тези в Сирия, предаде БТА. Резолюцията бе подкрепена от консерваторите на Меркел, от техните коалиционни партньори социалдемократите и от опозиционната партия Свободни демократи. Необвърващата резолюция ще увеличи натиска върху германското правителство да действа. В него се казва, че Германия ще трябва да се откаже от настоящата си политика на разграничаване между политическото крило на \"Хизбула\" и военните им части, които се сражават заедно с армията на Башар ал Асад в Сирия. \"Долната парламентарна камара призовава правителството да забрани \"Хизбула\" и да не толерира никаква дейност на негови представители в Германия\", се казва в документа. В него се хвалят усилията на германското правителство да предприеме действия срещу поддръжниците на \"Хизбула\", заподозрени в набирането в Германия на средства за ливанското шиитско движение. В документа обаче се допълва, че тези мерки не са били достатъчни. \"Признание на унищожителния международен тероризъм\" САЩ и Израел призоваха Германия да забрани изцяло \"Хизбула\". Великобритания въведе през февруари нормативен акт, определящ \"Хизбула\" като терористична организация, заради военните ѝ дейности в Сирия, Ирак и Йемен. ЕС смята само военното крило на \"Хизбула\" за терористична организация, но не и политическото му крило (отчасти заради съпротивата на Франция). След гласуването посланикът на САЩ в Германия Ричард Гренел заяви, че резолюцията е \"признание на унищожителния международен тероризъм на \"Хизбула\". \"Цялата структура на \"Хизбула\" е съучастник в тероризъм\", каза посланикът на Израел в Берлин Джереми Исахароф. Резолюцията на парламента следва публикации в германския издания като  \"Шпигел\" , според които правителството в Берлин планира да забрани групировката. Представители на кабинета отричат, че такава забрана би била пълна. Според ДПА властите в момента вземат решението дали изцяло да забранят организацията и всякаква нейна дейност, включително използването на знамето ѝ на германска територия, приравнявайки \"Хизбула\" с Кюрдската работническа партия (ПКК) и \"Ислямска държава\". Подобна стъпка същевременно би наляла масло в огъня на недоволството в Ливан, където подкрепян от \"Хизбула\" (действаща там като една от главните политически партии) кандидат за премиер бе издигнат в опит да се сложи край на политическата криза от последните месеци и на нестихващи протести. Оценки на германското разузнаване сочат, че в страната има около 1050 членове и поддръжници на \"Хизбула\".", "date": "2019.12.20", "title": "Германският парламент призова за забрана на \"Хизбула\""}
{"url": "https://www.dnevnik.bg/sviat/2019/12/20/4008513_menidjuri_na_frans_telekom_doveli_slujiteli_do/", "text": "Бившите ръководители на \"Франс телеком\" (France Telecom) ще лежат 4 месеца в затвора, след като съдът днес ги призна за виновни за психически тормоз над служители, довел до вълна от самоубийства, съобщиха френските медии. Наказателният съд в Париж осъди бившия ръководител на телекомуникационната компания  Дидие Ломбар  на една година затвор, от която осем месеца условно, и 15 000 евро глоба. Същите наказания бяха присъдени за заместника на Ломбар - Луи-Пиер Венес, и за бившия директор на отдела за човешки ресурси Оливие Барберо. Самата компания, която от 2013 година се казва \"Оранж\" (Orange), трябва да плати глоба от 75 000 евро за случилото се през 2007 и 2008 година. Други четирима членове на ръководството бяха признати за виновни за съучастие в  психически тормоз  и бяха осъдени на четири месеца затвор условно и глоба от 5000 евро. Процесът, продължил два месеца, се опита да хвърли светлина върху управленските методи във френския телекомуникационен оператор през първите десет години на новия век. Според съда те са довели до влошаване на условията на труд и са дестабилизирали психически много от служителите, отбелязва \"Ройтерс\". Съдът разгледа подробно случаите с 39 служители, от които 19 са се самоубили, 12 са направили опит за самоубийство, а 8 са  изпаднали в депресия  или са излезли в отпуск по болест. Изслушани бяха десетки свидетели, експерти, бивши служители и близки на самоубилите се. Пред съдиите свидетелите разказаха ужасяващи факти: насилствено преместване на служители на други длъжности или в други географски райони, понижаване на заплатите, поставяне на неизпълними работни задачи, както и порой от имейли, призоваващи хората да подадат оставка. Това съвпада с периода 2007-2010 година, когато е съществувал план за преобразяването на \"Франс телеком\" за три години, с цел да бъдат съкратени 22 000 души, а други 10 000 да бъдат преместени в други градове. По онова време в дружеството работели 100 000 души със стотина различни професии, разпределени на 23 000 обекта. Бившето ръководство започнало да оказва натиск над хората, за да ги принудят да подадат оставка, тъй като повечето били със статут на държавни служители и не можели да бъдат съкратени, уточнява \"Франс прес\". През 2006 година Дидие Ломбар казвал на чиновниците, че трябва да си отидат \"през прозореца или през вратата\". Подсъдимите оспориха фактите и защитиха законността на провеждания от тях план.", "date": "2019.12.20", "title": "Мениджъри на \"Франс телеком\", довели служители до самоубийства, ще лежат в затвора"}
{"url": "https://www.dnevnik.bg/sport/2019/12/20/4008509_za_vtora_poredna_godina_silvurstoun_e_nai-posetenoto/", "text": "Гран при на  Великобритания  е най-посетеното състезание във Формула 1 през сезон 2019. От организацията Formula One Management (FOM) обявиха посещаемостта на всички 21 надпревари през сезона. Общият брой на зрителите е 4 164 948 души, а данните са предоставени от промотърите на надпреварите. От Формула 1 уточняват, че бележат ръст от 1.75% на посещамоестта от 2018 г., когато отново имаше 21 състезания. Също така се припомня, че през този сезон уикендът за Гран при на Япония беше по-кратък с един ден заради тайфуна \"Хагибис\". Британската надпревара на \"Силвърстоун\" е била гледана в трите дни от 351 хиляди души. Неделният старт е бил посетен от 141 хиляди души. За втора поредна година трасето край Нортхамптън събира най-много зрители през сезона.  През 2018 г. те бяха 340 хиляди  за целия състезателен уикенд и 140 500 по време на състезанието. След Гран при на Великобритания през сезона се нареждат Мексико (345 694) и Австралия (324 100). В още осем състезания публиката е била над 200 хиляди души: САЩ, Сингапур, Белгия, Унгария и Италия. Най-голямо увеличение на публиката има в Канада - 14.69%. Сезон 2020  ще бъде с рекордните 22 старта, като започва традиционно с Гран при на Австралия на 15 март. Той ще включва и две нови състезания – Виетнам и Холандия.", "date": "2019.12.20", "title": "За втора поредна година \"Силвърстоун\" е най-посетеното състезание във Формула 1"}
{"url": "https://www.dnevnik.bg/bulgaria/2019/12/20/4008428_osnovniiat_sobstvenik_na_kanal_3_iva_stoianova_zae/", "text": "Собственикът (по документи), управител и програмен директор на свързвания с депутата от ДПС Делян Пеевски \"Канал 3\" Ива Стоянова става част от екипа на \"Нова телевизия\" като генерален директор \"Информация\". Това става известно от прессъобщение на медията. \"Като генерален директор \"Информация\" Ива Стоянова ще работи за увеличаване на аудиторния дял на информационните и публицистични формати и ще отговаря за всички проекти на новинарския екип\", се казва в прессъобщението. През юни 2019 г.  \"Капитал\" написа, че Стоянова е придобила 90% от фирмата  \"Ти Ви Медиа Проджект\", която притежава \"Канал 3\" . Стоянова е била водещ и репортер в ТВ7, финансирана от фалиралата КТБ, където по-късно се издига до позицията директор на публицистиката. От 2014 г. е програмен директор на \"Канал 3\". Преди това Стоянова е била част от екипа на телевизия Би Би Ти, придобита през 2009 г. от Ирена Кръстева - майката на Пеевски.  Стоянова е шампион по акробатика. Работила е във в. \"Народен спорт\" и \"Седем дни спорт\". Била е коментатор на спортна гимнастика в телевизия \"София кабел\". Във визитката й на сайта на \"Нова телевизия\" е записано, че е завършила \"Журналистика\", \"Спортен мениджмънт\" и \"Публичен мениджмънт\" и има специализация в CNN.  \"В професионалния си път винаги съм създавала и разчитала на сплотен и ефективен екип. Знам, че в \"Нова\" ще срещна точно такъв всеотдаен и качествен екип, с който заедно ще задаваме и следваме високите стандарти на телевизионната журналистика у нас\", казва Стоянова в прессъобщението. През април тази година, едва 4 дни след като братята Кирил и Георги Домусчиеви станаха собственици на \"Нова телевизия\", дотогавашният директор на новините в \"Канал 3\"  Миляна Велева зае същата позиция в \"Нова телевизия \". Велева също както Стоянова преди това е работила в ТВ7, където отново е оглавявала новините. През есента журналистът  Васил Иванов от \"Канал 3\" се завърна в екипа на \"Нова телевизия\"  по покана на Кирил Домусчиев. Още няколко журналисти от телевизията, свързвана с Пеевски, преминаха в \"Нова\".", "date": "2019.12.20", "title": "\"Канал 3\" ще ръководи новините на \"Нова телевизия\""}
{"url": "https://www.dnevnik.bg/sviat/2019/12/20/4008542_i_boing_uspeshno_izstrelia_kapsula_za_astronavti/", "text": "Компанията \"Боинг\" (Boeing) направи днес важна крачка към прекратяване на продължаващата 9 години пауза, в която САЩ не разполагат със собствен апарат за извеждане на астронавти в космоса. От Кейп Канаверал в 6.36 сутринта местно време бе изстреляна ракета с капсула за хора за първото безпилотно пътуване до Международната космическа станция. Atlas V е проект на Boeing-Lockheed Martin Corp's United Launch Alliance, конкуриращ се със SpaceX на Илон Мъск за средствата и програмите на NASA. В CST-100 Starliner има място за 7 астронавти, на едно от които бе поставен манекенът Роузи, окичен с датчици за измерване на това как ще понесе човешко тяло изстрелването и връщането през атмосферата. Скачването на Starliner е предвидено за събота сутринта, а завръщането на Земята - за 28 декември. Ако всичко мине добре, първият пилотиран полет може да бъде проведен в средата на следващата година. Приблизително по същото време се опитва да направи такъв полет и SpaceX, която вече направи през март безпилотен полет на Crew Dragon. \"Боинг\" получи през 2014 г. договор за 4.2 млрд. долара (този за Мъск е за 2.5 млрд. долара), за да разработи отделна капсулна система за пренос на хора до орбитална станция от американска територия. След спирането на програмата \"Космическа совалка\" през 2011 г. това се прави само с руски ракети и апарати.", "date": "2019.12.20", "title": "И \"Боинг\" успешно изстреля капсула за астронавти"}
{"url": "https://www.dnevnik.bg/sviat/2019/12/20/4008527_erdogan_napadna_rusiia_zaradi_boicite_na_vagner_v/", "text": "Турция не може да замълчи за \"наемници\" като бойците от руската частна военна компания \"Вагнер\", подкрепящи бунтовническия командир Халифа Хафтар в Либия. Това заяви президентът Реджеп Тайип Ердоган, цитиран от \"Ройтерс\" и \"Йени шафак\". Думите му следват коментари на руски и американски представители, изразили безпокойство от евентуална турска операция в северноафриканската държава. \"Чрез  групата, наречена \"Вагнер\" , те буквално работят като наемници на Хафтар в Либия. Знаете кой им плаща\", каза Ердоган. Двете медии цитират негово интервю за турската телевизия NTV. \"Това е истината и няма да е правилно да останем безмълвни пред всичко това. Направихме най-доброто досега и ще продължим да го правим.\" Едва преди ден подкрепяното от ООН, Турция, Италия и Катар Правителство на националното съгласие в Триполи ратифицира споразумението за сътрудничество в сигурността и отбраната, подписано с Анкара. Малко по-рано двете държави договориха и  споразумение за морските си граници , което предизвика недоволство у Гърция, Кипър и Египет. Безпокойство Отбранителният меморандум позволява засилване на сътрудничеството между Анкара и Триполи и макар за него да не се съобщават подробности, Ердоган заяви преди няколко дни: \"Ако Либия отправи подобно искане, ние можем да изпратим нашите военнослужещи, още повече че ние сме сключили военно споразумение.\" \"Франс прес\" отбелязва, че Ердоган се срещна с либийския премиер Файез ас Сарадж в неделя за втори път за по-малко от месец. Само преди седмица Либийската национална армия (ЛНА) на Хафтар, която воюва срещу правителството в Триполи, обяви нов етап в офанзивата срещу столицата, започнала през април. Хафтар, подкрепян от Обединените арабски емирства, Египет и (според някои експерти) от Русия и Франция, контролира обширни територии в страната, на които обаче живее малка част от либийското население. Часове след обявеното в Триполи активиране на споразумението с Анкара Държавният департамент на САЩ призова всички страни \"да се въздържат от утежняване на гражданския конфликт в Либия\" и призова за \"започване на вътрешнолибийски диалог\". Русия е много обезпокоена от възможността Турция да изпрати военни сили в Либия, е казал източник от руското външно министерство, предаде \"Интерфакс\", цитирана от \"Ройтерс\". Руската позиция е, че споразумението в областта на сигурността между Триполи и Анкара повдига много въпросителни.", "date": "2019.12.20", "title": "Ердоган нападна Русия заради бойците на \"Вагнер\" в Либия"}
{"url": "https://www.dnevnik.bg/video/deniat_s_veselin_dremdjiev/2019/12/20/4008557_krum_zarkov_ot_bsp_deputatite_ot_plovdiv_podkrepiha/", "text": "На 11 декември с гласовете на депутати от всички парламентарни групи беше решено Сотир Цацаров да оглави антикорупционната комисия. Въпреки предварително решение на парламентарната група на БСП да се гласува \"против\" 27 народни представители от левицата гласуваха \"за\" (кой гласува \"за\" и кой \"против\" може да ). След гласуването някои членове на БСП открито заговориха за разцепление. В четвъртък вечерта в предаването \"Денят с Веселин Дремджиев\" по ТV+ и TV1 депутатът от БСП Крум Зарков съобщи, че още преди вота е било ясно, че депутатите на БСП от Пловдив ще подкрепят Цацаров. \"По време на дискусиите вътре в парламентарнта група на БСП депутатите от Пловдив защитиха кандидатурата на Сотир Цацаров за шеф на КПКОНПИ. Едни казаха \"Познаваме го, работили сме с него\", други казаха \"Това е сериозна кандитура\". Те взеха своето решение и го обявиха на групата преди гласуването\", обясни Зарков. \"В България има тежък проблем със свободата на словото. Вестници, списания, медии, телевизии се опитват да угодничат на силните на деня, така както те ги идентифицират. Това се прави поради същата причина, поради която някои опозиционни депутати се страхуват - защото, за да се изправиш срещу силните, понякога боли\", коментира още той. Цялото интервю гледайте във видеото.", "date": "2019.12.20", "title": ""}
{"url": "https://www.dnevnik.bg/bulgaria/2019/12/20/4008574_kratki_novini_deputatite_izliazoha_vuv_vakanciia_ot_25/", "text": "                         . С протест стотици перничани поискаха оставката на двама министри Стотици перничани излязоха на протест в града, за да изразят недоволството си от водния режим. По време на протеста се стигна до блокиране на новото кръгово кръстовище в кв. \"Изток\" на изхода за София. Те настояха за оставки, за наказание за виновниците и еднакъв режим на водата за всички жители на общината. Протестиращите поискаха оставките и на министрите на регионалното развитие и на околната среда и водите Петя Аврамова и Нено Димов. Депутатите излязоха във ваканция за 25 дни Първото заседание на парламента след Нова година ще бъде на 15 януари. Така коледната ваканция на депутатите, която започва от утре, ще продължи 25 дни. Днес работният ден приключи с парламентарен контрол. Зимната ваканция е една от трите ваканции на народните представители през годината.", "date": "2019.12.20", "title": "Кратки новини: С протест стотици перничани поискаха оставката на двама министри"}
{"url": "https://www.dnevnik.bg/sviat/2019/12/20/4008564_veteran_shte_oglavi_sled_brekzit_britanskata_centralna/", "text": "На 16 март - шест седмици след Брекзит, централната банка на Великобритания ще има нов директор. Това ще е 60-годишният Андрю Бейли, предложен днес за поста от правителството на Борис Джонсън за 8-годишен мандат. Той е с три десетилетия опит в Bank of England, а от 2016 г. ръководи банковия регулатор Financial Conduct Authority. Бейли е сред хората, помагали да се стабилизира глобалната финансова система след кризата от 2008-2009 г. Той има репутацията на ветеран в този сектор и на технократ, който не е заел позиция за или против Брекзит. Новото му предизвикателство ще е превеждането на британската банкова и финансова система през прехода след Брекзит. Сегашният управител на централната банка Марк Карни отложи заради Брекзит напускането си, планирано за 31 януари 2020 г. Мандатът на Карни изтече още през 2018 г., но драматичните обрати около договаряне как Великобритания да се оттегли от ЕС го принудиха да продължи да заема поста. \"Когато Бейли е в стаята, се чувстваш спокоен, че има някой, който си струва да бъде изслушан и - което е по-важно - който най-вероятно има и решение за проблема\", казва бивш служител на британската администрация, участвал във взимането на решения за избягване на пълен финансов крах преди 10 години. Според \"Файненшъл таймс\" премиерът Борис Джонсън е отхвърлил друг потенциален кандидат - Минуш Шафик, който ръководи London School of Economics, заради критиките му срещу Брекзит. Бейли е смятан за проевропейски настроен, но и е казвал, че след раздялата с ЕС финансовият център в Лондон не бива да запазва всички правила на единня пазар. Бъдещият ръководител на една от най-влиятелните централни банки в света не е известен с революционни идеи. По-скоро той обича да ичзаква до последния момент, когато трябва да се вземе сложно решение, и не обича да се конфронтира с колегите си от търговските и инвестиционните банки. Бейли е женен за американката Шерил Шонхард-Бейли, автор и редактор на няколко книги за монетарната политика и търговията.", "date": "2019.12.20", "title": "Ветеран ще оглави след Брекзит британската централна банка"}
{"url": "https://www.dnevnik.bg/sport/2019/12/20/4008546_fifa_shte_obsudi_suzdavaneto_na_multinacionalni/", "text": "ФИФА е отворена да обсъди възможността за създаване на мултинационални първенства, съобщи \"Ройтерс\".  Президентът на ФИФА Джани Инфантино  заяви, че задължение на организацията е да проучи как клубовете и нациите с по-малки финансови възможности могат да станат по-конкурентни с големите лиги. \"Трябва да сме отворени за дискусии. Белгийците и холандците обсъждат създаването на Бенелюкс лига, като тези дискусии продължават вече 20 години и ние винаги сме против, защото се основаваме на принципа на националността. Но може би това ще помогне. Наше задължение е да проучим въпроса и да видим докъде може да стигне\", каза Инфантино при визитата си в Катар. От години ФИФА се противопоставя на опитите за създаване на мултинационални първенства. Предшественикът на Инфантино във ФИФА Сеп Блатер също беше против подобни планове, а УЕФА блокира някои идеи за трансгранични лиги. Инфантино допълни, че с диалога около създаването на мултинационални лиги се търси подпомагане на клубовете от малките първенства, без това да спре развитието на големите лиги. \"Висшата лига е най-успешното първенство и ги поздравявам, защото създадоха чудесен продукт. Очевидно те искат да останат на върха и през следващите сто години. Но другите също искат да стигнат до върха. Така че можем ли да направим нещо, за да се подобри положението на другите, без да отнемаме нищо от онези, които са на върха и имат голяма заслуга за развитието на футбола в днешни дни\", каза още Инфантино.      В началото на века беше съставен план за Атлантическа лига, който включваше клубове от Холандия, Белгия, Португалия, Шотландия и някои скандинавски страни. За Централна и Източна Европа имаше предложения за създаване на чешко-словашко първенство, балканска и Хабсбургска лига. Идеите за мултинационални първенства растат, като клубовете в Северна Ирландия и Република Ирландия водят разговори за единна лига. От години най-добрите отбори в Шотландия \"Рейнджърс\" и \"Селтик\" често повдигат темата за присъединяване към Висшата лига на Англия. Подобни разговори се подхранват и от факта, че за клубовете от по-малките първенства вече е по-трудно да стигнат до групите на Шампионската лига, където отборите обират лъвския пай. Въпреки че ФИФА разреши включването на тимове от САЩ и Канада в едно първенство, засега организацията заемаше твърда позиция по отношение на всички други опити. При посещението си в Катар Инфантино изтъкна, че ФИФА ще обсъди провеждането на световно първенство за жени на всеки две години. Президентът на организацията допълни, че досега са получени оферти от девет компании за рекламните права за новия формат на световното клубно първенство, което от 2021 г. ще включва 24 отбора.", "date": "2019.12.20", "title": "ФИФА промени курса и ще обсъди създаването на мултинационални първенства"}
{"url": "https://www.dnevnik.bg/evropa/2019/12/20/4008577_bulgarite_sa_sred_evropeicite_s_nai-visoko_doverie_v/", "text": "Българите са сред европейците с най-високо доверие в ЕС, показа проучване на Евробарометър. Според него 60% от българите по-скоро имат доверие в ЕС, а 25% - по-скоро нямат. Преди България по-високо доверие се наблюдава единствено в Литва (66%) и Дания (63%). На противоположния полюс с най-ниско доверие са Великобритания (29%), Франция (32%) и Гърция (34%) при средно за ЕС 43%. В България и Румъния доверието е нараснало с пет процента и достига съответно 60 и 57 на сто. Това е най-голямото повишение в общността от пролетта на 2019 г.      е разглеждан положително най-често от гражданите на Ирландия (63 на сто), България (61 на сто) и Португалия (59 на сто). Средно в ЕС едва 42 на сто от гражданите заявяват, че виждат общността в положителна светлина.  Данните сочат спад в общото доверие в ЕС с един процент за една година. Одобрението за образа на ЕС е намаляло с три на сто в последната година, като се отчита покачване в същия мащаб на неодобрението. С три на сто (до 52 процента) намалява задоволството от европейската демокрация. , смятат 49% от българите при средно за блока 45%. На противоположното мнение са 40% от българите, а 11% дават отговор \"Не знам\". По-висок е процентът на далите този отговор единствено в Литва (12%). Най-много хора смятат, че гласът им има значение в ЕС в Дания (72%), а най-малко – в Гърция (23%).      Доволни от , са 56% от българите, а недоволни са 23%. Тук е най-високият процент в ЕС, дали отговор \"Не знам\" - 21%. На въпрос  българите са в края на таблицата, като едва 56 на сто отговарят положително. По-ниски са резултатите само сред отговорите на гражданите на Италия (55 на сто), Великобритания (53 на сто) и Гърция (51 на сто). Първите три места в чувството на европейска принадлежност заемат гражданите на Люксембург (91 на сто), Испания (86 на сто) и Германия (83 на сто).      Проучването показва, че за европейците   пред ЕС са имиграцията, околната среда и климатичните промени и икономическата обстановка. Най-малки са тревогите им за престъпността, енергийните доставки, данъците и пенсиите. В България на първо място е имиграцията (48%), следвана от тероризма (32%) и икономическата ситуация (14%), като тук климатичните промени и околната среда са посочен като две от възможните опции. Когато обаче бъдат обединени в един отговор, в България на първо място отново е имиграцията (48%), следвана от тероризма (28%) и климатичните промени и околната среда наравно с покачващите се цени/инфлацията/разходите за живот (по 14%). На национално равнище в ЕС   предизвикват здравеопазването, околната среда, безработицата и цената на живота. В България са покачващите се цени/инфлацията/разходите за живот (43%), здравеопазване и социално осигуряване (38%), икономическа ситуация (25%). България е втора (85%) по одобрение на идеята за   с повече европейски служители. Преди нея са само Кипър и Гърция с по 91%. Попитани кое според тях трябва да е основен приоритет в   (повече четете  тук ), най-много българи (52%) посочват борба срещу пластмасовите отпадъци, подкрепа за европейските фермери, за да получават справедливо заплащане и да предоставят достъпна и безопасна храна (46%), развитие на възобновяемата енергия (38%). Подкрепа за европейския икономически и валутен съюз с единна валута   изразяват 39% от българите, а неодобрение – 41%.      Прилагането на нови мерки на ниво ЕС за подобрение на   на работното място се подкрепя от 74% от българите при средно за ЕС 78%, против са 8% от българите. За  са 48% от българите. По-ниска е подкрепата само във Великобритания (38%) и в Швеция (37%). Като добра оценяват ситуацията на   само 20% от българите (един от най-ниските проценти в ЕС, по-нисък е само в Италия, Испания и Гърция), а като лоша – 74 на сто. Пълното проучване можете да видите в прикачения файл.", "date": "2019.12.20", "title": "Българите са сред европейците с най-високо доверие в ЕС и с най-ниска подкрепа за еврото"}
{"url": "https://www.dnevnik.bg/biznes/2019/12/20/4008594_smetnata_palata_shte_oditira_plajnite_koncesii/", "text": "През 2020 г. Сметната палата планира наред с регулярните одити и няколко специфични, съобщава институцията. Сред тях са одити на концесиите в туризма, на контрола на държавните предприятия и търговските дружества с държавно участие в капитала в министерствата на икономиката и на земеделието. Проверено ще бъде изпълнението на държавния бюджет, разходите на БНБ, одит на формирането на годишното превишение на приходите над разходите на Българската народна банка за 2019 г., дължимо към държавния бюджет; отчета за изпълнението на бюджета на държавното обществено осигуряване; отчета за изпълнението на бюджета на здравната каса. С извършването на 41 одита за съответствие при финансовото управление ще бъде проверена законосъобразността на управлението на бюджетите в редица бюджетни организации и общини, като например управлението на публичните средства и дейности в Художествената академия, Национален фонд \"Култура\" и др. От два месеца служителите на Художествената академия не получават заплати, а ректорът подаде оставка. Повече по темата четете  тук . Предвидени са одити на възлагането и изпълнението на обществените поръчки, на придобиване и управление на общинско имущество и разпореждане с общинска собственост.", "date": "2019.12.20", "title": "Сметната палата ще одитира плажните концесии"}
{"url": "https://www.dnevnik.bg/skorost/2019/12/20/4008614_vuzmojni_sa_zatrudneniia_pri_prodajbata_na_elektronni/", "text": "На 21 декември 2019 г. от 0 ч. до 3 ч. са възможни затруднения при покупката на електронни винетки в мрежата за продажби на националния доставчик на услуги \"Интелигентни трафик системи\" ЕАД заради планирани дейности по актуализация на електронната им система, съобщиха от Агенция \"Пътна инфраструктура . Дружеството \"Интелигентни трафик системи\" ЕАД предлага е-винетки чрез уеб сайтовете  www.vinetki.bg ,  www.tollpass.bg ,  www.A1.bg , в мрежата на мобилния оператор А1, както и на каса в \"Български пощи\", Easy Pay и в бензиностанциите на \"Петрол\", \"Лукойл\", \"Еко\" и ОМВ. За избягване на риска от проблеми с покупката на е-винетки от АПИ напомнят, че е-винетки могат да се купят от сайта bgtoll.bg, мобилното приложение BGTOLL, терминалите за самотаксуване, разположени предимно в бензиностанции, както и на каса на основните гранични контролно-пропускателни пунктове – ГКПП \"Калотина\", ГКПП \"Кулата\", ГКПП \"Капитан Андреево\", ГКПП \"Илинден\", ГКПП \"Станке Лисичково\", ГКПП \"Силистра\", на Дунав мост – Русе, и на Дунав мост – Видин. Е-винетки се предлагат и от националния доставчик на услуги \"Конкорд Смарт Инфраструктура\" АД чрез уебсайта  www.digitoll.bg  и терминалите Cashterminal в мрежата на \"Интеркапитал груп\". През седмицата беше съобщено, че цените на винетките остават без промяна.", "date": "2019.12.20", "title": "Възможни са затруднения при покупките на електронни винетки тази нощ"}
{"url": "https://www.dnevnik.bg/evropa/2019/12/20/4008612_es_premina_oshte_edna_mejdinna_stupka_v_utvurjdavaneto/", "text": "Съветът на ЕС  съобщи , че днес на равнище посланици са били приети договорените по-рано този месец промени в правилата за международните пътни превози. За да бъдат окончателно утвърдени, тези правила следва да бъдат гласувани от министрите на транспорта на ЕС и от Европейския парламент. Одобрените на този етап промени обхващат условията на труд на водачите, специалните правила за командироването на международни шофьори, достъпа на товари до пазара на превози.  На 11 декември беше постигнато  предварително споразумение между председателството на Съвета на ЕС и Европейския парламент, се отбелязва в съобщението. Правилата за максималното работно време и минималните срокове за почивка на водачите остават непроменени. В организацията на работните графици на водачите ще бъде въведена известна гъвкавост, за да могат да прекарват повече време у дома.   в зависимост от работния си график. Новите правила потвърждават, че  . Ако тази почивка се ползва извън дома, настаняването трябва да бъде платено от работодателя.  Въпреки че нормалната седмична почивка не може да бъде ползвана на паркинги, ЕС ще насърчава  . Комисията ще посочи изисквания и начини за сертифициране на такива места с допълнително законодателство. Ще създаде сайт за лесно откриване на тези паркинги. При правилата за транспортните услуги, извършвани в рамките на национален пазар извън собствената държава на автомобилния превозвач ( ), действащата система допуска до три операции за седем дни и ще остане непроменена. За да се предотврати постоянен каботаж, ще бъде въведен  , преди да могат да се извършват по-нататъшни каботажни превози в същата страна със същото превозно средство. Държавите в ЕС могат да прилагат същите правила за отсечките по комбиниран превоз на своята територия.  поясняват как професионалните водачи в превозите на стоки или пътници ще се ползват от принципа \"еднакво заплащане за една и съща работа на едно и също място\". Общото правило ще бъде, че ако дадена операция е организирана така, че връзката между работата на водача и държавата на установяване остава непроменена, водачът ще бъде изключен от правилата за командироването. Това означава, че двустранните транспортни операции са изрично изключени.  При пътуването до държавата на местоназначение и обратно е позволено едно допълнително натоварване и/или разтоварване на стоки и в двете посоки, без това да попада в обхвата на режима на командироване, или нито едно на отиване и най-много две на връщане. Транзитното преминаване също е изключено.  Пълният режим на командироване ще се прилага за всички други видове операции, в т.ч. каботажните, от първия ден на операцията. Подобни правила ще се прилагат и за превоза на пътници с едно допълнително спиране по време на двустранни операции. За да се осигурят равнопоставени условия на съревнование между превозвачите, използващи различни превозни средства, правилата за достъпа до европейския пазар на автомобилни превози на товари, както и правилата за шофиране и почивка, ще бъдат разширени, за да се включат и   (леки търговски превозни средства с тегло над 2.5 тона), с преходен срок от 21 месеца за надзора на пазара и до средата на 2026 г. за правилата за тахографите и времето за почивка. За да се предотврати дейността на , новите правила повишават връзката между мястото на установяване на превозвача и неговите дейности. За да може тази връзка наистина да съществува,   оперативния център на дружеството най-малко веднъж на всеки осем седмици. Целта на този срок е да се позволи на водачите да се връщат у дома заедно с превозното средство в края на своя втори 4-седмичен работен цикъл, пише в съобщението. Един от ключовите елементи за подобряване на   е да има надежден начин за регистриране на информацията за това кога и къде камионът е пресякъл граница и за определяне местоположението на дейностите по товарене и разтоварване.  ще прави всичко това автоматично. Той ще бъде въведен на три различни етапа за превозните средства, извършващи международни превози. Новите камиони ще трябва да бъдат оборудвани с това устройство през 2023 г.; превозните средства с аналогов или цифров тахограф ще трябва да бъдат преоборудвани до края на 2024 г.; а оборудваните с първата версия интелигентен тахограф — през 2025 г. Приложението на правилата за командироването и достъпа до пазара (включително правилото за връщане на камиони) ще започне 18 месеца след влизането в сила на новото законодателство. Правилата за часовете на шофиране (включително връщането на водачите) ще се прилагат 20 дни след публикуването, с изключение на специалните срокове за тахографите. Предстои новите законодателни текстове да бъдат приети официално от Съвета на ЕС и от ЕП. По-рано тази седмица Европейската комисия съобщи, че  ще извърши оценка на въздействието  върху околната среда на предвижданото връщане на камионите в държавата на регистрация. Според заместник-председателя на ЕК Валдис Домбровскис новите правила в тази част няма да влязат в сила, преди данните от оценката да бъдат известни. Той добави, че ако е необходимо, ЕК ще внесе ново законодателно предложение по тези въпроси заради голямото отдалечаване от първоначално предложения от комисията законопроект. Според изданието \"Политико\" с това ЕК \"торпилира\" преговорите за постигането на окончателно споразумение.  \"Капитал\"  пише обаче, че  групата на недоволните не стига за формиране на блокиращо малцинство. За останалите страни изискванията за връщане на камионите са несъществени. Шест държави се противопоставят на част от промените – България, Румъния, Полша, Унгария, Латвия и Литва.", "date": "2019.12.20", "title": "ЕС премина още една междинна стъпка в утвърждаването на пакета \"Мобилност\""}
{"url": "https://www.dnevnik.bg/sport/2019/12/20/4008625_arsenal_naznachi_arteta_s_dogovor_za_tri_godini_i/", "text": "Микел Артета е новият мениджър на \"Арсенал\", обявиха от клуба ден преди двубоя си с \"Евертън\" от 18-ия кръг във Висшата лига. Бившият капитан на \"артилеристите\", който игра за тима между 2011 и 2016 г., е подписал договор за 3 години и половина. Той влиза в сила от неделя, като предстоящият двубой с \"Евертън\" ще бъде воден от временния наставник Фредрик Люнгберг. Артета беше помощник на Пеп Гуардиола в \"Манчестър сити\" в последните три години. \"Това е огромна чест, \"Арсенал\" е един от най-големите клубове в света и винаги трябва да се бори за призовите места и купите. Точно за това говорихме със Стан и Джош Крьонке. Очаква ни много работа и аз съм наясно, че няма как всичко да се подобри моментално. Вярвам, че с този състав, в който има много талантливи играчи, наистина можем да постигнем добри неща\", каза Артета. По непотвърдена информация \"Арсенал\" е платил неустойка на \"Сити\" в размер на 2 милиона паунда. В петък по обед на традиционната си пресконференция мениджърът на \"гражданите\" Пеп Гуардиола призна, че асистентът му не е бил на тренировките на \"Сити\" в последните два дни, а е пътувал до Лондон. \"Доколкото знам, двата клуба са много близо до приключване на сделката\", обясни Гуардиола. Преговорите между \"Арсенал\" и Артета започнаха в края на миналата седмица, когато ръководители на \"артилеристите\" бяха снимани да посещават дома му в Манчестър. След 17 кръга \"Арсенал\" се намира на 10-о място във Висшата лига с едва 22 точки. Тимът има отрицателна голова разлика и записва най-слабото си представяне от 42 години. Това доведе и до  раздялата с мениджъра Унай Емери , който водеше тима година и половина.", "date": "2019.12.20", "title": "Микел Артета е новият мениджър на \"Арсенал\""}
{"url": "https://www.dnevnik.bg/bulgaria/2019/12/20/4008529_sacheva_opitva_da_potushi_nedovolstvoto_sreshtu/", "text": "Социалното министерство би подкрепило парламента да организира широка дискусия за семейните политики. Това каза министър Деница Сачева след дискусия във ведомството ѝ за Закона за социалните услуги, в която участваха представители на различни организации - и подкрепящи, и противници на закона. Докато различните страни изказваха позициите си, в Народното събрание  депутатите почти единодушно  решиха да бъде отложен с шест месеца новият Закон  за социалните услуги, който трябваше да влезе в сила от 1 януари 2020 г. До 15 януари организациите ще могат да изпращат в социалното министерство предложенията си за промени не само в Закона за социалните услуги, но и в другите закони, свързани със семейните политики. \"Законодателство, което се прави под натиск и със заплахи от различни протестиращи, се оказва, че не е най-качественото\", обърна се министър Сачева към противниците на закона и посочи, че той не може да реши всички проблеми, които те изтъкнаха в дискусията. Добави, че министерството не желае законът да се превръща в постоянен източник на конфликти и затова е необходимо именно в парламента да се стигне до консенсус. \"Ние сме отворили кутията на Пандора\", предупреди Сачева и разказа, че получава лични писма от самотни майки, заченали инвитро, които са притеснени от пропагандата, че само заради това социалните ще им отнемат деца. Тя призова през шестте месеца, в които законът ще е \"замразен\", да не се губи време в противопоставяния. Бившият конституционен съдия Румен Ненков заяви, че Законът за социалните услуги не е противоконституционен, както твърдят противниците му. \"Нездравословно е при състоянието, в което се намира държавата, ние да се противопоставяме на закона\", каза той и посочи, че чрез него хората с по-малки възможности ще могат да ползват различни социални услуги, например за грижа за възрастни хора.  Според Ненков може да се помисли за създаване на публичен регистър, така че да има граждански контрол над издаването и отнемането на лицензи на доставчици на социални услуги. Нели Димитрова от инициативата \"Системата ни убива\", която обединява майки на деца с увреждания, посочи като проблем на изоставянето на деца. Според нея е проблем, че оценката за необходимостта от социални услуги се прави в самата социална услуга, а трябва да бъде извън нея. Същевременно изрази мнение, че самите социални работници нямат капацитет да извършват тези оценки. Тя изтъкна, че се отделят огромни средства за приемна грижа, и заяви, че в момента се търсят деца, за да се запълни тя.  \"Вие ни предлагате черешката на тортата, но торта няма\", каза Димитрова. От \"Системата ни убива\" изразиха мнение, че Закон за социалните услуги трябва да има, но да се приеме не в този му вид, а паралелно с него да се провеждат политики за подкрепа на семействата.  Гален Тодоров, който се представи като баща, чиито деца са отнети и който е осъден за домашно насилие, изтъкна, че в ЗСУ не се защитава мнението на детето. Той разказа за лошите условия, при които работят социалните работници, и добави, че в Агенцията за социално подпомагане няма приемна, в която да бъдат изслушвани родителите. Тодоров посочи като проблем участието на социални работници в бракоразводните дела, защото по думите му на тях им липсва капацитет. Деница Сачева отговори, че случаите на развод не се уреждат със Закона за социалните услуги. \"Ние много бихме се радвали да има такава промяна в Семейния кодекс и социалните работници да излязат извън обхвата на бракоразводните дела\", заяви тя. По отношение на социалните оценки министърът припомни, че те не се правят само от социален работник, а от мултидисциплинарен екип. Ивайло Тинчев от Националната асоциация \"Поход за семейството\" обяви, че Законът за социалните услуги обединявал други социални закони и в него се виждали конфликтите. Като проблем посочи, че . Всъщност законодателството и сега дава възможност дете да бъде временно изведено от дома му само по преценка на социален работник. Това обаче се прави само случаи, при които има пряка заплаха за детето, например при насилие, когато трябва да се действа бързо, за да се защити детето. Дори в тези случаи пак се иска разрешение на съд, който преценява какво да се предприеме, след като детето е било временно изведено от дома. Тинчев се обяви и срещу възможността деца да използват услуги за консултации като тел. 116 111 (националната телефонна линия за деца) без знанието на родителите им, което било противоконституционно. Според него не може без доказано насилие над детето то да бъде консултирано без знанието на родителите му.  Адвокат Владимир Шейтанов от сдружение РОД (\"Родители, обединени за децата\") заяви, че ЗСУ противопоставя една част на обществото на друга, а законодателството не може да служи за разделение. Той вижда проблем в това, че със закона се комерсиализират социалните услуги. Шейтанов заяви, че по данни на Евростат България има демографски проблем и разказа, че имало на социалните услуги. Той увери, че РОД е диалогична организация и не търси конфронтация, след което започна да изброява неправителствени организации, които според него източват пари. \"Писмото на 56 организации в подкрепа на ЗСУ е лобистко\", заяви Шейтанов, след което бе помолен да не влиза в режим на нападки. \"Моето мнение е, че това са заинтересовани организации, които получават средства от чужбина\", продължи той и отново заизрежда организации, вмятайки, че РОД не са настроени за конфронтация. По-късно социалният министър се обърна към хората от РОД с думите, че когато обвиняват организации, че извеждат деца, трябва да са готови например на тях самите да се поставя въпросът откъде се финансират. Няколко души от РОД взеха отношение в дискусията, но почти без да посочат конкретни текстове, които според тях са проблемни. Така например Давид Александров разказа как от март досега сдружението е организирало многохилядни  протести , а във фейсбук групата на РОД има 200 хиляди членове. Изтъкна като проблем, че медиите не ги отразявали, а само се казва на протестиращите, че деца няма да се отнемат. \"Ние не сме параноици, знаем много точно какво искаме и молим да бъдем чувани. И молим телевизиите да бъдем правилно чувани\", каза той. Посочи, че ЗСУ е противоконституционен, но \"няма да влизам в конкретика, защото не е тук мястото\".  От РОД упрекнаха доставчиците на социални услуги, че извършват търговска дейност. Владимир Шейтанов заяви, че ЗСУ за първи път представял социалните услуги като вид социална дейност.  Социалният министър посочи, че , а едва 15 на сто са неправителствени организации. Тя обясни, че те не могат да формират печалба, не извършват търговска дейност и освен това са обект на регулации от държавните органи. Веска Събева от Асоциацията на родители на деца с епилепсия каза, че организациите, които предоставят социална услуга, получават пари за дейности в самите центрове. \"Пари в организацията не влизат, те отиват единствено и само за грижа на децата\", обясни тя. Събева изтъкна необходимостта от осигуряване на достойно заплащане за хората, които имат деца с увреждания. Тя призова противниците на закона да бъдат конкретни, когато отправят критики. В защита на закона се изказа и Павел Савов, председател на Българската асоциация за реакция, интеграция и спорт. Той посочи, че в момента хората с увреждания получават социални услуги през системата на социално подпомагане. Социалните услуги имат за цел да подпомогнат човек, който е получил някакво увреждане, той да стане максимално независим и да се върне като полезен за семейството си, изтъкна Савов. \"Ние признаваме, че \", каза Деница Сачева и посочи, че затова с отложения закон се създава Агенция за качеството на социалните услуги. Създава се регулация за лицензирането на доставчиците на социални услуги и се предвижда Национална карта на социалните услуги, така че да е известно какви са потребностите в различните райони и да се регулират търсенето и предлагането.  Тя отговори на опасенията от ранно сексуално образование, изтъквани в последните две години от противниците на различни документи като неприетата Истанбулска конвенция и спряната Стратегията за детето. \"Лъжата, че се въвежда сексуално образование, върви от една брошура\", посочи социалният министър и добави: \"Сексуално образование в предучилищната няма и няма и да има.\" Тя обясни, че сексуално образование има в 10 клас.", "date": "2019.12.20", "title": "Сачева опитва да потуши недоволството срещу социалните закони с широка дискусия"}
{"url": "https://www.dnevnik.bg/analizi/2019/12/20/4008186_zashto_sa_vi_socialni_uslugi_kato_ima_misha_otrova/", "text": "Докато група родители протестираше пред парламента срещу имагинерната опасност държавата да започне да им отнема децата на общо основание по силата на закон, в който не се предвижда нищо подобно, и малко преди Народното събрание да реши да отложи непредвиждащия нищо подобно закон, Росица Маринова, майка на вече 5 деца от Кардам, изчезна от семейния дом. Взела всички налични пари и заминала за Варна, оставяйки децата си на баба им и дядо им. Това нямаше да направи впечатление на никого, ако два месеца преди това шестото дете на Росица не беше починало, убито от промишлена отрова за мишки, сложена в стената до леглото му. Съпругът на Росица е в затвора, а през пролетта дядото е подал сигнал в \"Закрила на детето\", че родителите имат затруднения при отглеждането на децата. През август те заедно с майката са насочени за получаване на социални услуги в Центъра за обществена подкрепа в Генерал Тошево. \"Взета е предвид необходимостта от предоставяне на подкрепа и съдействие на биологичното семейство, за да могат да изпълняват качествено родителските си ангажименти и да бъдат подкрепени интересите на децата да живеят и да бъдат отглеждани в собствената си семейна среда\", беше обяснението на Агенцията за социално подпомагане. Само че в този случай и вкара две от сестрите му в реанимация. Това не означава, че социалните е трябвало да вземат децата. А че системата не успява да си върши работата – близките са потърсили помощ от институциите, но това, което са получили, очевидно не е достатъчно. Центърът за обществена подкрепа в Генерал Тошево разполага с няколко зле платени работници, които отговарят за подобни случаи – превенция на изоставяне на деца, реинтеграция, превенция от отпадане от училище и подкрепа на деца, жертви на насилие. Тези хора не могат да осигурят нужното, защото социалната система в България е така устроена – помощ се оказва впоследствие, а не превантивно, няма връзка между многото институции, които трябва да поемат един случай, работи се хаотично, служителите са зле квалифицирани и мотивирани, а и системата нито изисква от тях качество, нито им дава заплащане или обучение. Това е реалният безмилостен проблем в сферата на социалните грижи и в резултат на тоталното му неглижиране страдат хиляди уязвими и безпомощни – деца, хора с увреждания, възрастни – тихо, като кучета и без да протестират. Но вместо със скотското съществуване на тези хора с осакатени съдби обществото се занимава с протести срещу закон, който е поне някаква наченка за решаване на част от проблемите на най-онеправданите групи. Законът за социалните услуги, който е начало на реформа в социалния сектор, е отложен с 6 месеца, защото Светият синод и няколко протестиращи организации на родители смятат, че идеята му е да отнема децата от биологичните им семейства. Социалното министерство ще използва отсрочката, за да се намали напрежението, да се организират дискусии и да бъдат успокоени протестиращите родители. Отлагането на закона обаче е сигнал за точно обратното – държавата в лицето на правителството на Бойко Борисов и парламентарното мнозинство на ГЕРБ и т.нар. патриоти нямат никакво намерение да решат проблема. Напротив – те искат да го експлоатират максимално и да го отлагат, а не да го приключат. Защото измислен проблем като непредвиждано отнемане на деца е идеален за отвличане на вниманието от далеч по-реални и съществени неща, като например кой е новият главен прокурор, зависим ли е или не и от кого. Само това – и традиционната некадърност на управляващите по всякакви нива, може да обясни, меко казано, странните реакции на кабинета и лично на Борисов. Когато започнаха протестите срещу Стратегията за детето – главният заподозрян нормативен документ за износ на деца към Новрегия, не просто никой от управляващите не излезе да успокои страховете на родителите, напротив – Бойко Борисов нареди стратегията да бъде оттеглена, а на тогавашния социален министър Бисер Петков – да обяснява сутрин, обед и вечер, по съкратена процедура. Така дори и по-трезво мислещите остават с впечатлението, че проблем в стратегията действително има и тя може би наистина има пъклен замисъл. Протестите продължиха с нова сила – този път родителите откриха изпълнение на стратегията в промени в други закони, включително и в многострадалния Закон за социалните услуги. Той е приет още през февуари тази година, за да влезе в сила 11 месеца по-късно. 11 месеца, в които – стига да искаха – управляващите можеха поне 200 пъти да обяснят по подходящ начин какво предвижда и какво не законът. Да обяснят защо биха се вслушали в настояването на 56 неправителствени организации с дълъг опит в сферата на социалните услуги закон да има, а не в протестите на няколко родителски сдружения. Да уверят, че в закона се разписват мерки за подкрепа на децата в семействата, а не за отнемане. Но вместо това ГЕРБ и Борисов кротичко изчакаха последните дни на 2019 г., за да отложат закона с нови 6 месеца, в които да... обясняват. Единственото, което ще се случи в тези 6 месеца ще е, че никой няма да обясни нищо, най-много гущерът отново да откъсне опашката си и да падне още някоя министерска глава за радост на публиката. После ще има нови 6 месеца. А на нуждаещите се от социални услуги държавата ще продължи да осигурява единствено миша отрова.", "date": "2019.12.20", "title": "Защо са ви социални услуги, като има миша отрова"}
{"url": "https://www.dnevnik.bg/ot_vas/novini_ot_vas/2019/12/20/4008581_avtomat_za_med/", "text": "Автомат за мед - директно от пчеларя. Има вид на \"направи си сам\".", "date": "2019.12.20", "title": "Автомат за мед"}
{"url": "https://www.dnevnik.bg/sport/2019/12/20/4008600_sluchaite_na_zloupotrebi_s_doping_v_svetoven_mashtab/", "text": "Все повече спортисти в световен мащаб са хващани с положителни проби за допинг, съобщи Световната антидопингова агенция ( WADA ) в последния си доклад, публикуван в четвъртък. Данните сочат, че има ръст от 13.1% на нарушаването на антидопинговите правила. Последното проучване на WADA показва деталйно данни от 2017 г., като в тази година има 1804 случая на положителни проби. Това е голям скок спрямо 1595 случая, записани през 2016 г. Най-много са те през 2015 г. - 1929 случая. Страната с най-много нарушения на антидопинговите правила е Италия със 171, следвана от Франция (128) и САЩ (103). Русия, която по-рано през декември  получи 4-годишно наказание от участие в глобални спортни събития , има 82 нарушения и е пета. Спортът, в който са отчетени най-много случаи на положителни проби, е бодибилдингът. Той беше част от Панамериканските игри през 2019 г. и е сред спортовете, които искат да бъдат приети в олимпийската програма. Случаите на нарушаване на антидопинговите правила в бодибилдинга са 266, следвани от 242 в леката атлетика и 218 в колоезденето. Общият брой взети проби през 2017 г. е 245 232, като положителните са от представители на 93 спорта от 114 нации.", "date": "2019.12.20", "title": "Случаите на злоупотреби с допинг в световен мащаб са се увеличили"}
{"url": "https://www.dnevnik.bg/sviat/2019/12/20/4008626_kakvo_se_znae_za_strelbata_pred_fsb_v_moskva/", "text": "                         Няколко руски медии вече съобщиха името на човека, който най-вероятно е организирал стрелбата пред централата на Федералната служба за сигурност в Москва. Смята се, че това е 39-годишният Евгений Манюров от град Подолск. Тази информация все още (11.00 CET) не е потвърдена официално, но не е била и опровергана. По сведения на \"Комсомолская правда\" в жилището на предполагаемия стрелец в Подолск е бил направен обиск. В сейфа са намерени седем оръжия: газови, травматични, гладкоцевни и нарезни. Всички са регистрирани на името на Манюров. В апартамента са намерени много патрони, както и два заредени пълнителя за автомат. Какво разказват родителите му Майката на Манюров разказала пред журналистите, че синът ѝ работел едновременно в няколко охранителни фирми, но в един момент напуснал всичките си работни места. \"Напоследък не работеше, общуваше по телефона с някакви си араби, аз не разбирах нищо, защото той говореше с тях на английски\", споделя жената. Изявление пред руските медии е направил и бащата на предполагаемия стрелец - Фатих Манюров, според когото Евгений работел като охранител в посолството на Обединените арабски емирства. Един от сътрудниците на посолството обаче казал пред журналистите, че никога не е виждал Манюров. Установено е освен това, че Манюров е посещавал курсове по \"Социологически анализ на рекламната комуникация\" във Висшата икономическа школа. Преподавателката му Евгения Надеждина споделя, че той присъствал редовно на лекциите и не се откроявал с нищо. Манюров не бил добър стрелец Знае се също така, че Манюров посещавал едно закрито стрелбище в Москва, където се учил да стреля. По думите на един от треньорите там той \"стрелял лошо\". Същевременно от сайта на Московския градски стрелкови спортен клуб се вижда, че Евгений Манюров е заел третото място на съревнование по практическа стрелба в края на ноември. По официални данни в резултат на снощната стрелба в Москва е загинал един служител на ФСБ. Други петима души били ранени. Стрелецът е бил ликвидиран.", "date": "2019.12.20", "title": "Какво се знае за стрелбата пред ФСБ в Москва"}
{"url": "https://www.dnevnik.bg/sviat/2019/12/20/4008637_zashto_se_stigna_do_masovi_protesti_vuv_franciia/", "text": "Французите се страхуват каква пенсия ще получат и дали изобщо ще получат пенсия. Тези, които имат специален режим на пенсиониране, се страхуват, че ще трябва да работят повече, отколкото се предполага, че ще работят\", заяви в предаването \"Денят с Веселин Дремджиев\" по ТV+ и TV1 адвокат Любомир Роглев, адвокат, който от години живее във френската столица. Той коментира серията от протести срещу пенсионната реформа на президента Еманюел Макрон, които  и продължиха и през следващите седмици. Въпреки масово недоволство на 11 декември  \"Възможно е Макрон да отстъпи, въпреки че за него това ще е политическа смърт, защото един от основните елементи на предизборната му кампанията беше именно пенсионната реформа\", коментира адвокат Роглев. Цялото интервю с адвокат Роглев гледайте във видеото!", "date": "2019.12.20", "title": ""}
{"url": "https://www.dnevnik.bg/gradska_sreda/2019/12/20/4008636_firmi_na_domuschiev_i_gaitanski-vulka_shte_chistiat/", "text": "Фирми на Кирил и Георги Домусчиеви и на Румен Гайтански-Вълка са фаворити да поемат чистенето и сметосъбирането в повечето райони на София за следващите пет години. Това се разбра, след като днес в Столичната община бяха отворени офертите на допуснатите до търга кандидати. Обществената поръчка е на стойност 435 милиона лева. Десет фирми и консорциуми подадоха оферти в началото на септември за седемте зони, на които е разделен за почистване градът. Те можеха да кандидатстват само за две зони. , ще се чисти отново от консорциума \"Титан София център\", в който участват фирми на Димитър Борисов и Иво Иванов и на Кирил Домусчиев. Те бяха единственият кандидат, допуснат до търга за позицията.  също ще се чистят от досегашния изпълнител – консорциум \"Титан София изток\", включващ фирми на Димитър Борисов, Иво Иванов и Кирил Домусчиев. досега се чистеше от австрийската А.С.А. Новият изпълнител ще бъде избран между \"ФССИ България\"ЕООД и консорциума \"Грийн патрнърс-БКС\" на Румен Гайтански-Вълка.  се чистеше досега от \"АЕС-Х груп\", свързана с Красимир Арсов, бивш шеф на общинската \"Чистота\". Сега ще се избира между тази фирма и \"Грийн партнърс-БКС\" на Гайтански-Вълка. , ще се чисти от досегашния изпълнител - \"Титан София изток\". , досега се обслужваше от общинската фирма \"Чистота Искър\". Тя ползваше под наем техника на \"Грийн партнърс\" на Гайтански-Вълка. Новият изпълнител ще е фирма \"Зауба\", също на Гайтански.  ще се чисти от сегашния изпълнител \"Титан София център\". За тази позиция е подала оферта и \"Зауба\" на Гайтански, но е отпаднала от търга. Предстои комисията на общината, назначена да проведе търга, да излезе с официално решение кои са победителите за всяка от седемте зони. За повечето позиции допуснатият кандидат е само един, а за тези с два участника ще се избира по специална формула, която включва техническите показатели и предложените финансови параметри, които са предложили кандидатите по отделните дейности.", "date": "2019.12.20", "title": "Фирми на Домусчиев и Румен Гайтански-Вълка ще чистят София още 5 години"}
{"url": "https://www.dnevnik.bg/bulgaria/2019/12/20/4008640_za_vtora_poredna_godina_provalen_transporten_prekt/", "text": "Общинската комисия \"Финанси и бюджет\" във Варна одобри предложената от кмета на града Иван Портних актуализация на местния бюджет за 2019 г. и той ще бъде намален с близо 1.5 млн. лв. Така макрорамката му за отиващата си година става 405.2 млн. лв. при планирани близо 407 млн. лв. Според информацията, разпространена от пресцентъра на Общиския съвет във Варна днес, приетото намаление се дължи \"до голяма степен\" на това, че приходите от продажба на билети за градския транспорт продължават да се събират от едноименното общинското дружество вместо от общинското предприятие \"Транспорт и автоматизирана система за регулиране на уличното движение\" (ТАСРУД). \"Всичко това се отрази като намаление, както в приходната, така и в разходната част на бюджета на общината, пише още в разпространеното днес съобщение. Във функция \"Икономически дейности и услуги\", в която попадат приходите от билети за градския транспорт, актуализираният бюджет възлиза на 27 728 000 лв. при първоначална план-сметка 40 949 000 лв.\". Това е втора поредна година, в която  проваленият проект \"Интегриран градски транспорт на Варна\"  отваря дупка в общинския бюджет.  През 2018 г. тя бе в размер на цели 10 млн. лв. До момента за реализацията на проекта са похарчени вече близо 150 млн. лв., по-голямата част от които европейско финансиране, но ефект от тази инвестиция, както за качеството на градския транспорт във Варна така и за бюджета на  очевидно трудно може да бъде посочен . Общинското предприятие \"Транспорт и автоматизирана система за регулиране на уличното движение\" трябваше да събира приходите от продажба на билети и карти за градския транспорт във Варна през автоматизирана билетна система, за която бяха похарчени първоначално 8.3 млн. лв. Но повече от три години след като формално бе изградена, тя не може да бъде въведена в пълноценна експлоатация заради зле организирана обществена поръчка и пропуски при сключване на договора с нейния изпълнител – Консорциум \"Обединение модерен транспорт\". Междувременно, в опит да се справи с изтичането на средства към собственото си дружество \"Градски транспорт\" местната администрация тихомълком осуети работата на  платформата за онлайн продажба на билети през мобилни устройства, изградена по договор с технологичния стартъп Tickey . Онлайн продажбите през мобилната платформа обезсмисляше до голяма степен скъпата система за автоматична продажба на билети, част от проекта с европейско финансиране \"Интегриран градски транспорт на Варна\". Но за разлика от нея бе изградена за по-малко от месец, а по данни на Tickey инвестицията за инсталиране и въвеждане в експлоатация на системата бе в размер на по-малко от 20 хил. евро. В опит да приведе в действие автоматизираната си билетна система в началото на 2017 г. местната администрация във Варна сключи   договор за доставка на допълнително оборудване на стойност близо 1.5 млн. лв.  В него дословно бе записано, \"че при обявяване на процедурите за възлагане на обществените поръчки и сключването на договорите са заложени технически изисквания към доставките на стоки и услуги, които в хода на изпълнение на договорите са оценени като недостатъчни с оглед нуждите на възложителя\". Заради изтеклия срок на проекта разходите по новия договор с Консорциум \"Обединение модерен транспорт\" бяха покрити със заем от Европейската банка за възстановяване и развитие. Друга справка с бюджетните разходи на Варна, този път през 2018 г. показва, че за доставка на допълнително оборудване за неработещата билетна система са били похарчени и още 500 хил. лв., но този път от общинския бюджет. Въпреки това системата продължава да не работи в пълния си обем, а втора поредна година общината не може да събере приходите си от нея, предварително заложени в бюджета й. В края на август т.г. бщина Варна обяви, че ще сключи договор на стойност над 2.5 млн. лв. с ДДС по процедура без предварително обявление за извънгаранционна поддръжка и доставка на допълнителни компоненти за автоматизираната билетна си система.  Предходният търг за извънгаранционното й обслужване на стойност 1.8 млн. лв.  беше обявен в началото на април 2018 г.", "date": "2019.12.20", "title": "За втора поредна година провален транспортен проект отвори дупка в бюджета на Варна"}
{"url": "https://www.dnevnik.bg/evropa/2019/12/20/4008301_da_vecheriash_v_nai-visokiia_restorant_na_berlin/", "text": "С един от двата асансьора бързо се издигаш с шест метра в секунда до върха на кулата. Кулминационната точка на известната берлинска телевизионна кула е ресторантът на върха и 360-градусовата панорама, която той предлага, пише ДПА. Кулата се отличава с кръгла сфера на върха, която е едновременно ресторант и кафене и се върти около оста си на всеки час, което означава, че можеш да видиш целия град, докато седиш и вечеряш. При откриването на кулата преди половин век кафенето й е предлагало меню, подхождащо на необикновената гледка: супа от костенурки, френско кафе и съветска водка. Каквато и храна да си поръчаш днес, тя трябва да бъде качена с асансьор: поради ограниченото пространство ястията се приготвят в кухня под ресторанта и след това се пращат нагоре. Напитките също трябва да бъдат транспортирани до върха на кулата преди пристигането на гостите, за да не остане жаден никой на 40-те маси на фона на постоянно сменящите се една след друга гледки.  В днешно време около 1.6 милиона души посещават кулата годишно, каза шефът на посетителския център Щефан Фогел. Те се наслаждават на ястие във въздуха или пият кафе. Първоначално кулата е трябвало да бъде построена на място в периферията на града, преди източногерманските лидери да осъзнаят, че тя ще е на пътя на самолетите, кацащи и излитащи от летище \"Шьонефелд\". Новата локация е избрана лично от източногерманския държавен глава Валтер Улбрихт - близо до променения през социализма \"Александерплац\". Друга известна берлинска забележителност е Световният часовник, открит на централния площад само няколко дни преди телевизионната кула. Ако искате да вечеряте на маса до прозореца, най-добре е да си резервирате билет предварително на уебсайта, с което ще избегнете опашката, отбелязва ДПА. ", "date": "2019.12.20", "title": "Да вечеряш в най-високия ресторант на Берлин"}
{"url": "https://www.dnevnik.bg/sviat/2019/12/20/4008645_greshka_na_taimer_provali_purvata_misiia_na_kapsulata/", "text": "Грешка на таймер попречи на новата капсула на компанията \"Боинг\" (Boeing) да изпълни успешно първата си безпилотна мисия. Изстрелването мина нормално, но се оказа, че апаратът не е достигнал орбитата, необходима за успешно скачване в събота с Международната космическа станция. Заради таймера горивото е било изгорено твърде рано и не е останало достатъчно за нормални маневри до МКС. Вместо да тества полет с едноседмичен престой като част от комплекса на станцията и завръщане, сега мисията на CST-100 Starliner ще трябва да бъде съкратена, съобщи НАСА. Това не само е разочарование за основния конкурент на SpaceX за създаване на първия американски пилотиран кораб след края на програмата \"Космическа совалка\" през 2011 г. Случилото се е завършек на една година на удари по компанията, започнали с двете катастрофи със самолети 737 MAX, гибелта на стотици хора, спиране на този модел и загуби за милиарди долари. В неделя капсулата ще бъде насочена обратно към Земята към Уайт сендс в щата Ню Мексико, което е и първоначалто предвиденото място за приземяване. Ситуацията нямаше да е критична, ако на борда имаше хора - напротив, астронавти биха изключили автоматичната система и биха продължили мисията ръчно, обясниха на пресконференция от компанията и от НАСА.", "date": "2019.12.20", "title": "Грешка на таймер провали първата мисия на капсулата на \"Боинг\" за астронавти"}
{"url": "https://www.dnevnik.bg/sport/2019/12/20/4008647_plamen_markov_politicheski_i_biznes_natisk_nosi/", "text": "Изпълнителният директор на ЦСКА Пламен Марков заяви, че политически и бизнес натиск дава отражение върху представянето на отбора. Думите му дойдоха по време на коледно тържество,  пише \"Дспорт\" . Марков посочва, че клубът е без никакви проблеми в административно и финансовото отношение. \"Трябва да признаем усилията на нашите собственици, които с огромно усилия и труд успяха да стабилизират клуба. Резултатът е 0:0 към днешна дата, без нула задължения. Всички състезатели, треньори и прочие, получават дължимото навреме, дори и по-рано.\" По думите му има още какво да се желае в спортно-технически план. \"Желаем нашият отбор да има водещата роля, както бе през годините назад от създаването си.\" \"Има колебания и трудности, които са и от натиск, който е политически и бизнес. Това е и друга причина, заради която нашият тим да не бъде водещ и шампион. Не го казвам, за да бъдем снизходителни към отбора. Желаем всички ние да се наруши статуквото\", добави Марков.", "date": "2019.12.20", "title": "Пламен Марков: Политически и бизнес натиск носи колебания в ЦСКА"}
{"url": "https://www.dnevnik.bg/sviat/2019/12/20/4008635_pojar_na_samoletonosach_pripomni_slabostite_na_ruskata/", "text": "Измина един противоречив месец за Русия и нейната армия. В Сирия тя установи контрол над бившата столица на \"Ислямска държава\" град Рака, което засили хватката й след изтеглянето на американските войски. В Украйна новото примирие би трябвало да закрепи контрола на Москва на териториите, които превзе преди пет години. Междувременно в Мурманск избухна пожар на единствения руски самолетоносач. Пожарът на \"Адмирал Кузнецов\" миналия четвъртък, който уби един човек и рани най-малко 10, бе само поредното злощастно събитие, сполетяло кораба. По-рано тази година той получи повреда, след като върху него се стовари плаващ кран. Дори в най-доброто си състояние, когато например нанасяше въздушни удари в Сирия, надеждността му дотолкова притеснява руските власти, че той винаги беше придружаван от буксирен кораб. Този инцидент заедно с няколко други по-значими произшествия в Русия тази година, включително смъртта на 14 моряци при ядрена авария на изследователска подводница, е напомняне за парадоксите, в които е обвита военната мощ на Русия. Три десетилетия след падането на Берлинската стена Русия се възстанови и показа бойни способности, който всяват страх не само сред съседите ѝ, но и по света. Наред с това обаче тя все още се бори с трудностите в поддръжката и попълването на личния състав. Москва може да е спечелила петдневната война с Грузия през 2008 г., но в Русия този конфликт открои проблемите пред армията, която все още не се е съвзела от колапса след 1989 г. През онази година официални представители се ангажираха да заменят 70 процента от военната техника до 2020 г. и да реформират структурата на личния състав, която все още силно разчита на наборни войници, а много подразделения, наследени от студената война, са катастрофално недоокомплектовани. В съответствие с реформите броят на подразделенията бе драматично намален, а с това и броят на висшите офицери, докато Москва се опитваше да се съревновава със Запада чрез създаването на професионална армия от подофицери. Боен опит Анализатори в Русия и други държави отдавна спорят за ефективността на тези реформи, които целяха също да диверсифицират и заздравят базата на руската отбранителна индустрия. От една страна, съвременната руска армия действа глобално и често ефективно в мащаби, немислими в началото на века. По-специално конфликтът в Сирия даде на специалните сили и пилотите допълнителен боен опит, а кораби и самолети бяха изпращани чак до Южна Африка и Латинска Америка. Наред с това Русия инвестира в някои технологии, които сериозно разтревожиха потенциалните ѝ противници, включително системи за противовъздушна отбрана, които могат силно да затруднят действията на западните военновъздушни сили. Това включва ново поколение ракети, които подтикнаха Вашингтон да излезе от Договора за ракетите със среден и малък обсег (ДРСМО) по-рано тази година. Колко са надеждни повечето от тези технологии или колко са заплашителни е обект на спорове, особено сред западните анализатори. През септември американският анализатор Майкъл Кофман написа, че руската противовъздушна и ракетна заплаха е \"силно преувеличена\" и в Европа, и в Близкия изток. Остават и въпроси, свързани с няколко получили широка известност руски ракетни системи от следващо поколение, включително хиперзвукови оръжия. През август мистериозна експлозия, която уби петима руски учени, според много съобщения била предизвикана от неуспешно изпитание на крилата ракета с ядрен двигател, въпреки че по-късни сведения сочеха, че взривът е станал на кораб, опитващ се да спаси друга изгубена по-рано ракета. Остават сериозните проблеми с личния състав и въоръжението. Руската кампания по превъоръжаване понесе удар от разрива на отношенията с Украйна, която някога разполагаше със сериозен дял в руския промишлен потенциал в отбранителната индустрия, наследен от епохата на Съветския съюз. Това изправи най-новите руски фрегати пред дилемата с липсата на двигатели освен цял куп други проблеми. Бойният дух на армията остава в най-добрия случай проблематичен. През ноември бащата на наборник, застрелял осем други войници от своето поделение, каза, че синът му е бил подтикнат да го направи в резултат на тормоза и традиционните издевателства в армията. Водене на война Вероятно най-голямото умение на Русия, що се отнася до армията ѝ, е точната преценка къде и кога иска да я използва. Независимо от всичките си обичайни проблеми руската армия е готова за посрещане на конфликти на непосредствените си граници, което й дава предимство пред западните сили заради дългите им линии за снабдяване. От хакерски атаки до електронна война Москва е доказала способностите си да съчетава нови и стари методи на водене на бойни действия. В първата година на конфликта в Украйна през 2014 г. тя доказа, че може да съчетава артилерийската мощ с високоточно насочване на стрелбата, често чрез проследяване на украинските военни радиосигнали или мобилни телефони. Това доведе до няколко поражения на украинската армия на бойното поле. Но по-късно украинските сили обявиха, че са станали по-боеспособни да се противопоставят на Русия. Чрез настъпателни действия те разстройваха координацията на руските сили, които понякога неволно обстрелваха собствените си войници. За западните анализатори, опитващи се да установят действителния мащаб на руската мощ, това вероятно ще е важен урок. Военната мощ на Москва може все още да се пропуква, но тя се научи да се обновява. За противниците й това все още я прави доста опасна.", "date": "2019.12.20", "title": "Пожар на самолетоносач припомни слабостите на руската военна мощ"}
{"url": "https://www.dnevnik.bg/evropa/2019/12/20/4008658_franciia_globi_gugul_sus_150_mln_evro/", "text": "Франция\" поиска американският интернет гигант \"Гугъл\" (Google) да плати глоба в размер от 150 млн. евро (166 млн. долара) за използване на доминиращата си позиция на рекламния пазар при интернет търсачките, предаде ДПА. Правилата за рекламната платформа на \"Гугъл\" за реклами не са прозрачни и са трудни за разбиране, обявиха днес френските антимонополни власти. \"Гугъл\" беше подложен на натиск и от властите във Вашингтон и Брюксел, припомня ДПА. Главните прокурори във всичките 50 американски щата започнаха антитръстово разследване за доминирането на рекламния пазар на \"Гугъл\" и използването на данни за потребителите през септември. Органите на ЕС в областта на конкуренцията също взеха на прицел \"Гугъл\" заради рекламите си в търсачките и глобиха компанията с 1.49 млн. евро през март за незаконно възпрепятстване на услугите на други компании с нейния собствен продукт Adsense for Search. /БТА", "date": "2019.12.20", "title": "Франция глоби \"Гугъл\" със 150 млн. евро"}
{"url": "https://www.dnevnik.bg/sviat/2019/12/20/4008662_v_germanskata_armiia_shte_ima_i_voenni_ravini/", "text": "Думата \"капелан\" - свещенослужител за богослужения извън редовните в институции, военни части, затвори и други - придоби още едно значение в германската армия: Берлин разреши такава функция да имат и равини. Войниците евреи вече ще могат да разчитат на духовните си водачи и когато са на служба, потвърди министърът на отбраната Анегрет Крамп-Каренбауер, предаде ДПА. Каренбауер подписа споразумение с президента на Централния съвет на евреите в Германия Йозеф Шустер, което ще даде възможност за промяната след гласуване в Бундестага. В германската армия няма равини от идването на власт на Адолф Хитлер насам. Затова според Шустер денят е \"исторически\", а еврейската общност вече смята Бундесвера за естествена част от демокрацията. Според Министерството на отбраната около 300 еврейски войници служат в Бундесвера към момента. Технически надзор над дейността на равините, които ще работят за тях, ще се извършва от Централния съвет на евреите, но те ще остават подчинени на Бундесвера.", "date": "2019.12.20", "title": "В германската армия ще има и \"военни равини\""}
{"url": "https://www.dnevnik.bg/bulgaria/2019/12/20/4008663_shest_dushi_ostanaha_v_nadprevarata_za_generalen/", "text": "Шестима кандидати останаха да се състезават в предстоящия конкурс за генерален директор на БНР. Това са Антон Митов, Александър Велев, Митко Димитров, Андон Балтаков, Жени Гаджалова и Даниела Манолова, съобщава  \"Капитал\".  От конкурса отпадна Валерий Тодоров. Това се разбра на днешното заседание на Съвета за електронни медии (СЕМ). Изборът на генерален директор на БНР ще бъде на 22 януари. Председателят на техническата комисия, която проверява документите на кандидатите - членът на СЕМ Ивелина Димитрова, обясни, че при направената проверка е установено, че към 5 декември 2019 г. Тодоров е бил вписан като управител и съдружник в търговско дружество. Повече четете  тук.", "date": "2019.12.20", "title": "Шест души останаха в надпреварата за генерален директор на БНР"}
{"url": "https://www.dnevnik.bg/sport/2019/12/20/4008610_totnum_tursi_sponsor_za_imeto_na_stadiona_si_sreshtu/", "text": "Тотнъм\" преговаря с няколко кампании за закупуване правата върху името на новия си стадион, който беше открит през април. По информация на \"Телеграф\" президентът на \"шпорите\" Даниел Леви е поставил рамки от 25 млн. паунда годишно. Стадионът на \"Тотнъм\"  е най-новият в Англия и строежът му струваше 1 милиард паунда. \"Тотнъм стейдиъм\" разполага с редица нови технологии, а капацитетът му е 62 хиляди места. \"Телеграф\" добавя, че \"Тотнъм\" иска да продаде правата върху името на стадиона за срок от 15 години, като сделката може да бъде на стойност 375 милиона. В момента рекордът в Англия се държи от \"Манчестър сити\", който получава 22 млн. паунда годишно от авиокомпанията на Абу Даби \"Етихад\". В световен мащаб най-голямата сделка за спортно съоръжение е за залата на \"Торонто раптърс\" и \"Торонто мейпъл лийфс\" - \"Скотиабанк арена\". Тя е на стойност 32 млн. долара годишно. \"Ние продължаваме да изследваме този пазар, има интерес, но ще подпишем само когато намерим точния партньор от точния сектор. Разбира се, и финансовата страна трябва да ни задоволява\", каза наскоро Даниел Леви. За момента единствената оферта, която стана публично достояние, е на американската консултантска фирма Duff & Phelps, която е предложила 17.5 млн. паунда на година.", "date": "2019.12.20", "title": "\"Тотнъм\" търси спонсор за името на стадиона си срещу 25 млн. паунда годишно"}
{"url": "https://www.dnevnik.bg/photos/2019/12/20/4008345_fotogaleriia_svetovnite_snimki_na_denia_-_20_dekemvri/", "text": "Жена снима коледната украса в центъра на Брюксел, Белгия.", "date": "2019.12.20", "title": "Фотогалерия: Световните снимки на деня - 20 декември"}
{"url": "https://www.dnevnik.bg/sviat/2019/12/20/4008683_boris_djonsun_poluchi_podkrepa_v_britanskiia_parlament/", "text": "Депутатите в новия британския парламент за първи път гласуваха и подкрепиха споразумението за Брекзит на министър-председателя Борис Джонсън, което проправя пътя за излизането на Обединеното кралство от Европейския съюз на 31 януари 2020 г., съобщава БТА. Камарата на общините, в която консервативният премиер разполага с много голямо мнозинство след изборите на 12 декември, одобри текста с 358 гласа \"за\" и 234 \"против\" на второ четене. Законодателният процес ще продължи след коледните празници и новогодишните празници, като правителството разчита окончателното му приемане да стане на 9 януари. След одобрението на кралицата остава само споразумението да бъде ратифицирано от Европейския парламент.", "date": "2019.12.20", "title": "Борис Джонсън получи подкрепа в британския парламент за Брекзит на 31 януари догодина"}
