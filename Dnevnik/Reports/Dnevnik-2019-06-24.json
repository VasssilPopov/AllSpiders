{"url": "https://www.dnevnik.bg/sport/2019/06/24/3929372_mok_obedini_koka_kola_i_kitaiski_proizvoditel_na_mleka/", "text": "Международният олимпийски комитет (МОК) обяви подписването на историческо партньорство. Организацията подписа обща сделка с \"Кока Кола\" и китайския производител на мляко и млечни продукти Mengniu. Тя е до олимпийските игри през 2032 г. Според \"Файненшъл таймс\" сделката е на стойност 3 милиарда долара и е една от най-големите в историята на спорта. В момента МОК има действащ договор с \"Кока Кола\" до 2020 г., като на практика удължава своето партньорство с 12 години. Сделката беше обявена при откриването на 134-ата сесия на организацията в Лозана. \"С този договор, подписан при настоящата ситуация между страните, от които идват тези две компании, е поредното доказателство как спортът има обединяваща функция. Това е уникален договор, който съчетава в себе си традиции и иновации\", каза президентът на МОК Томас Бах. \"Кока Кола\" е един от най-дългогодишните партньори на МОК. При изтичането на новия договор през 2032 г. американската компания ще бъде спонсор на организацията в продължение на 104 години. Mengniu е най-голямата компания в своята сфера в Китай. От миналата година рекламно лице на продуктите ѝ е Лионел Меси. Ръководителите на Mengniu, които бяха в Лозана за подписване на договора, съобщиха, че продуктите им достигат до 87% от домакинствата в Китай.", "date": "2019.06.24", "title": "МОК обедини \"Кока Кола\" и китайски производител на млека в историческа сделка"}
{"url": "https://www.dnevnik.bg/zelen/2019/06/24/3929483_prezidentut_naloji_veto_na_promenite_v_zakona_za/", "text": "Президентът Румен Радев наложи вето върху два параграфа  от Закона за изменение и допълнение на Закона за устройството на Черноморското крайбрежие , съобщи неговият прессекретариат. За последно той върна закона за преразглеждане през май, като  атакува текстове от Закона за държавната собственост . В мотивите си държавният глава заявява, че не се противопоставя на опита да бъдат въведени правила, нормативи и стандарти, както изрично повелява чл. 55 от конституцията, прокламиращ основното право на здравословна и благоприятна околна среда. Според президента режимът за \"диво къмпингуване\" става по-рестриктивен, като се въвеждат значителни ограничения в сравнение с досегашния ред. Тази промяна е предложена между двете гласувания на законопроекта, без обществено обсъждане, което оставя без отговор редица въпроси. Радев подчертава, че ограниченията за \"диво къмпингуване\" по Черноморието са вече в закона, а местата, където ще може да се къмпингува, не са определени. Не са определени и условията за ползване и престой в тези места, т.е. няма ги стандартите и нормативите, които са изрично предвидена в Конституцията гаранция за осъществяването на основното право на чиста околна среда. Освен рестриктивни правила с промените в закона се въвеждат и строги санкции за тяхното нарушаване. При липсата на яснота за капацитета на местата, разрешени за разполагане на палатки, кемпери или каравани, не може категорично да се твърди, че е намерена най-щадящата мярка за постигане на желания резултат - опазването и възпроизводството на околната среда. Налага се извод за несъразмерност между строгите санкции към гражданите и липсата на строгост към дължимата грижа от страна на държавата, посочва още Радев. за връщане за ново обсъждане в Народното събрание на разпоредби от Закона за изменение и допълнение на Закона за устройството на черноморското крайбрежие, приет от 44-то Народно събрание на 13 юни 2019 г. С приетия Закон за изменение и допълнение на Закона за устройството на черноморското крайбрежие (ЗИД ЗУЧК) се въвеждат изисквания за временно разполагане на палатки, кемпери или каравани (§ 2), както и административнонаказателна отговорност за тяхното нарушаване (§ 9). Не се противопоставям на опита да бъдат въведени правила, нормативи и стандарти, както изрично повелява чл. 55 от Конституцията, който прокламира основното право на здравословна и благоприятна околна среда. Спазването на такива нормативи и стандарти е гаранция за опазването и възпроизводството на околната среда, поддържането и разнообразието на живата природа и разумното използване на природните богатства на страната ни съгласно чл.15 от Конституцията. Регламентацията на досегашното \"диво къмпингуване\" е в по-либерален режим, отворен към близостта до природата, който е трябвало да бъде уреден със Закона за туризма или други закони. Със ЗИД ЗУЧК режимът става по-рестриктивен, като се въвеждат значителни ограничения в сравнение с досегашния ред. Тази промяна е предложена между двете гласувания на законопроекта, без обществено обсъждане, което оставя без отговор редица въпроси. Какъв е броят на лицата, които ще бъдат засегнати от промените? Ако всички притежатели на каравани, кемпери, любители на палатки и др. отидат в съществуващите на категоризирани къмпинги по крайбрежието, защото искат да летуват по този начин на българското море, ще има ли място за всички тях? Правени ли са проучвания и разчети за капацитета на категоризираните къмпинги? Без отговори на тези въпроси не може да се приеме, че новият рестриктивен режим е пропорционална мярка. Освен рестриктивни правила с § 9 от приетия закон се въвеждат и строги санкции за тяхното нарушаване. При липсата на яснота за капацитета на местата, разрешени за разполагане на палатки, кемпери или каравани, не може категорично да се твърди, че е намерена най-щадящата мярка за постигане на желания резултат - опазването и възпроизводството на околната среда. Налага се извод за несъразмерност между високите и строги санкции към гражданите и липсата на строгост към дължимата грижа от страна на държавата. Стандартите и нормативите все още не са установени, както повелява Конституцията (чл. 55), но високите глоби вече са разписани в закона. Конституцията изисква от гражданите като тяхно основно задължение да пазят околната среда (чл. 55, изр. 2), но изисква и от държавата да се ангажира в осигуряването на опазването и възпроизводството на околната среда. Ограниченията за \"диво къмпингуване\" по Черноморието са вече в закона, а местата, където ще може да се къмпингува, не са определени. Не са определени и условията за ползване и престой в тези места, т.е. няма ги стандартите и нормативите, като изрично предвидена в Конституцията гаранция за осъществяването на основното право на чиста околна среда. По изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 2 и 9 от Закона за изменение и допълнение на Закона за устройството на черноморското крайбрежие, приет от 44-ото Народно събрание на 13 юни 2019 г.", "date": "2019.06.24", "title": "Президентът наложи вето на ограниченията за диво къмпингуване"}
{"url": "https://www.dnevnik.bg/video/2019/06/24/3929486_video_na_denia_solunska_kato_plavatelen_kanal/", "text": "Силният дъжд и гръмотевичните бури създадоха затруднения за придвижването в София днес. По информация на пожарната сигналите за проблеми, предизвикани от дъжда, до 19 часа са били 42, като преобладават тези за наводнени улици и подлези, приземни етажи и мазета. На няколко места из града има паднали дървета на пътното платно. Няма пострадали хора. Проливният дъжд превърна в плавателен канал наскоро ремонтираната улица \"Солунска\". Нейното обновление е част от проекта, по който беше ремонтирана и улицата \"Граф Игнатиев\" с прилежащите към нея площи. Общата стойност на проекта е 24.5 млн лв.", "date": "2019.06.24", "title": "Как дъждът потопи \"Солунска\""}
{"url": "https://www.dnevnik.bg/bulgaria/2019/06/24/3929505_oon_ne_e_perfekten_instrument_za_razreshavane_na_krizi/", "text": "Организацията на обединените нации не е перфектен инструмент за разрешаване на кризи в международен план, но няма друг по-добър от него. Държавите членки трябва да подкрепят усилията на ООН в тази насока, така че да укрепваме нейните механизми. Това заяви президентът Румен Радев пред български журналисти в Женева след двустранни срещи в сградата на ООН в Женева. Държавният глава е в Швейцария за участието си в 41-ата сесия на Съвета на ООН по правата на човека, съобщи неговият прессекретариат. ООН е основният форум за справяне с проблемите, свързани с миграцията и бежанците, глада, негативните ефекти от глобализацията, горещите и замразени конфликти, изтъкнал Радев при срещата си с генералния директор на Службата на ООН в Женева Майкъл Мьолер. Българският президент е разговарял и с върховния комисар по правата на човека Мишел Башле, като двамата са обсъдили приоритетите и позициите на България по темата за зачитане на човешките права. \"За България е полезен периодичният преглед, който организацията прави на страните членки, защото той дава насоки как да развиваме своите основни дейности\", заявил Румен Радев. Той посочил още, че България за първи път е член на Съвета по правата на човека на ООН, което е признание за усилията, които страната полага в тази област. \"Тук съм да подкрепя многостранния подход в международните отношения, който през последните години е подложен на особено силен натиск\", е подчертал още Румен Радев.", "date": "2019.06.24", "title": "ООН не е перфектен инструмент за разрешаване на кризи, но няма друг, смята президентът"}
{"url": "https://www.dnevnik.bg/sviat/2019/06/24/3929528_v_holandiia_sriv_na_nai-golemiia_telekom_ostavi/", "text": "Проблем в мрежата на най-големия телекомуникационен оператор в Холандия, Royal KPN, остави голяма част от Холандия без телефонна и мобилна интернет връзка, предаде \"Ройтерс\". Компанията потвърди инцидента час след първите съобщения. Всички полицаи са изпратени по улиците да патрулират, тъй като иначе не е възможна връзка на гражданите с тях, казва за обществената телевизия говорител на силите на реда. Мрежата се използва и от други телекоми в страната, а според съобщения, цитирани от холандски журналисти, връзката може да не се възстанови часове наред. Хора с медицински и други проблеми са призовани от властите в \"Туитър\" направо да тръгнат към болниците, пожарните или полицейските управления. Не работят телефонните номера за връзка с аварийните и полицейските служби. Достъп до телефон 112 на територията на страната е невъзможен. Холандската обществена телевизия NOS твърди, че полицията е предоставила алтернативен номер - 088-6628240 - но според някои потребители в \"Туитър\" набирането му не дава резултат. Не е била възможна и връзката на \"Ройтерс\" по телефон с KPN и икономическото министерство в Холандия, отговорно за телекомуникациите. Само стационарните телефонни услуги на KPN, основан през XIX век и приватизиран преди три години, се предлагат на над 6 млн. абонати. Към 2016 г. мобилните абонати са били 5.28 млн. души.", "date": "2019.06.24", "title": "В Холандия срив на най-големия телеком остави милиони без връзка с полицията и болниците"}
{"url": "https://www.dnevnik.bg/na_put/2019/06/24/3929526_parij_shte_globiava_sus_135_evro_za_karane_na/", "text": "В Париж може на цената на билет за метрото да се наеме електрическа тротинетка, но гостите на града трябва да внимават - от 1 юли ги заплашват глоби за неправилно каране и паркиране. За движение по тротоара глобата е 135 евро, за неправилно паркиране на двуколката - 35 евро, а за целия град е наложено ограничение на скоростта от 20 км/ч. Полицията вече засилва мерките си срещу злоупотребяващите и е издала над 1000 акта и конфискувала около 600 тротинетки. Създадена е и специална служба за следене на новия вид транспорт. Във френската столица в момента има около 20 000 електрически тротинетки благодарение на 12 стартиращи компании и разпространяваните от тях приложения за смартфони, чрез които се ползва тази услуга. До края на годината двуколките може да станат 40 000, разказва \"Ройтерс\". Но парижани и кметът Ан Идалго се изказват все по-критично към истинския бум от носещи се из града електрически тротинетки, за които регулациите все още са минимални. Досега има два смъртни случая от катастрофи и доста инциденти с наранявания. Заради това общинският съвет въведе първите глоби за каране по пешеходни зони или паркиране във входове на сгради, близо до пешеходни пътеки и по други места с натоварен трафик. Местните власти опитват и да охладят ентусиазма на предприемачите, като наложиха такса от 50 евро за всяка от тротинетките на компании с до 500 такива устройства. За тези с повече от 3000 таксата е 65 евро за всяка тротинетка. Най-големите в този сегмент са Lime, Bird и Jump (операторът всъщност е Uber). Парижани не вярват, че ще има много ефект от глобите, защото дори нарушителите да бъдат заснети от камери и разпознати от информационната система на полицията, няма достатъчно полицаи или охранители на улицата, които да ги спрат и глобят.", "date": "2019.06.24", "title": "Париж ще глобява със 135 евро за каране на електрически тротинетки по тротоара"}
{"url": "https://www.dnevnik.bg/skorost/2019/06/24/3929539_blizo_5_kilometra_ot_putia_kalotina_-_slivnica_se/", "text": "Движението по близо 5 километра от пътя Калотина - Сливница се затварят от сряда до 20 ноември, като трафикът се насочва по стария път, съобщиха от агенция \"Пътна инфраструктура\" днес. Причината е изграждането на отсечка от бъдещата магистрала \"Европа\", която ще свързва София с ГКПП Калотина. Пътуващите от София към българо-сръбската граница ще преминават по новоизградена пътна връзка, в близост до отбивката за Алдомировското блато, и ще продължават по старото трасе в посока Драгоман. На 300 м преди газстанция \"Сара\", при входа на Драгоман, ще се връщат по новоизградена пътна връзка на първокласния път за Калотина. Идващите от ГКПП Калотина към столицата ще се пренасочват на 300 м след газстанция \"Сара\", която е при изхода на гр. Драгоман в посока София, по новоизградена отбивка, водеща към старото трасе, и ще се връщат обратно на първокласния път по новоизградена отбивка в района на надлеза, по който преминава общинският път за Алдомировското блато. Модернизацията на 17 км от първокласния път в района започна в средата на май. В участъка ще бъде изградено второ платно, а старото ще бъде реконструирано. Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г. Трасето на автомагистрала \"Европа\" между ГКПП Калотина и Софийския околовръстен път е с дължина 48 км и е разделено на три части. Строителството на първите два участъка включва модернизация на съществуващия първокласен път между Калотина и Сливница.", "date": "2019.06.24", "title": "Близо 5 километра от пътя Калотина - Сливница се затварят от сряда до 20 ноември"}
{"url": "https://www.dnevnik.bg/sviat/2019/06/24/3929516_irancite_kazvat_che_iznemogvat_pod_natiska_na_sankciite/", "text": "САЩ стоварват санкции върху Иран, но от тях най-силно страдат обикновените хора. От празната шапка пред музикант, свирещ в метрото, до празното портмоне на бъдеща булка, безпаричието вследствие на икономическия натиск, пред който са изправени 80-те милиона ирански граждани, може да бъде усетено навсякъде. Мнозина обвиняват президента на САЩ Доналд Тръмп и неговата максималистка политика относно Иран, която доведе до изтеглянето на Вашингтон от сключеното през 2015 г. ядрено споразумение със световните сили и налагането на смазващи американски санкции на страната. През последните седмици Иран заплаши да напусне споразумението, ако европейските сили не облекчат това, което Техеран нарича \"икономическата война\" на Тръмп. Иран изглежда готов и да реагира срещу струпването на сили на САЩ в региона, след като миналата седмица свали американски дрон, който според него е нарушил въздушното му пространство. В отговор САЩ обещаха да наложат още санкции. Но освен Тръмп много иранци обвиняват собственото си правителство, което се люшка от една икономическа катастрофа към друга след Ислямската революция преди 40 години. \"Икономическата война е реалност и каза Шива Кешаварз, 22-годишна счетоводителка, която скоро ще се омъжи. Тя заяви, че правителствените ръководители \"ни казват да бъдем силни и да издържаме на натиска, но ние вече можем да чуем как костите ни се трошат\". Минаването покрай някое обменно бюро напомня драматично за трудностите, които срещат повечето хора. По времето на ядрената сделка иранската валута се разменяше по курс 32 хил. риала за един американски долар. Днес числата на витрините на чейнджбюрата са стигнали до небесата - един американски долар струва над 130 хил. риала. Инфлацията е над 37 на сто по данни на правителството. Над 2 милиона души, или 12 на сто от гражданите в работоспособна възраст, са безработни. Това число е двойно по-голямо сред образованите младежи. Обезценяването и инфлацията оскъпяват всичко - от плодовете и зеленчуците до гумите и бензина, дори скъпите стоки като мобилни телефони. Обикновен мобилен телефон струва приблизително колкото заплатата на среден правителствен чиновник за 2 месеца, а един \"Айфон\" - колкото 10-месечна заплата. \"Когато вносът на мобилни телефони в страната е блокиран, продавачите трябва да ги внасят контрабандно на измерващите се в долари цени на черния пазар, и да ги продават скъпо\", каза Пурия Хасани, продавач на мобилни телефони в Техеран. \"Не можете да очаквате от нас да купуваме скъпо и да продаваме евтино на потребителите. И ние не искаме да сме на загуба\". Хосеин Ростами, 33-годишен мотоциклетист, който работи като таксиджия и доставчик на стоки, казва, че цената на спирачните накладки е скочила пет пъти. \"Причината за нашите проблеми е некомпетентността на представителите на властта\", каза той пред \"Асошиейтед прес\", докато други шофьори на мотори подканваха пътниците да се качат. \"Страната ни е пълна с богатства\". Казаното за богатствата е вярно - в Иран се намират четвъртите по големина доказани запаси от суров петрол и вторите по големина доказани запаси от природен газ, след руските. Но под кампанията за максимален натиск на Тръмп САЩ лишиха Иран от възможността да продава суров петрол на глобалните пазар и заплашват да наложат санкции на всяка страна, която го купи. Петролът покрива около една трета от 80-те милиарда долара годишно, които правителството харчи в Иран, което означава, че спадът на петролните приходи се отразява на социалните програми, както и на военните му разходи. Останалата част от бюджета на страната идва от данъци и от непетролен износ, включително нефтохимически продукти на петролна основа, които осигуряват до 50 на сто от 45-те милиарда непетролен износ на Иран. В техеранския парк Лале, пенсионираната учителка Захра Гасеми санкциите на САЩ. Тя казва, че изпитва затруднения да покрие основните си разходи. Цената на бутилка мляко е нараснала двойно, както и на плодовете и зеленчуците. \"Загиваме под този натиск и липсата на решения от представителите на властта\", каза Гасеми. Годините на обществено разочарование от провалените икономически политики доведоха до протести в края на 2017 година. В началото на следващата те прераснаха в антиправителствени демонстрации в десетки малки и големи градове. Сегашните проблеми се коренят в колебливите усилия на Иран да приватизира централно планираната си икономика след опустошителната война с Ирак през 80-те години на миналия век, при която бяха убити 1 милион души. Но министърът на петрола Биджан Зангане заяви по-рано този месец, че проблемите с петролния износ се усещат по-тежко днес, отколкото по време на войната през 80-те години на миналия век, когато силите на Саддам Хюсеин нападнаха иранската търговия с петрол. \"Ситуацията ни е по-лоша, отколкото по време на войната\", каза Зангане. \"Нямахме подобен проблем с износа, когато Саддам нападаше индустриалните ни обекти. Сега не можем да изнасяме петрол с етикета Иран\". Въпреки това мнозина иранци смятат, че корупцията носи най-малкото равностоен дял от вината за икономическата криза. \"Проблемът ни са каза Насрола Пазуки, който е продавал дрехи на техеранския Голям базар от преди Ислямската революция през 1979 година. \"Когато хората дойдат на власт, вместо да работят добросъвестно и сериозно за народа, след няколко месеца чуваме и четем във вестниците, че са откраднали милиарди и избягали\". \"Чии пари са това? Народни пари\", добави той. Санкциите причиняват някои от проблемите, каза Джафар Мусави, който държи бакалия в Техеран. Но много от страданията са самопричинени от повсеместната корупция, заяви той. \"Икономическата война не идва отвън, а отвътре в страната\", каза Мусави. \"Ако имаше почтеност сред правителството, производителите и народа ни, можехме да преодолеем натиска\". Но въпреки това хората всеки ден вземат претъпканото техеранско метро на отиване и на връщане от работа, като всеки ден изглежда получават по-малко за същия труд. В един от вагоните Абас Феайуджи и синът му Рахмат свирят траурно звучащите традиционни любовни песни, известни като \"Султан-е галба\" (\"Султанът на сърцата\" на Фарси). \"Хората ни дават по-малко от преди\", каза по-старият Феайуджи, 47-годишен баща на три деца, спирайки за малко, за да говори с АП. \"Не знам защо го правят, но си личи, че хората имат по-малко пари отпреди\". /БТА", "date": "2019.06.24", "title": "Иранците казват, че изнемогват под натиска на санкциите"}
{"url": "https://www.dnevnik.bg/bulgaria/2019/06/24/3929464_riskovete_da_kupuvash_na_zeleno_ili_antikorupcionnata/", "text": "Цветан Цветанов не е купил апартамента си в конфликт на интереси, защото няма дял в \"Артекс\", Цецка Цачева е поела сериозен риск като е придобила жилището си \"на зелено\", а бившият зам.-министър на спорта Ваня Колева не е можела да упражнява натиск, защото при покупката на апартамента си е била само парламентарен секретар в министерството. Това гласят част от заключенията на Комисията за противодействие на корупцията и за отнемане на незаконно придобитото имущество (КПКОНПИ), която съобщи, че  не е установила конфликт на интереси  в нито един от проверяваните случаи за имотите на висши държавни чиновници и министри, купени на по-ниски цени от пазарните. Решенията са публикувани на сайта  на комисията. Подписани са от зам.-председателят Антон Славчев и членовете Пламен Йоцов и Силвия Къдрева. Комисията е петчленна, но председателят й Пламен Георгиев излезе в отпуск, след публикации за това, че и той е укрил данни за имотните си придобивки. В решенията не е участвала Антоанета Георгиева-Цонкова.  Пламен Георгиев е обект на  проверка от прокуратурата,  която също се сезира след публикациите за имоти на хора на властови позиции, купени на по-ниски от пазарните цени. Въпреки че отказваше да дава обяснения за имотите си с аргумента, че съмненията към него са несъстоятелни, Пламен Георгиев спешно излезе в отпуск  по съвет на премиера  Бойко Борисов, а  това удължи  срока, в който няма да е на работа. Данъчните инспектори в София и прокуратурата правят ревизия на имуществото и доходите на Георгиев  и съпругата му за периода 2013 – 2018 г. На 19 юни комисията е приключила 11 производства, които бяха образувани след скандала. По 7 от тях комисията не е открила конфликт на интереси, а други 4 са прекратени. Така казусът с имотите е приключен за КПКОНПИ. Резултатите от проверката на прокуратурата все още се очакват. \"Решенията на КПКОНПИ са в сегмента, който касае тяхната компетентност – а именно конфликт на интереси. А при нас има проверки, които са възложени също на тази комисия и при които извършваме събиране на данни за престъпления от компетентността на прокуратурата\", заяви днес зам.-главният прокурор Иван Гешев. Няма участие в \"Артекс\", няма конфликт на интереси Бившият председател на парламентарната група на ГЕРБ Цветан Цветанов е дал обяснения пред комисията по повод проверката на имота му, става известно от публикуваните решения. От обясненията му \"е видно, че е узнал за обявения за продажба процесен апартамент от приятелско семейство, след което се е срещнал с продавачите и са договорили условията по сделката\". Цветан Цветанов не е свързан със собствениците на \"Артекс\", защото няма участие във фирмата, посочват от комисия \"Антикорупция\" и така стигат до извода, че няма и конфликт на интереси. Освен това, никой от фирмата строител, не е бил служебно подчинен на Цветанов и заради това се приема, че той не би могъл да им окаже влияние. \"По отношение на съмненията за евентуално влияние върху други органи и лица, Комисията приема, че за оказване на влияние е необходимо наличието на отношения на субординация и йерархическа подчиненост между този, който оказва влияние и този, върху когото се оказва влиянието, което в конкретния случай не е налице\", се казва в решението на антикорупционната комисия за Цветанов. Имот \"на зелено\" е сериозен риск В решението за бившия правосъден министър Цецка Цачева антикорупционната комисия посочва, че при евентуални сравнения с цените на други купени жилища в района следва да се отчете фактът, че жилището е купено \"на зелено\". \"Това е сериозен риск за купувачите, при сключването на предварителния договор. Именно, този риск обосновава по-ниската цена на имотите, купени от Цецка Цачева \"на зелено\" и обуславя липсата на ценова привилегия за нея\", се казва в решението. Освен това, не е установен и \"релевантен частен интерес, който би могъл да доведе до облага от материален или нематериален характер за нея самата или свързано с нея лице\", посочва комисията. И уточнява, че тя е гласувала при приемане на законопроекта за изменение и допълнение на Закона за устройство на територията на 25 януари 2017 г. В сигнала срещу Цачева се твърдеше, че по този начин тя е облагодетелствала \"Артекс\" с гласуването, тъй като измененията касаят удължаване на срока на издаденото разрешение за строеж за техен обект. Според комисията, такива данни и доказателства няма. Парламентарен секретар не може да оказва натиск  Комисията не е установила конфликт на интереси и при покупката на имот от бившия зам.-министър на спорта Ваня Колева. Жилището и гараж към него са купени на 17 ноември 2016 г., а проверката срещу нея е прекратена \"поради липсата на упражнени правомощия по служба\". Според антикорупционната комисия Колева, която е кумица на Цветан Цветанов, не е можела да оказва натиск, защото от ноември 2014 г. до януари 2017 г. е била само парламентарен секретар в министерството на младежта и спорта. На 23 март Колева подаде оставка като зам.-министър , а след това започна проверка на сделката с жилището й в луксозната сграда  на фирма \"Артекс\" - \"Летера\" . Лозан Панов - конфликт няма, но да се провери пак Апартаментът, за който председателят на Върховния касационен съд (ВКС) Лозан Панов бе проверяван, е купен от дружество - собственост на съпругата на Панов. Имотът е придобит на 10 април 2013 г., т.е преди датата на назначаване на Лозан Панов на длъжността председател на ВКС 3 февруари 2015 г. Това установява КПКОНПИ при проверката. И още нещо – имотът е купен около две години преди датата на сключване на гражданския брак на 14 февруари 2015 г. В сигнала срещу Лозан Панов се твърди, че са нарушени изискванията за висок морал, но те не са от компетентността на комисията, признават от КПКОНПИ. Заради това сигналът се препраща в Инспектората на Висшия съдебен съвет. Ангелкова не е използвала служебно положение \"Липсват упражнени от лицето правомощия по служба в частен интерес – неин или на свързано с нея лице\", пише в решението за министъра на туризма. Николина Ангелкова показа нотариален акт на журналистите, след като стана част от скандала с имотите на висши държавни чиновници, купувани на цени под пазарните. Тя също обясни, че в сделката й няма нищо нередно. Жилището е в кв. \"Овча купел\", 116 кв. м плюс мазе и гараж и е купено в груб строеж през 2008 г. Ангелкова обясни, че е платила 75 хил. лв. лични средства на родителите й. Преди сделката тя поръчала независима пазарна оценка и тя е на същата сума, която в крайна сметка е била платена. Тя заяви и че данъците са платени върху тази сума, а не върху данъчната оценка. Но в имуществената й декларация през 2011 г. погрешно е записана данъчната оценка. \"В медийните публикации липсват твърдения за упражнени от Николина Ангелкова в качеството й на лице, заемащо публична, респективно лице, заемащо висша публична длъжност, правомощия или задължения по служба във връзка с осъществените покупко-продажби на недвижими имоти\", се казва още в решението на комисията за Ангелкова. Апартаментът на Рашидов е фирмен Депутатът от ГЕРБ Вежди Рашидов е придобил имота си само ден преди Цецка Цачева. Имотът обаче е купен през  \"Рашидов Пропъртис\" . Фирмата е собственост на съпругата му, а той е акционер в нея. Вежди Рашидов е разказал пред комисията за сделката. Обяснил, че разбрал за обявения за продажба апартамент от приятели. Твърди, че условията по сделката са договорени от името на фирмата на съпругата му, в която той е акционер. \"Заявява, че от 2009 г. декларира прозрачно средствата си пред Сметна палата, като е преминал и през проверки на НАП и финансови организации за верността им. Фирмата на съпругата му е регистрирана и основната й дейност е покупко-продажба на имоти и отдаването им под наем. Твърди, че е декларирал закупените недвижими имоти в Столична община по местонахождение на имота\", се казва в решението на КПКОНПИ. От БСП купували преди парламента Проверките срещу депутатите от БСП Елена Йончева (вече евродепутат) и Крум Зарков са прекратени, тъй като комисията установила, че те са купували имотите си преди да станат народни представители. Сигналът срещу Елена Йончева беше, че семейството ѝ ползва 3 къщи за гости край Лозенец. В решението на комисията се казва, че къщите са изградени до 2012 г., когато Йончева не е заемала висша публична длъжност, за да бъде в конфликт на интереси. Тя е народен представител от 2017 г. Проверката срещу Крум Зарков от БСП започна по публикации, в които се твърдеше, че е купил жилище в София като платил за 1107 евро на кв. м. Освен това към него има и дворно място. Самият Зарков обясни в профила си във фейсбук още когато започна проверката срещу него, че е придобил апартамента си през 2015 г. - година преди да бъде избран за член на Изпълнителното бюро на БСП и живее в него със семейството си. Платил е за него 155 000 евро и го намерил по обява в интернет. Същото потвърждава и проверката на антикорупционната комисия – че имотът бил купен преди Зарков да заеме публичната длъжност. Проверката за двата имота на Валери Жабланов пък е прекратена, тъй като от антикорупционната комисия са установили, че те са купени през 2002-2004 г. Няма на какво основание да бъде проверяван, тъй като и отмененият Закон за предотвратяване и установяване на конфликт на интереси действа от 2009 г. За вилата на Жаблянов в \"Симеоново\" се твърдеше в публикации, че е построена за 360 хил. лв., но в декларацията му за 2013 г. нямало информация за строящата се сграда. След това обявил, че парите за вилата са от заем и спестявания, но бил декларирал само ипотечен заем от ДСК за 67 хил. лв. за купуване на апартамент в кв. \"Крива река\". От сделките на Симеонов минали над 3 г. Валери Симеонов също бе проверяван, но и проверката по сигнала срещу него е прекратена. Тя бе за три имота, купени от СКАТ. Събраните по преписката доказателства касаят периода от 2012 г. до март 2016 г. Сигналът е по медийни публикации от април 2019 г., посочват от комисията. \"Производството за установяване на конфликт на интереси се образува не по-късно от 3 години от извършване на нарушението. Дори и да се приеме, че в качеството си на народен представител Валери Симеонов би могъл на наруши забраните на Глава II от ЗПУКИ (отм.) в периода 2014 - м. март 2016г., то към датата на образуване на производството са изтекли повече от 3 години и на това основание, производството по сигнала за посочения период следва да бъде прекратено\", решава КПКОНПИ. Първанов купил като гражданин При бившия вече зам.-министър на енергетиката Красимир Първанов антикорупционната комисия също не открива конфликт на интереси. Причината - имотът му със застроена площ от 150.20 кв.м. и гараж е купен на 23 ноември 2011 г., когато той не е заемал публична длъжност по смисъла на закона и заради това проверката срещу него е прекратена. За втория имот на номинирания от НФСБ зам.-министър, купен през 2018 г, когато вече е бил на властова позиция, проверката не е намерила потвърждение за нарушения. Аргументът на комисията е, че според медийните публикации, по които се е сезирала, Първанов не е злоупотребил с правомощията си. \"Твърденията в медийните публикации касаят правни действия – сключване на договори за покупко-продажба на недвижими имоти, извършени от Красимир Първанов в качеството му на физическо лице, участник в гражданскоправния оборот, а не в качеството му на лице, заемащо публична длъжност\", се казва в решението.", "date": "2019.06.24", "title": "Рисковете да купуваш \"на зелено\", или антикорупционната комисия за имотите на властта"}
{"url": "https://www.dnevnik.bg/sviat/2019/06/24/3929515_erdogan_ne_se_predava_lesno_no_shte_mu_se_naloji_da/", "text": "Опозиционният кандидат Екрем Имамоглу спечели изборите в Истанбул със значителна преднина - цели 9 процента, при това на фона на още по-висока избирателна активност, отколкото на първия вот през март. Затова е вън от съмнение, че датата 23 юни 2019 година ще влезе в учебниците по история. Шамар за Ердоган В 19:15 часа местно време телевизионните канали вече съобщаваха, макар и неофициално, кой печели кметските избори в Истанбул. Още на първия вот през март Имамоглу изпревари с над 13 000 гласа бившия министър-председател Бинали Йълдъръм от управляващата Партия на справедливостта и развитието (ПСР). Този път преднината му достигна 800 000 гласа, което за мнозина е сигурен знак, че демокрацията в Турция все още е жива. И още нещо: всички политически противници на Имамоглу, които в навечерието на изборите се нахвърляха срещу него с обиди и клевети, сега смирено го поздравяват за успеха. На първо място президентът Ердоган, за когото поражението в Истанбул е истински шамар. Той направи всичко възможно, за да подпомогне своя кандидат, дори оказа натиск върху избирателната комисия. Жителите на Истанбул обаче не застанаха на негова страна. Управляващата партия се постара дори да привлече гласовете на кюрдското население. Но прокюрдската Демократична партия на народите призова привържениците си да гласуват за Имамоглу. За първи път ми се случва да наблюдавам как хората в Турция изразяват копнежа си за демокрация толкова категорично. След като избирателната комисия насрочи повторението на вота за 23 юни, редица курорти призоваха своите гости да прекъснат отпуската си и да се върнат в Истанбул, за да гласуват. За целта дори бяха пуснати допълнителни полети и автобуси. И наистина: стотици хиляди души (някои говорят дори за 1,5 милиона избиратели) се върнаха за 24 часа в Истанбул, за да упражнят правото си на глас. Младоженци отиваха първо до урните, преди да сключат брак, а един таксиметров шофьор ми каза: \"Досега винаги съм гласувал за Партията на справедливостта и развитието, но този път няма да го направя. Имаме нужда от справедливост. Ние сме вярващи хора, а не лицемери!\" Сега Ердоган е изправен пред сериозна дилема: президентът със сигурност е наясно, че вече не може да продължи досегашния си твърд курс. Защото наред с външнополитическото маневриране сега му се отваря и нов вътрешнополитически фронт. Загубата на Истанбул ще има последствия и за него. Повратна точка Спекулира се дори, че доскорошни сподвижници на Ердоган само са чакали това историческо поражение в Истанбул. Победата на опозицията в 15-милионния град на Босфора допълнително подхранва слуховете от последните месеци, че бивши членове на ПСР се готвят да създадат нова партия. Дали това е краят на Ердоган? Едва ли. Човек като него не се предава заради една загуба. Но поражението в Истанбул определено ще се превърне в повратна точка за неговата политика. Оттук нататък Ердоган има две възможности: да втвърди курса си още повече или просто да прави всичко възможно, за да се задържи на власт. Голямата му цел е все пак да остане на президентския пост поне до стотната годишнина от основаването на Турция, която ще се чества през 2023 година. Отсега обаче е ясно, че в бъдеще ще му се налага да прави повече компромиси. Може би за пръв път в политическата му кариера.", "date": "2019.06.24", "title": "Ердоган не се предава лесно, но ще му се наложи да прави компромиси"}
{"url": "https://www.dnevnik.bg/sviat/2019/06/24/3929542_trump_naloji_novi_sankcii_na_iran_nasocheni_sreshtu/", "text": "Президентът на Съединените щати Доналд Тръмп обяви, че налага нови санкции на Иран, насочени срещу върховния водач аятолах Али Хаменей и други представители, предадоха \"Ройтерс\" и \"Ню Йорк таймс\". По-късно министърът на финансите Стивън Мнучин каза, че по-късно тази седмица ще бъдат наложени подобни мерки и срещу външния министър Мохамад Джавад Зариф. Новият указ е отговор на свалянето на американски военен дрон миналата седмица, каза Тръмп пред репортери. Държавният глава ги определи като предпочитан инструмент за натиск и реакция пред  военен удар, който би завършил с цивилни жертви . Междувременно Мнучин обяви, че са засегнати и осем високопоставени командири от военноморските, супохътните и военновъздушните сили на Революционната гвардия, които отговарят за ракетната програма (дронът бе свален от ракета) и \"дестабилизацията на Сирия\". В деня, когато ирански представители  допуснаха диалог със САЩ , Тръмп каза още, че би се радвал на \"сделка\" с Иран - година след като изтегли страната си от международното споразумение за ядрената програма на ислямската република. Според президента новите мерки ограничават достъпа на Хаменей и целия му екип до финансови ресурси. \"Върховният водач на Иран е човекът, който носи голямата отговорност за враждебното поведение на режима,\" обясни Тръмп. \"Мога само да ви каж, че не можем да позволим на Иран никога да има ядрено оръжие.\" Санкците досега Над хиляда имена са включени в санкционния списък на Иран до момента - на банки, други компании, хора, кораби, самолети. Според Мнучин управляващите ще загубят достъп до милиарди долари. Санкциите,  наложени към момента на ислямската република , засягат около 80% от икономиката на страната, обясни преди дни държавният секретар на САЩ Майк Помпео. Въведената преди месец пълна забрана за купуване на ирански петрол сви износа му от Иран с до 50%. Освен енергетиката и финансите наскоро нови санкции бяха въведени и за металургията - забранена е покупката на желязо, алуминий, стомана и мед от Иран. Самият Помпео в момента е на обиколка в Залива, на която по думите му трябва да бъдат обсъдени въпроси на сигурността след свалянето на дрона и нападенията срещу танкери, за които Вашингтон обвинява Техеран (нещо, което ислямската република отрича). По-рано днес Съединените щати, Саудитска Арабия, Обединените арабски емирства и Великобритания изразиха в обща декларация притеснение заради \"дестабилизиращите дейности\" на Иран в Близкия изток, в частност в Йемен и другаде. Според Брайън О'Туул, изследовател от Атлантическия съвет, цитиран от \"Блумбърг\", санкциите са \"символични\" и ефектът им ще е, че \"ще подразнят иранците и ще направят трудно началото на преговори, ако е санкциониран върховният водач.\"", "date": "2019.06.24", "title": "Тръмп наложи нови санкции на Иран, насочени срещу върховния водач и гвардията"}
{"url": "https://www.dnevnik.bg/sviat/2019/06/24/3929537_v_turciia_zapochna_proces_s_tejki_obvineniia_zaradi/", "text": "Ден след голямата победа на опозицията на местните избори в Истанбул в Силиврия - един от разположените на европейския бряг на Мраморно море квартали на града, започна съдебен процес срещу 16 души, обвинени за прочутите протести в парка \"Гези\" от 2013 г. Според прокуратурата предприемачът Осман Кавала и още 15 представители на гражданското общество са подготвили и финансирали заговор за сваляне от власт на правителството на тогавашния премиер Реджеп Тайип Ердоган чрез национални протести. За тях се иска доживотен затвор без право на обжалване и са добавени още други обвинения. Европейският съюз заяви, че с подобни искания прокурорите целят да създадат атмосфера на страх в Турция. Държавният департамент на САЩ изрази сериозна загриженост от случая. В съвместно изявление германският комисар по въпросите на правата на човека Барбел Кофлер и френският посланик за правата на човека Франсоа Крокет описаха началото на процеса като \"мрачен ден\" да турското гражданско общество. \"Една силна Турция се нуждае от повече, а не от по-малко, гласове от този мащаб. Тя няма нужда от тормоз и криминализиране на критичното мислене, а от смелост да се участва в диалог с обществеността\", пише в текста, цитиран от \"Ройтерс\". Процесът започна на фона на растящ авторитаризъм в Турция, където десетки хиляди са арестувани с цел заглушаване на несъгласието след неуспешния опит за преврат срещу Ердоган от лятото на 2016 г., допълва агенцията. Протестите близо до емблематичния за левите сили и кюрдските организации площад \"Таксим\" започнаха през 2013 г. против планове местният малък парк \"Гези\" да бъде реконструиран и да се строи върху част от него. Твърдата реакция на властите почти светкавично предизвика плъзване на протестите и в други градове. Тогава Ердоган настояваше, че протестите и издигнатият палатков лагер в парка не са дело на пиродозащитници, а имат за цел да свалят правителството му. Обвиняемите и днес отричат подобни обвинения. \"Обвиненията, заради които ме държат в затвора през последните 20 месеца, се позовават на поредица твърдения, които нямат нищо общо с фактите и противоречат на логиката\", заяви в своя защита Кавала. В Силиврия се намира най-големият затвор на Турция, където той е държан, разяснява \"Ройтерс\". Просторната съдебна зала бе препълнена с народ, включително със стотина адвокати, депутати и поддръжници на обвиняемите. В края на сутрешното заседание Кавала бе отведен от съдебната полиция сред аплодисменти и скандирания, докато пред сградата бяха разположени части за борба с безредици. Кавала е обвинен, че е разпространявал протестите чрез организацията си Anadolu Kultur, която е за развитие на културата и защита на човешките права. \"Не знам какво точно престъпление съм извършил. Това е първото обвинение, което ми е отправяно, и ако и останалите са такива, това е много жалко за нашата правораздавателна система, жалко е и за всички нас\", каза друг от обвиняемите - Игит Аксакоглу. Той отговаря за програмите в страната на холандската неправителствена фондация за защита на децата Bernard van Leer и е държан в затвора от ноември насам. Обвинението е от името на Ердоган и неговото правителство. То включва 746 души като пострадали в протестите и търси сметка на обвиняемите са тези наранявания и за имуществени щети. Част от обвинените бяха оправдани в процес от 2015 г., но един от тях днес отново бе изправен пред съда. Днес 62-годишната Мюсела Япъджъ прочете в залата същите си думи от предишния процес. \"Ако наказателно дело се открива срещу мен 5 години по-късно по същите причини, ще ги прочета пак. Ако напиша нещо ново, това ще означава, че приемам, че това обвинение, което не се основава на факти.\"", "date": "2019.06.24", "title": "В Турция започна процес с тежки обвинения заради протеста в парка \"Гези\""}
{"url": "https://www.dnevnik.bg/evropa/2019/06/24/3929250_digata_mejdu_umerenata_i_krainata_desnica_v_germaniia/", "text": "Досега табу в Германия, идеята за политически съюз между консервативната партия на Ангела Меркел, която се намира в трудна ситуация, и крайната десница, която е в пълен възход, започва да предизвиква дебати и да сее раздори. Като признак за обстановката на нервност председателят на Християндемократическия съюз (ХДС) на канцлера, Анегрет Крамп-Каренбауер, наричана АКК, снощи обяви, че иска да забрани в партийните редици всеки слаб намек за сътрудничество с крайнодясната партия \"Алтернатива за Германия\" (АзГ). Според нея това не може да бъде въпрос за обсъждане, след като един от нейните местни политици, обявил се в подкрепа на мигрантите,  неотдавна беше убит , а полицията  подозира неонацистки активист . \"Ще поискам от ръководството на партията разрешение... да проуча всички средства за реално предотвратяване на всякакво сближаване или сътрудничество с АзГ\", каза тя по телевизия А Ер Де (АRD). Защото дебатът за вероятен съюз по подобие на този в съседна Австрия, немислим само допреди няколко години, сега е открит. Той се подхранва от три ключови регионални вота, които са насрочени от септември нататък в Източна Германия, където АзГ може според допитванията да излезе начело и да усложни силно създаването на местни правителствени коалиции. \"Не трябва да изключваме възможността за коалиция с АзГ\": думите на високопоставен член на ХДС в Саксония Анхалт - една от провинциите на бившата ГДР, предизвикаха тази седмица ефекта на малка бомба. \"Това не е възможно сега, но не знаем каква ще е ситуацията след две или пет години\", добави Улрих Томас във в. \"Мителдойче цайтунг\". Друг лидер на ХДС в Саксония Анхалт - Ларс-Йорн Цимер, подчерта, че избирателите на неговата партия и тези на АзГ са имали едни и същи цели и са допринесли за \"консервативно мнозинство\" в Германия. Малко по-рано бившият ръководител на вътрешното разузнаване Ханс-Георг Маасен, член на най-дясното крило в ХДС, не изключи съюз на национално равнище. \"Човек никога не знае\", каза той. Този дискретен призив беше повторен от зам.-председателя на АзГ Георг Пацдерски, който вчера изрази задоволство, че \"обединеният фронт (срещу неговото движение) започва да се разпада\". \"По-специално членската маса на ХДС, която беше силно разочарована от собствените си лидери, не успява да реши, че партията трябва да е по-близо до левицата, отколкото до АзГ\", заяви той пред в. \"Велт\". Блокът на канцлера е под натиск: след разочароваща победа на парламентарните избори през 2017 г. партията продължава да губи позиции в социологическите анкети. Проучване за телевизия Ер Те Ел (RTL) за нагласите за гласуване, публикувано през почивните дни, я поставя на второ място с 24 процента от гласовете, след Зелените, които достигат връх от 27 на сто, и преди крайнодесните - с 13 процента. Началото на политическата година след ваканцията се очертава като много бурно заради регионалните избори от септември нататък в Бранденбург, Тюрингия и Саксония, крепостите на АзГ в бившата ГДР. Тази партия може дори да стане първа политическа сила там. Но германската екологична партия, която  бележи силен ръст  в сондажите и е вероятен съюзник на консерваторите в бъдещо правителство, отправи предупреждение. Сътрудничество с крайната десница \"би било пробив в демократичната преграда и това изведнъж ще увеличи разстоянието, което ни разделя\" от ХДС, предупреди в петък един от техните лидери - Михаел Келнер. Този зараждащ се дебат, който ще се засилва в идните месеци, представлява допълнителна трудност, с която трябва да се справи партията на Меркел. АКК, предполагаемият наследник на канцлера, вече е все по-често оспорвана вътре в партията след тежкия изборен неуспех на европейските избори. Тя е критикувана също за това, че е организирала зле полемика с потребители на \"ЮТюб\" за климата и е създала образ на партия, която не се интересува от безпокойствата на младите избиратели. /БТА", "date": "2019.06.24", "title": "Стената между умерената и крайната десница в Германия започва да се пропуква"}
{"url": "https://www.dnevnik.bg/bulgaria/2019/06/24/3915330_dnes_e_enyovden_-_praznik_na_bilkite/", "text": " Днес православната църква чества рождението на св. Йоан Кръстител. Денят е известен във фолклора като Еньовден, а празникът е сред най-популярните в обредния цикъл. Св. Йоан Кръстител е син на йерусалимския свещеник Захарий и жена му Елисавета. Той се ражда половин година преди Христос, по времето на цар Ирод, управлявал Юдея от 30 г. преди Рождество Христово до 3 г. след Рождество Христово. Известен е още като св. Йоан Предтеча. През живота си светецът прокарва християнското учение сред юдейския народ. Родителите на св. Йоан получават вест, че ще им се роди дете, когато са вече на преклонна възраст: \"Св. архангел Гавриил възвестил на Захарий: \"Елисавета ще ти роди син и ще го наречеш с името Йоан; и ще имаш радост и веселие; и мнозина ще се зарадват за раждането му; защото той ще бъде велик пред Господа, няма да пие вино и сикер и ще се изпълни с Духа Светаго още от утробата на майка си.\" Лечебната сила на билките Според народното поверие на днешния ден цветята и билките имат най-голяма сила да лекуват. Освен че имат лечебни свойства, набраните билки служат и за гонене на духове, както и за правенето на магии. Те обаче трябва да се съберат преди да изгрее слънцето. Преди първите лъчи се берат и полски цветя, от които се прави голям венец. През него се преминава три пъти за здраве, а после се пази през цялата година. На Еньовден хората се изкачват по високи хълмове, за да видят изгрева на слънцето, и след това гледат сенките си. Ако те са цели, това е знак, че ще са здрави през цялата година. На някои места в България има поверие, че еньовската роса също има лечебна сила. Смята се също, че от Еньовден времето постепенно започва да клони към зима.  Деян, Диана, Еньо, Енчо, Йоана, Йоан, Яни, Яна, Янина, Янка, Янита, Янко, Янчо.", "date": "2019.06.24", "title": "На Еньовден билките са най-лековити"}
{"url": "https://www.dnevnik.bg/sviat/2019/06/24/3929064_izbori_ili_ne_-_triumfut_na_imamoglu_izpravia_erdogan/", "text": "Набожният бизнесмен и кмет на малък окръг в Истанбул Екрем Имамоглу  постигна снощи нещо , което никой преди него не бе правил - победи кандидат на президента Реджеп Тайип Ердоган два пъти за три месеца. Това го превърна във възможен съперник на Ердоган, заемал новия му пост, преди да оглави изпълнителната власт в Турция. Освен че е икономическо сърце на Турция, с мащаба си с близо 16-те си милиона жители (една пета от населението на Турция) Истанбул съсредоточава и около четвърт от всички публични инвестиции в страната. Със своите поне 1.5 млн. кюрди той е силно представителен за нагласите сред малцинството, което на местните избори пред пет години помогна на Ердоган дори в югоизточната, подкрепяща прокюрдската ДПН част на страната. Докато гласуваха вчера, и Йълдъръм, и Имамоглу бяха внимателни в коментарите си. Първият поиска \"прошка и благословия\", ако е обидил или наранил \"съперник или брат\" в града. Другият каза, че действа в името на \"демокрацията и легитимността на всички бъдещи избори\". Двамата, заедно с екипите си, се оказаха принудени да наблегнат на местни обещания въпреки реториката за \"национално оцеляване\", приета от Ердоган и ПСР още преди \"оригиналните\" местни избори на 31 март. В Истанбул Ердоган бе на власт 25 години - първо сам, като кмет, и след това чрез лоялни на властта кметове от Партията на справедливостта и развитието (ПСР). Мевлют Уйсал, предшественикът на Имамоглу, пое управлението през 2017 г., след като заемалият поста 13 години Кадир Топбаш се оттегли по искане на Ердоган, въпреки че бе избран не от държавния глава. Сега трудната раздяла на управляващите с Истанбул е факт, след като нежеланието за нея предизвика нови избори в града. Тя не бележи края на властта на Ердоган в Турция, но със сигурност обърква сметките му. Накъде след загубата Ердоган и ПСР  загубиха две трети от икономическите центрове в Турция , но спечелиха местните избори преди три месеца - получиха най-голям дял от кметските места и тези за съветници. Все пак втора загуба в същия град за няколко месеца може да отслаби хватката му, доскоро смятана за \"желязна\", пише \"Ройтерс\". Агенцията цитира анализатори, според които е възможно да има размествания в кабинета и промени във външната политика. Моментът, в който ПСР претърпява загубата, загубата предполага, че част от рокадите може да са в икономиката. Турция  навлезе в рецесия за пръв път от десет години , а напрегнатите отношения със САЩ заради покупката на руски ракети и  заплахата от американски санкции  създават нови възможности за хаос. В. \"Уолстрийт джърнъл\" отбелязва, че преди изборите Ердоган полагаше усилия за икономически реформи, а сега освен нови мерки му предстои и среща с американския му колега Доналд Тръмп в опит да изглади дипломатическите противоречия. Икономическите трудности, преживявани от мнозина в Турция,  изведоха на преден план гнева срещу неуспехите  на ПСР в тази област и насочиха вниманието към авторитарния стил на президента от неуспешния опит за преврат насам. \"Турският електорат се дистанцира от управляващата партия,\" казва Синан Юлген от базирания в Истанбул мозъчен тръст \"Едам\", цитиран от \"Уолстрийт джърнъл\". \"Има сериозен риск ПСР да загуби ролята си на хемегон в турската политика.\" И това, и други издания интервюират граждани, които говорят за смесените резултати на ПСР в Истанбул, давайки си сметка за постигнатото - например има много инфраструктурни подобрения, но повечето поръчки за тях са отишли при приятели на Ердоган. Заплаха ли е Имамоглу По традиция \"речта от балкона\" бе запазена марка на Ердоган след избори, а и референдуми, защото винаги печелеше, и така президентът говореше пред хиляди  привърженици , дошли да го чуят. В първите часове след резултатите нямаше подобна реч, но Имамоглу събра в района на Бейликдюзю хиляди привърженици. \"Край на партийните разделения. Сега има заслуги и морал. Сега има правила, закон, правосъдие,\" каза той.\" Фигурата на Имамоглу успя да обедини кемалисти и кюрди с религиозните турци, част от електората на Ердоган, по начин, по който учителят Мухарем Индже  не успя на миналогодишните парламентарни избори . В това той е различен от поведението на своята Републиканска народна партия (РНП), обясни политологът Гьокхан Баджък в  разговора си с \"Дневник\" преди няколко седмици . \"От кемалистката партия опитват да разработят ислямистки дискурс, но се провалят, изкуствени са. Не и в случая (на Имамоглу): имаме интересен лидер, много добре се справя. Има всички квалификации - от черноморието е, а то е много традиционно, може да рецитира Корана в джамиите, което е нетрадиционно за кемалистите. Не се надявам да стане още един Ердоган, но по произход е още един човек като Ердоган, само че заклеймявани като кемалисти, от много нормално семейство,\" каза Баджък. \"Кемалистите са заклеймявани като елитисти, но той е от провинциална, консервативна зона, където хората са със забрадки. Няма нужда от изборни стратегии. Последният лидер, който направи това, беше Бюлент Еджевит (бивш премиер с четири мандата, повечето кратки - бел. ред.) през 70-те и 80-те.\" При това не става дума само за ислям, допълни политологът, обяснявайки защо според него мнозина консервативни избиратели ще подкрепят Имамоглу. \"Много хора са уморени от Ердоган, който е на 65. Имамоглу е по-млад и по-енергичен,\" но действително и първият от РНП, приложил системно ислямисткия дискурс. За него обаче трудното предстои. Според цитирания от \"Блумбърг\" професор по социални науки в университета \"Сабанджъ\" начинът, по който Имамоглу се справи на поста, ще \"определи дали може да е съперник (на президентските избори) през 2023 г.\" Новият кмет на Истанбул набра популярност, след като  загуби спечеления на 31 март пост след само 18 дни на него . На Ердоган не помогнаха и обвиненията, отправяни от него и партията му към опонента - че е подкрепян от обвинявания за опита за преврат преди три години духовник Фетхуллах Гюлен  или че е \"грък\"  (защото е от Трабзон). Снощи в първия си коментар на резултатите в \"Туитър\" Ердоган  даде заявка, че може да не иска нови избори  преди юни 2023 г., когато трябва да са следващите. Той застъпи същата теза и след местния вот на 31 март, когато каза, че за Турция е по-добре да има четири години стабилност без избори, които да нагнетяват напрежението. Това мнение изрази в съобщение, цитирано от \"Ройтерс\" и лидерът на националистическите съюзници на ПСР, Девлет Бахчели. \"Като украса на витрина\" Може обаче да се стигне до извънредни президентски избори, ако Ердоган иска да спре възхода на Имамоглу, смята Мурат Гезиджи, който оглавява социологическата агенция, носеща неговата фамилия. Според него има и друг възможен сценарий - създаване на \"политически хаос\" в ПСР, който може да \"доведе до формирането на нови партии\" и изборите да се насрочат за по-късно тази година или рано догодина. И според Би Би Си случващото се ще ускори разцеплението в ПСР и сега ще се говори повече за времето след Ердоган. \"Той ще подчертава, че е на власт в непосредствено бъдеще - няма насрочени избори за преди 2023 г., но мнозина ще ги очакват по-рано,\" пише кореспондентът на британската обществена медия Марк Лоуън часове след вота. Същевременно възходът на Имамоглу, ако остане на поста, не е гарантиран. Турски журналисти обръщат внимание, че вотът бе само за кмет на община Истанбул и това не променя с нищо победата на ПСР на изборите за общински съветници, където те имат мнозинство в града. Съветът би могъл да блокира планове на Имамоглу, както вече направи с предложения за намалени сметки по време на краткия му мандат през април. След като отхвърли идеята му, само ден по-късно мнозинството на ПСР я предложи само, обяви я за своя и я прокара с гласовете си. Ердоган разбира това и вече е припомнял, че мнозинството е ключово по въпроси като годишния бюджет. Мнението си за това какъв ще е Имамоглу като кмет той обобщи с думите: \"Ще е като украса на витрина.\"", "date": "2019.06.24", "title": "Избори или не - триумфът на Имамоглу изправя Ердоган пред дилема"}
{"url": "https://www.dnevnik.bg/analizi/2019/06/24/3929055_bezrazlichieto_na_obshtestvoto_ni_e_priznak_za_tejka/", "text": "Наистина не мога да проумея политическата пасивност, социумното безсилие, социеталното безхаберие и социалното безразличие на нашето общество. Турци, гърци, (северно)македонци, албанци, сърби, румънци - мобилизират се, когато се налага, вдигат се на крак, когато чувстват, че са длъжни да го направят! Да не говоря за англичани, французи, германци, италианци, португалци, испанци, дори руснаци, дори руснаци... Само ние мълчим като риби, блеем като овце, мучим като мунчовци, мрънкаме като кошаревски свидетели, които нищо не са видели, а каквото са видели - не го помнят. Но сме последни в Европа по всички позитивни показатели и първи в Европа по всички негативни показатели, плюс последни по свобода на медиите и първи по корупция!! Какво казва Теорията на системите (а обществото също е система)? (например в кома), поема и отделя, но прави това безсъзнателно. превърнала се е в механичен сбор от дезориентирани и дезинтересирани елементи, всеки от които се спасява поединично. , т.е. престанала е да се бори, защото и да се бори, спасение няма (например една рибка сред множество щуки за какво да се мъчи да оцелее, като все едно ще бъде изядена). (социопатия), дала метастази из целия ѝ организъм и цялата жизнена дейност на системата отива, за да храни разяждащия я рак (той постепенно унищожава мозъка, жизненоважните органи, нервните центрове, крайниците). Опасявам се, че за България важи опция 4. ракът на всичките ракове. И този тумор отслабва имунната ни система, нашите защитни механизми, съпротивителните ни сили. Той трябва да бъде отстранен хирургично. Заради него вървим със залитане, вие ни се свят, криволичим в грешната посока и се спъваме и от най-малкото камъче Нека си дадем сметка за болестта - тя е преди всичко вътре в нас. Нужно е да заздравим имунната си система, да проявим инстинкт за оцеляване и воля за развитие. Иначе рано или късно все някой уж безобиден грип ще ни тръшне толкова непоправимо, че ще бъде завинаги.", "date": "2019.06.24", "title": "Безразличието на обществото ни е признак за тежка патология"}
{"url": "https://www.dnevnik.bg/sport/2019/06/24/3929095_voleibolistite_oburnaha_germaniia_ot_02_i_prekusnaha/", "text": "Българският национален отбор по волейбол спечели последния си мач от минитурнира в Куяба, част от Лигата на нациите, след като надви Германия с 3:2 (26:28, 18:25, 25:23, 25:19, 15:10). Избраниците на Силвано Пранди изоставаха с 0:2 гейма, но показаха характер, за да прекъснат серията си от четири поредни загуби. Волейболистите са с актив от четири победи и осем поражения в Лигата на нациите. Три от четирите победи дойдоха в мачове, които продължиха пет гейма. В петък и събота волейболистите бяха загубили от  Бразилия  и  Русия , като взеха едва един гейм от двата мача. Първият гейм беше много оспорван, каот в него България имаше предимство, но около втората техническа пауза Германия изравни и резултатът започна да се движи точка за точка. След това Бундестимът имаше четири геймбола и се възползва, за да вземе първата част. Във втората психологическото предимство и това на полето беше за германския отбор и той се възползва, за да поведе с 2:0. Третият гейм можеше да отиде във всяка посока, след като България водеше с 15:10, но след това допусна изравняване при 21:21. Все пак българите съумяха да затворят гейма, а това им даде голямо предимство за четвъртия, в който бяха далеч по-добри от съперника си. Стигна се до тайбрек, в който България поведе с няколко точки. Германия съкрати аванса до две, но нямаше сили за поведе и след 15:10 отстъпи. Най-резултатен за България беше Цветан Соколов с 21 точки, а крайните нападатели Розалин Пенчев и Мартин Атанасов добавиха по 11. За Германия Кристиан Фром реализира 19 точки, а Симон Хирш – 15. В следващия уикенд от надпреварата България е домакин в Пловдив, като приема Сърбия, Иран и САЩ.", "date": "2019.06.24", "title": "Волейболистите обърнаха Германия от 0:2 и прекъснаха серията от загуби"}
{"url": "https://www.dnevnik.bg/analizi/2019/06/24/3929079_dps_postoianno_pokachva_cenata_si_s_novi_iskaniia_kum/", "text": "Изглежда премиерът Бойко Борисов няма полезен ход. Каквито решения и предложения да вземе и да направи неговият кабинет, те винаги срещат обществения гняв и недоволство. Това е така, защото политиката, водена от кабинета \"Борисов 3\", придобива все по-големи по мащаби антиевропейски й антидемократични оттенъци. Митовете за стабилно управление на благоденствието са разбити. На фона на политическата криза, която тресе властовите кръгове, и светлото бъдеще на управляващите потъмнява. Гаф след гаф, некомпетентност и корупция надничат от всяка точка на страната. Сянката на злото е толкова дебела, че и малкото хубави неща не могат да запалят свещичката на надеждата. Към днешна дата България се намира пред поредната национална катастрофа. Страната ни е на първо място в света по смъртност на населението и е най-бързо топящата се нация; на първо място по корупция в Европейския съюз; на първо място по бедност и ниски доходи в ЕС и на първо място по липса на свобода на словото - отново в Европейския съюз. В България се извърши най-големият банков обир в световната история - за над 5 милиарда лева, с институционална помощ. Държавният дълг се покачва с нови 400 милиона лева (без лихвите), при вече изтеглен заем, отново от кабинет на Борисов, в размер на 16 милиарда лева (без лихвите). Броят на напусналите и напускащите страната е толкова голям, че администрацията има наглостта да го превръща в пиар и актив, отчитайки сведени до минимум нива на безработица. При тази зловеща картина на самоунищожение институционалният натиск и репресии над свободомислещи и над журналисти няма почивен ден. Без почивен ден са и олигархично-мафиотските-властови-политически кръгове, които, възползвайки се от предизборната ситуация и познавайки страховете на Самодържеца, са го натикали в \"омагьосания кръг на желанията\", в който исканията нямат край. Изключително слабата активност в България на изборите за членове на Европейския парламент и лошото представяне на управляващата партия ГЕРБ и коалиционните й партньори без съмнение силно притесни и разтресе \"Дондуков 1\". Заради \"Апартаментгейт\" след изборите на министър-председателя му се наложи да извади от политиката дясната си ръка - Цветан Цветанов. Примката се затяга с наближаването на местните избори. Председателят на ГЕРБ е наясно, че без помощта на Движението за права и свободи партията му ще изгуби влияние в над 50% от тях. Това от своя страна дава картбланш на ДПС постоянно да покачва цената си с нови искания, като натискът прерасна и в отворени писма от Пеевски до Борисов. През 2016 г. Борисов ни убеждаваше, че Делян Пеевски го няма, заминал си е в Дубай и прочее. Това не само се оказа кьорфишек, а днес Пеевски е в България, в парламента, беше избран за европейски депутат и задава политическия ред в страната.", "date": "2019.06.24", "title": "ДПС постоянно покачва цената си с нови искания към ГЕРБ"}
{"url": "https://www.dnevnik.bg/sport/2019/06/24/3929100_arjentina_pobedi_katar_i_hvana_vlaka_za/", "text": "Изправеният до стената отбор на Аржентина успя да се класира за четвъртфиналите в Копа Америка след успех с 2:0 над Катар. \"Гаучосите\" се нуждаеха от задължителен успех и помощ от Колумбия, която не трябваше да губи от Парагвай. Ситуацията се нареди отлично за Лионел Меси и неговите съотборници след 2:2 в другата среща, и те събраха четири точки, за да попаднат сред осемте най-добри. Точни за успеха на Аржентина бяха Лаутаро Мартинес и Серхио Агуеро. В четвъртфиналите Аржентина ще срещне Венецуела, която завърши на второ място в група А, където беше с Бразилия. Първият гол реализира Лаутаро Мартинес още в четвъртата минута. Той наказа грешка на катарската защита, когато отбраната на азиатците беше пресирана от Агуеро. Катар също имаше своите шансове, като два пъти трябваше вратарят Франко Армани да спасява Аржентина. Голът на успокоението вкара Агуеро осем минути преди края на мача. Нападателят получи хубаво подаване от резервата Пауло Дибала и с диагонален шут не остави шансове на катарския вратар. \"Играхме добре и спечелихме, което беше най-важното. Мисля, че тази победа ще ни даде много по-голямо самочувствие за следващата фаза. Колкото повече мачове играем, толкова повече израстваме като отбор\", каза Меси след срещата.", "date": "2019.06.24", "title": "Аржентина победи Катар и хвана влака за четвъртфиналите в Копа Америка"}
{"url": "https://www.dnevnik.bg/bulgaria/2019/06/24/3929012_jult_kod_za_valeji_i_buri_vreme_v_19_oblasti/", "text": "Жълт код за обилни валежи и гръмотевични бури е обявен днес в 19 области - цяла Централна и Западна България от Националния институт по метеорология и хидрология при БАН (НИМХ). На места се очакват до 35 литра дъжд на квадратен метър. Ще има и условия за градушки. Още в неделя вечерта и през нощта се очаква студен атмосферен фронт да премине над страната. Температурите ще паднат и максималните стойности в страната ще са между 26 и 30, докато в неделя бяха между 33 и 36 градуса. В понеделник времето е динамично и неустойчиво. В някои райони на Централна България - в Дунавската равнина, Предбалкана и Стара планина ще паднат около и над 30 литра на квадратен метър дъжд за денонощието. Заради обилните дъждове има опасност от поройни наводнения в понеделник. Ниво \"Тревога\" в следващите 48 часа е в сила за река Тунджа около язовир Копринка. Под наблюдение са още реките Тимок, горното течение на Огоста и старопланинските притоци на Искър в Северозападна България. В Централна България - река Вит около Тетевен, долното течение на Осъм, реките Янтра и Росица. На Югозапад под риск са реките Исток (приток на Места) и Градевска (приток на Струма). По Черноморието в първия ден на седмицата ще бъде предимно слънчево с временни увеличения на облачността. На места в северните райони след обяд ще превали. Максимални температури 29°-32°, на морската вода - 25-27°. Вълнението на морето ще бъде 1-2 бала. Над планините ще се развива купесто-дъждовна облачност, ще има валежи, придружени с гръмотевици. Ще духа слаб до умерен вятър от източната четвърт. Максимална температура на 1200 метра около 22°, на 2000 метра – около 15°. И във вторник ще има краткотрайни валежи и гръмотевични бури, на места ще са интензивни, възможни са и градушки. И в сряда ще има валежи, на повече места в Стара планина и Южна България. На север валежите ще спрат. Дневните температури в по-голямата част от страната ще са между 27° и 32°. В четвъртък ще бъде предимно слънчево, с купеста облачност в следобедните часове, без валежи. Температурите ще се повишат.", "date": "2019.06.24", "title": "Жълт код за валежи и бури в 19 области"}
{"url": "https://www.dnevnik.bg/sport/2019/06/24/3929117_fotogaleriia_bulgarski_uspehi_hamiltun_i_federer_-/", "text": "Спортният уикенд беше пълен на събития и емоции, а за българския спорт най-голямото отличие донесе  . Тя спечели първото злато за страната от европейските игри в Минск. Българският тим взе общо девет медала в първите три състезателни дни от надпреварата.", "date": "2019.06.24", "title": "Фотогалерия: Български успехи, Хамилтън и Федерер - събитията и героите в спортния уикенд"}
{"url": "https://www.dnevnik.bg/detski_dnevnik/2019/06/24/3928348_kogato_rei_bredburi_te_uchi_da_ne_se_strahuvash/", "text": "  така започва приключението на момчето, което не обичало Нощта, но един ден срещнало момичето Тъма и от нея научило, че може да светва и изгася тъмното точно като лампа. Прототипът на уплашеното момче е самият автор - световно известния писател Рей Бредбъри, който в една от малкото си книги за деца пресъздава собствените си детски страхове и помага на младите си читатели да ги преодолеят. \"Включи Нощта\" е приказка за лека нощ, в която едно дете открива, че изключваш светлините и започват чудесата. И че можеш да се забавляваш, вместо да се страхуваш от тъмното. Написаната през 1955 г. книга излиза за пръв път на български с твърди корици от издателство \"БГ книга\", а преводач е Десислава Сивилова. Нощта в радостни цветове Цветните илюстрации, които допълват преживяването от изданието, са дело на Мира Мирославова. Тя умишлено обръща традиционната концепция на повечето световни издания на книгата, като заменя тъмните тонове с бял фон и ярки топли цветове. \"Очаквано е илюстрациите да са по-мрачни. Но самата нощ има своите светлини и магия, които децата възприемат по-добре, когато са представени по весел и познат начин. Доверяват се, че наистина няма нищо страшно в нощта и тя има своите собствени радостни цветове. Искаше ми се със светлите тонове и белият фон да \"светна\" нощта и да запозная децата с това какво се крие в нея. И че то не е никак страшно\", разказа младият илюстратор за \"Дневник\". Предизвикателство се оказват честите повторения и изрежданията в текста. Обяснява, че е търсила начин всяка илюстрация да е сама за себе си, но в същото време да е обединена с останалите, когато се повтаря някоя част от текста. На моменти това ѝ създавало затруднения. \"Но стилът на Рей Бредбъри винаги прави нещата по-лесни, защото можеш да се развихриш заедно с неговото въображение и да се опиташ да представиш като него простичките всекидневни неща – по магичен и уникален начин\", обобщава Мира Мирославова, която е завършила английска литература и дизайн на текстил в Манчестър (Великобритания). Това е втората детска книга на Рей Бредбъри, която Мирославова илюстрира. Първата - \"Нявгабъде\", беше пусната на пазара през 2018 г отново от издателство \"БГ книга\".", "date": "2019.06.24", "title": "Когато Рей Бредбъри те учи да не се страхуваш нощем от тъмното"}
{"url": "https://www.dnevnik.bg/bulgaria/2019/06/24/3929119_sled_masov_boi_v_selo_rozino_shte_bude_otkrita/", "text": "След масов бой вчера между представители на две ромски фамилии е решено в село Розино да бъде открита постоянна полицейска приемна. това съобщи на брифинг в селото, излъчен по БНТ, тази сутрин старши комисар Атанас Илков, директор на областната дирекция на МВР-Пловдив. Вчера в районното управление на МВР в Карлово бяха задържани 44 души от селото след масово сбиване. Няма сериозно пострадали. С действията си полицейските служители са предотвратили разрастването на друго сбиване между двете враждуващи фамилии, иззети са и незаконно притежавани оръжия - три ловни пушки и два газови пистолет. Храта в селото разказаха пред БНТ, че конфликтът между двете враждуващи фамилии датира от 20 години. Напрежението ескалира в събота, когато представители на Среброви нападнали роми от Скендерови и са изпотрошили прозорци на къщи, на бусове и имущество.  Образувано е досъдебно производство, но прокуратурата все още не е взела решение дали да поиска постоянното задържане на някои от участниците. За осигуряване на обществения ред в селото са ангажирани служители от Районното управление в Карлово и сектор Специализирани полицейски сили. В четвъртък общинският съвет в Карлово ще гласува отпускането на средства за оборудване на помещение, където да се разкрие постоянната приемна. Хората нямат основание да се притесняват, каза Илков.", "date": "2019.06.24", "title": "След масов бой в село Розино ще бъде открита полицейска приемна"}
{"url": "https://www.dnevnik.bg/sport/2019/06/24/3929118_grigor_dimitrov_zagubi_dve_mesta_v_svetovnata/", "text": "Отпадането на  Григор Димитров  в първия кръг на турнира в \"Куинс\" доведе до загуба на три позиции в световната ранглиста на АТП. След послeдното ѝ обновяване българският тенисист e №48. През миналата седмица той се изкачи с две места, но не успя да защити точките си от 2018 г. В \"Куинс\" Димитров  загуби от тийнейджъра Феликс Оже-Алиасим  в мач, който беше отлаган два пъти заради дъждове в Лондон. Година по-рано той достигна до втория кръг, където загуби от Новак Джокович. Димитров е и шампион в \"Куинс\" от 2014 г. До началото на \"Уимбълдън\" българинът няма да участва в други турнири. Третата надпревара от Големия шлем за годината започва на 1 юли, а в края на седмицата Димитров ще научи съперника си в първи кръг. Още през следващата седмица обаче той ще се изкачи с едно място нагоре, въпреки че няма да играе. Българският тенисист изпадна от топ 40 на ранглистата за пръв път от шест години през април. На \"Уимбълдън\" българинът  има да защитава само 10 точки , след като преди година отпадна още на старта след загуба от Стан Вавринка. Начело в световната ранглиста остава Новак Джокович, който има 12 415 точки. Втори е Рафаел Надал със 7945, като и двамата не участват в турнири преди \"Уимбълдън\". Роджър Федерер, който  спечели титлата в Хале за 10-и път , е трети с 6620 точки. Размествания в топ 10 няма, като там са още Доминик Тийм, Александър Зверев, Стефанос Циципас, Кей Нишикори, Кевин Андерсън, Карен Хачанов и Фабио Фонини. Най-големият скок в ранглистата правят Давид Гофен и Жил Симон. И двамата загубиха финалите в Хале и \"Куинс\", но белгиецът се изкачва с 10 места до №23. Симон е вече 25-и в ранглистата, след като се изкачва с 13 позиции.", "date": "2019.06.24", "title": "Григор Димитров загуби три позиции в световната ранглиста преди \"Уимбълдън\""}
{"url": "https://www.dnevnik.bg/politika/2019/06/24/3929121_i_sled_obrata_v_dps_gerb_produljava_da_durji/", "text": "И след  промяната в позицията на ДПС  по това как да се финансират партиите ГЕРБ продължава да се придържа към предложението на Министерския съвет, а именно субсидията да е 1 лв. на действителен глас. Това коментира в интервю за Би Ти Ви депутатът от групата на ГЕРБ Десислава Атанасова. След като първоначално предложи формулата за нулева субсидия и отворено финансиране от гражданите и бизнеса, вчера внезапно ДПС обяви, че предлага субсидията да остане 11 лв., колкото е сега. ДПС имат едно писмено внесено предложение, то е гласувано на първо четене и е получило одобрение от Комисията по бюджет и финанси, каза Атанасова. Ако има някаква промяна, по пътя на предложенията между първо и второ четене (новото предложение - бел. ред.) би могло да стане факт,\" добави тя. \"Странно е за мен, че ставаме свидетели на пазарлъци с работодателя. На нас работодател ни е българският народ, който ясно и категорично е заявил своето мнение\", каза депутатът от ГЕРБ припомняйки референдума през 2016 г., в който 2.5 млн. души гласуваха за субсидия от 1 лв. \"БСП и ДПС през ден променят позицията си\", каза тя. Атанасова припомни, че утре ГЕРБ и \"Обединени патриоти\" ще обсъдят темата на коалиционен съвет. Вижте интервюто на Атанасова по политически теми и по законодателната уредба спрямо стопаните на агресивни кучета във видеото..", "date": "2019.06.24", "title": "И след обрата в ДПС ГЕРБ продължава да държи партийната субсидия да е 1 лв."}
{"url": "https://www.dnevnik.bg/evropa/2019/06/24/3929124_boris_djonsun_e_uveren_che_sdelkata_za_brekzit_moje_da/", "text": "Двамата  кандидати за лидерския пост  в Консервативната партия и за бъдещ премиер Борис Джонсън и Джереми Хънт отправиха първите си официални обръщения към членовете на партията, които ще определят победителя чрез гласуване по пощата, предаде \"Асошиейтед прес\", цитирана от БТА. Бившият британски външен министър и бивш кмет на Лондон Борис Джонсън се изправи срещу действащия външен министър Хънт на конференция в Бирмингам. Джонсън започна речта си, акцентирайки върху забавянето на напускането на ЕС. \"Трябва да приключим с Брекзит\", подчерта той. Бившият външен министър повтори позицията си, че споразумението с Брюксел за напускане на ЕС може да бъде предоговорено, отбеляза ДПА. \"Напълно, напълно съм убеден, че с подходящата енергия и ангажираност здравият разум ще надделее, но просто в случай, че това не стане, трябва да се подготвим да излезем от ЕС въпреки това\", заяви той. \"Точно защото отсега до 31 октомври ще се готвим за Брекзит без споразумение, ще получим сделката, от която се нуждаем\", добави той. Джонсън е смятан за фаворит в надпреварата за наследник на Мей начело на консерваторите. Проучвания сред членовете на Консервативната партия сочат, че той почти сигурно ще спечели втория тур на изборите за партиен лидер, отбелязва ДПА. Общо двамата кандидати ще проведат 16 срещи с членове на Консервативната партия. Въпросът за сумата, която Великобритания трябва да плати на ЕС за Брекзит, трябва да бъде определен при по-нататъшни преговори, добави Джонсън. \"Важно е Великобритания да води преговори. Трябва да запазваме известна креативна двусмисленост, докато не постигнем споразумение\", заяви кандидатът за премиер, цитиран от ТАСС. Според медиите британските и европейските преговарящи са се споразумели за сумата от 39 милиарда паунда (50 милиарда долара). Джонсън отказа да отговори на въпроси защо полицията е била повикана в петък вечерта в жилището, където той живее с приятелката си, предаде \"Ройтерс\". Членовете на Консервативната партия не се интересуват от подобни въпроси, а от плановете му за страната и партията, заяви той под аплодисментите на присъстващите. Хънт каза, че е готов да изведе Великобритания от ЕС без споразумение, ако до 31 октомври Брюксел не покаже готовност да предоговори сделката за Брекзит, предаде \"Ройтерс\". Ако до 31 октомври ЕС не е показал готовност да договори по-добра сделка, Лондон ще бъде изправен пред труден избор, подчерта Хънт пред събралите се поддръжници на Консервативната партия. Според него политическият риск от липсата на Брекзит би бил много по-голям от икономическия риск, свързан с напускането на ЕС без споразумение. \"В такава ситуация бих извел страната от Европейския съюз\", увери Хънт. ЕС многократно е подчертавал, че няма да предоговаря постигнатото с Тереза Мей споразумение за Брекзит.", "date": "2019.06.24", "title": "Борис Джонсън е уверен, че сделката за Брекзит може да бъде предоговорена"}
{"url": "https://www.dnevnik.bg/politika/2019/06/24/3929123_purvanov_prizova_za_obedinenie_na_levicata/", "text": "Президентът между 2002 и 2012 г., а преди това - лидер на БСП, Георги Първанов призова за обединение на изпадналата в криза левица преди местните избори. \"Необходимо е, но дали е възможно, не зная\", коментира Първанов, който след като напусна президентския пост не се върна в БСП, а създаде своя партия - АБВ. Той критикува сегашния лидер на БСП Корнелия Нинова, че се отказа от оставката вместо да се оттегли и да преодолее разединението в партията. \"Имаме силово доказване на преимуществото на председателя. Дано имат скрит ход за обединение на левицата\", каза той. Запитан дали е възможно обединение около кандидатурата на омбудсмана Мая Манолова за кметския пост в София, Първанов повтори предупреждението си към партиите да не я \"задушават в обятията си\". \"Манолова е не само добър кандидат, но може да стане и добър кмет. Партиите трябва да действат предпазливо, защото партийна подкрепа може да изолира една силна кандидатура\", добави той. Бившият държавен глава изрази мнение, че вместо да купува изтребители и да инвестира в икономиката на САЩ, правителството би трябвало да ги вложи в българската икономика, в образованието и здравеопазването. В отговор на въпрос дали сегашният президент Румен Радев е равноотдалечен от всички партии, Първанов отговори, че се забелязва единомислие с БСП, но без съгласувани действия. \"Нека да бъде коректив и силно критичен (към управляващите - бел. ред), надявам се да не е по всеки повод, защото това обеценява критиките\", препоръча президентът в годините 2002 - 2012. Помолен за коментар за кариерата в енергетиката на почетния председател на ДПС Ахмед Доган, Първанов отговори, че със сигурност той \"има знания, които стратегически може да използва\" и изрази надежда инвестициите му да са \"за добро\". Като пример за продължаваща кариера извън голямата политика даде пример със себе си: \"И аз участвам в раждането на идеи - по темата за Македония, енергетиката и сигурността, продължавам да отстоявам позиции\".", "date": "2019.06.24", "title": "Първанов призова за обединение на левицата"}
{"url": "https://www.dnevnik.bg/na_put/2019/06/24/3929011_kak_shte_izglejda_turizmut_sled_100_godini/", "text": "През 1919 г. Конрад Хилтън се сдобива с първия си хотел и се отдава на индустрията на гостоприемството. Днес последователите му от едноименната верига, която обхваща около  5700 хотела в над 110 държави по света, решават  да помечтаят  как ще изглежда индустрията след още сто години. На първо място е важна идеята на хотелиерите, че работната седмица ще трае два до три дни. Оттук насетне всичко е допустимо - междугалактически пътувания, персонализирани преживявания в хотелите и прекрасни ястия, създадени с 3D принтери. Според експертите след сто години най-важна ще е персонализацията на преживяването. Така всеки гост с подкожните си микрочипове ще може да задава параметрите на обкръжаващата среда според нуждите си, например да регулира осветеността или температурата на въздуха в стаята. В лоби бара също ще може да се избира между спокойствието на спа зоната и шумното веселие на купона. Благодарение на това персоналът ще има повече време да общува с клиентите и да се превърне в истински техен помощник. Причината е, че в технологичния свят хората още повече ще се нуждаят от общуване. Само щадящите природните ресурси компании ще оцелеят след 100 години, сигурни са в \"Хилтън\". Затова залагат както на куполи, предпазващи от неблагоприятни природни влияния, така и на използването на пластмаси, извлечени от океана. Плуване във виртуално море и изкачване на \"дигитален Еверест\" са удоволствията на бъдещето според анализаторите на \"Хилтън\". Енергията, изразходвана при усилията на туриста, ще бъде \"впрягана\" за по-нататъшната дейност на хотела. Менюто ще включва повече растителна продукция - водорасли, а източник на протеини ще са предимно насекомите.", "date": "2019.06.24", "title": "Как ще изглежда туризмът след 100 години"}
{"url": "https://www.dnevnik.bg/evropa/2019/06/24/3929128_borbata_s_desniia_ekstremizum_triabva_da_se_vodi_bez/", "text": "Германия трябва да се бори твърдо с десния екстремизъм, заяви канцлерът Ангела Меркел, цитирана от \"Ройтерс\". Изказването й дойде след  убийството на  благоразположен съм мигрантите политик от партията й, за което се предполага, че е  извършено от симпатизант на неонацизма , Тя изтъкна, че борбата срещу десния екстремизъм трябва да е \"без никакви табута\". \"В противен случай ще се окажем с пълна липса на доверие\", предупреди канцлерът и добави, че правителството се отнася към въпроса \"много, много сериозно\". Миналата седмица вътрешният министър Хорст Зеехофер направи подобно изказване. Меркел и Зеехофер взеха отношение по темата, след като в началото на месеца Валтер Любке, дългогодишен член на Християндемократическия съюз и ръководител на регионална администрация, беше застрелян в дома си, припомня \"Франс прес\". За убийството е задържан 45-годишен мъж, свързан с неонацисткото движение. В Германия живеят около 12 700 потенциално опасни крайнодесни радикали по данни на службата за вътрешно разузнаване BfV (Бе Еф Фау). Тя изтъкна, че борбата срещу десния екстремизъм трябва да е \"без никакви табута\". Германците мислят, че правителството не прави достатъчно, за да им се противопостави, посочва \"Ройтерс\". \"Германия има проблем с тероризма\" Междувременно германският външен министър Хайко Маас призова гражданите на Федералната република да се противопоставят решително на проявите на десния екстремизъм, предаде ТАСС. В авторски текст на Маас в тиражния всекидневник \"Билд\" той припомня за престъпленията на печално известни неонацисти, за покушенията на десни радикали срещу кметовете на Кьолн - Хенриете Рекер, и на Алтена - Андреас Холщайн, както и за убийството на ръководителя на регионалната администрация в окръг Касел Валтер Любке, което потресе Германия. \"Откроява се онова, за което мнозина продължават да си затварят очите - Германия има проблем с тероризма\", смята Маас. \"Трябва накрая да наречем десния тероризъм с името, което заслужава\", подчертава външният министър. \"Твърде често се говореше за \"единични случаи\" или за \"безразборни нападения\", когато тези нападения се извършваха от десни\", констатира германският първи дипломат. Той посочва, че в момента в страната има над 12 хил. готови да преминат към насилие десни екстремисти. Около 450 от тях са успели да се укрият, въпреки че са били издадени заповеди за ареста им. \"Този, който се съмнява какъв потенциал за насилие се крие у тях, трябва да обърне внимание на случилото се в Крайстчърч, на остров Ютьоя или в Питсбърг\", подчертава Маас. \"Може би нашата страна се нуждае не само от \"Петъци за бъдещето\", а и от \"Четвъртъци за демокрацията\", смята министърът. Вътрешният министър на Германия Хорст Зеехофер каза, че иска по-сурови мерки срещу крайнодясната престъпност, предаде \"Асошиейтед прес\". /БТА", "date": "2019.06.24", "title": "Борбата с десния екстремизъм трябва да се води без табута, настоя Меркел"}
{"url": "https://www.dnevnik.bg/biznes/2019/06/24/3929138_durjavata_shte_kontrolira_po-striktno_vnosa_na_plodove/", "text": "Държавата планира да създаде регистър на търговците на плодове и зеленчуци и ще проследява стоката на вносителите от границата до щанда. Ще се контролира дали вносителят разполага със склад и дали вносът е на реална или занижена цена. Това съобщи в интервю за БНР зам.-министърът на земеделието Чавдар Маринов. Базата данни ще бъде свързана със структурите на Националната агенция за приходите, на агенция \"Митници\" и на Българската агенция за безопасност на храните. \"Целта е да знаем какво консумираме и произхода на стоката. Уведомен съм от производители от Петрич и Сандански за внос на занижени цени от Гърция\", коментира зам.-министърът. \"В Гърция се прилага този модел, никой български производител не може да продава свободно на пазара в Солун. същия модел ще се прилага у нас\", добави той. Маринов прогнозира, че в резултат на тези мерки плодовете и зеленчуците няма да поскъпнат, а на пазара ще остане само регламентираният внос. \"Целта не е да забраняваме търговията на плодове и зеленчуци, целта е регулиране, за да знаем какво консумираме. Това е вид защита за родното производство на плодове и зеленчуци. Целта е да се търгува при ясни правила и проследимост\", подчерта зам.-министърът. По думите му се работи и върху прилагането на европейската формула за \"свеж плод\" - продуктът да е набран не по-рано от 24 часа преди доставката в търговския обект, а транспортът да не е на повече от 150 км. \"Така считаме, че ще подкрепим значително българските производители. Би следвало до септември да имаме първоначални резултати по реализирането на тази идея\", каза Маринов.", "date": "2019.06.24", "title": "Държавата ще контролира по-стриктно вноса на плодове и зеленчуци"}
{"url": "https://www.dnevnik.bg/sport/2019/06/24/3929150_levski_se_nasochva_kum_avstriiski_napadatel/", "text": "Нападателят на \"Рапид\" (Виена) Дени Алар е транферна цел на \"Левски\", съобщават в Австрия, а за това призна и агентът на играча. Футболистът, който е на 29 години, трябва да бъде купен от сините, след като има договор с настоящия си отбор до юни 2022 г. \"Имаме контакт и разговори, но остават още няколко неща. Трансферът ще стане факт само тогава, когато те бъдат изчистени. Или тази седмица ще има сделка, или Дени няма да ходи никъде\", каза агентът на играча Франк Шрайер пред \"Курир\". Алар е част от \"Рапид\" за втори период в кариерата си, като през миналото лято беше купен от тима за 600 хиляди евро. В 20 мача през миналия сезон обаче нападателят има само четири гола. Между 2011 и 2016 г. Алар изигра 116 мача с 35 гола за тима от Виена. Нападателят, който има два мача за националния отбор на Австрия е оценяван на 800 хиляди евро от transfermarkt.de. По непотвърдена информация \"Левски\" е готов да плати 300 хиляди евро за футболиста, който не влиза в плановете на треньора на \"Рапид\" Дитмар Кюхбауер. \"Левски\" търси футболисти в офанзивен план, като за това призна треньорът Петър Хубчев след  първата контрола в Австрия  с \"Ред бул\" (Брагантино). \"Очакваме двама-трима офанзивни играчи, които се надявам да решат проблемите ни в атака\", каза Хубчев в неделя. Дотук \"Левски\" взе  вратаря Милан Миятович , централния защитник  Янис Каргас  и плеймейкъра  Франко Масурек .", "date": "2019.06.24", "title": "\"Левски\" се насочва към австрийски нападател"}
{"url": "https://www.dnevnik.bg/biznes/2019/06/24/3929163_malkite_firmi_imat_shest_dni_za_da_smeniat_kasoviia_si/", "text": "Остават шест дни, в които фирмите, нерегистрирани по ДДС и които не ползват софтуер за управление на продажбите, трябва да сменят касовите си апарати, съобразно изискванията на Наредба Н-18, напомня Националната агенция за приходите.", "date": "2019.06.24", "title": "Малките фирми имат шест дни, за да сменят касовия си апарат"}
{"url": "https://www.dnevnik.bg/bulgaria/2019/06/24/3929185_kratki_novini_zapali_se_komin_v_durjavnata_tec_marica/", "text": ". Запали се и се срути комин в държавната ТЕЦ \"Марица изток 2\" Днес при планов ремонт се запали, а впоследствие - и частично се срути коминът на сероочистващата инсталация в ТЕЦ \"Марица-изток 2\". Няма пострадали, няма непосредствена опасност за населението, не се очаква замърсяване на въздуха, съобщи МВР. Осемдесет пожарникари са локализирали огъня и работят за неговата ликвидация. На мястото се намират 14 пожарни екипа, автомеханична стълба и екип за химическа защита. Министърът на енергетиката Теменужка Николова и шефът на пожарната Никола Николов също са в централата. Трафопост в София се запали, след като беше ударен от мълния  Трафопост се е запалил след като е бил ударен от мълния, съобщи агенция \"Фокус\", като се позова на пресцентъра на МВР. Той се намира на кръстовището на булевард \"Константин Величков\" и улица \"Симеон\". Пожарът е загасен и няма пострадали.", "date": "2019.06.24", "title": "Кратки новини: Запали се и се срути комин в държавната ТЕЦ \"Марица изток 2\""}
{"url": "https://www.dnevnik.bg/bulgaria/2019/06/24/3929173_antikorupcionnata_komisiia_ne_nameri_narusheniia_s/", "text": "Комисията за противодействие на корупцията и за отнемане на незаконно придобитото имущество (КПКОНПИ)  не е установила нарушения  при проверките на апартаментите на властта. Скандалът с новите имоти на управляващите, купени на по-ниски цени от пазарните, избухна през месец март и доведе до серия от оставки на министри от ГЕРБ. Още тогава започнаха и проверки, извършвани от антикорупционната комисия, а паралелно с тях текат и тези на прокуратурата и Националната агенция по приходите. На 19 юни комисията е приключила 11 производства, които бяха образувани след скандала. По 7 от тях комисията не е открила конфликт на интереси, а други 4 са прекратени. Така казусът с имотите е приключен за КПКОНПИ. Резултатите от проверката на прокуратурата все още се очакват. На сайта на комисията са публикувани няколко решения, според които при покупката на имотите си не са направили нарушения бившият шеф на парламентарната група на  ГЕРБ Цветан Цветанов , министърът на туризма Николина Ангелкова, бившият зам.-министър на младежта и спорта Ваня Колева, бившият зам.-министър на енергетиката Красимир Първанов, бившият  министър на правосъдието Цецка Цачева , председателят на комисията по култура и медии в Народното събрание Вежди Рашидов и председателят на Върховния касационен съд (ВКС) Лозан Панов. Всички те бяха разследвани от антикорупционната комисия по медийни публикации от преди няколко месеца заради имоти, за които се твърдеше, че са купени на по-ниски цени от пазарните. Отделно  прокуратурата също започна проверки  по публикациите за имотите, купени на по-ниски от пазарните цени. Сред проверяваните както от държавното обвинение, така и от данъчните е председателят на антикорупционната комисия Пламен Георгиев, който  излезе в отпуск по съвет на премиера  Бойко Борисов, а  след това го удължи . Данъчните инспектори в София и прокуратурата правят ревизия на имуществото и доходите на Пламен Георгиев  и съпругата му за периода 2013 – 2018 г. Единствено сигналът за апартамента на Лозан Панов, който бе проверяван от антикорупционната комисия в качеството му на председател на ВКС и председател на Административния съд в София-град в периода 2007 - 2012 г., ще бъде препратен към Инспектората на ВСС. Според заключението на комисията в сигнала срещу него се съдържат твърдения за облагодетелстване на Панов, както и нарушаване на изискванията на Висшия съдебен съвет за висок морал на представителите на съдебните власти. Комисията е прекратила проверките по сигналите срещу депутатите Валери Симеонов, Елена Йончева, Валери Жаблянов и Крум Зарков. Имотният скандал започна на 19 март след публикация  за сделка на Цветан Цветанов в \"Свободна Европа\"  за новия му апартамент в луксозната кооперация \"Летера\", известна като \"Къщата на буквите\", на ул. \"Латинка\" в столичния кв. \"Изток\". В публикациите се твърдеше, че за да придобие имота, той прехвърля на строителя \"Артекс\" две други свои жилища (от общо 190 кв. метра), две паркоместа и доплаща 100 000 лева. На 22 март Върховната касационна прокуратура възложи на антикорупционната комисия да започне проверка на сделката за апартамента Цветан Цветанов. Ревизията на неговите имоти бе по сигнал на гражданско сдружение \"Боец\".  на 23 март, след публикации, че е  купила жилище също от \"Артекс\" , също в кв. \"Изток\". Имотът е 198 кв. м и е придобит за 670 евро на кв.м. Тогава обясни, че избрала имота след като видяла изкоп в квартала и в началото даде неясни обяснения. Проверка на имуществото и произхода на средства имаше и срещу Ваня Колева, която  на 23 март подаде оставка  като заместник-министър на спорта. Тя  има жилище в луксозната сграда на фирма \"Артекс\" - \"Летера\" . Николина Ангелкова показа нотариален акт на журналистите, след като стана част от  скандала с имотите на висши държавни чиновници , купувани на цени под пазарните. Тя също обясни, че в сделката й няма нищо нередно. Жилището е в кв. \"Овча купел\", 116 кв. м плюс мазе и гараж и е купено в груб строеж през 2008 г. Ангелкова обясни, че е платила 75 хил. лв. лични средства на родителите й. Преди сделката тя поръчала независима пазарна оценка и тя е на същата сума, която в крайна сметка е била платена. Тя заяви и че данъците са платени върху тази сума, а не върху данъчната оценка. Но в имуществената й декларация през 2011 г. погрешно е записана данъчната оценка. Отделно Антикорупционната комисия обяви, че  проверява всички сделки на фирма \"Артекс\" от 2007 г. досега.  От комисията все още не са обявили резултати от нея. А президентът  Румен Радев свика Консултативен съвет за национална сигурност (КСНС)  на 8 април заради имотните сделки или по темата с корупцията. На съвета нямаше представител на КПКОНПИ. Срещата при президента  завърши без резултат  и без подписана декларация, която бе подготвена от администрацията на Румен Радев. Хронология на оставките в ГЕРБ - четете  тук.  Коя е фирмата \"Артекс\" - четете  тук.", "date": "2019.06.24", "title": "Антикорупционната комисия: Всичко с новите апартаменти на властта е наред"}
{"url": "https://www.dnevnik.bg/sport/2019/06/24/3929187_video_desette_nai-dobri_gola_na_rojdenika_mesi/", "text": "Петкратният носител на \"Златната топка\" Лионел Меси празнува своя 32-и рожден ден и в чест на неговия празник \"Барселона\" припомни десетте най-добри попадения на аржентинската звезда. Меси, който вече близо 15 години е част от каталунците, има 419 гола за клуба и държи всички рекорди за най-успешен играч. Видеото с головете на Меси показва компилация от 10 гола, избрани от феновете на каталунците. №1 е голът му срещу \"Хетафе\" през 2007 г., който беше избран и за  най-велик в историята на клуба . В момента Меси е с националния отбор на Аржентина в Копа Америка, където \"гаучосите\" стигнаха до четвъртфиналите. Там Аржентина ще срещне Венецуела.", "date": "2019.06.24", "title": "Видео: Десетте най-добри гола на рожденика Меси"}
{"url": "https://www.dnevnik.bg/bulgaria/2019/06/24/3929213_sofiiskiiat_universitet_sv_kliment_ohridski_specheli/", "text": "Изпълнителната агенция \"Наука и образование за интелигентен растеж\" (НИОР) към просветното министерство търси 70 милиона лева за отхвърления проект на Софийския университет (СУ) за изграждане на  център за върхови постижения в областта на здравословния живот и биотехнологиите . Причината е решение на Върховния административен съд, според което въпросният проект трябва да получи финансиране. Това съобщава за вестник \"Сега\" Кирил Гератлиев, изпълнителен директор на агенцията, която е Управляващ орган на оперативна програма \"Наука и образование\". По нея бяха заложени около 200 млн. лв. за създаването на общо 4  центъра за върхови постижения в България . Проектът на Софийския университет беше класиран с точки, близки до максималните. По-късно обаче той беше отстранен поради това, че в него се предвижда ремонт на сграда, която междувременно Министерският съвет отне от СУ. В края на миналата година правителството действително изненадващо даде въпросната сграда, намираща се на бул. \"Ал. Стамболийски\", за нуждите на съда. В основанията за отхвърляне на проекта пишеше, че от университета са посочили друг свой имот ( става дума за част от болница \"Лозенец\", която е база за студентите от медицинския факултет на СУ ), в който ще се изгради замислената лаборатория \"за фундаментални научни изследвания в областта на модерната персонализация на трансплантацията на органи, тъкани и клетки\". От Изпълнителната агенция НОИР обаче не приеха това и отхвърлиха проекта с мотива, че е недопустимо представяне на документи, с които се подобрява качеството на подаденото проектно предложение. \"Софийският университет обжалва отстраняването в съда, защото сградата може да бъде заменена с друга, а проектът има висока научна стойност. Университетът спечели делото на две инстанции. Решението на Върховния административен съд е окончателно и има задължителен характер\", поясняват пред \"Сега\" от пресцентъра на университета. Оттам посочват, че в продължение на шест месеца Изпълнителната агенция \"Наука и образование\" отказва да сключи договор за проекта с различни аргументи - липса на средства, както и необходимост проектът да бъде оценяван отново. Изпълнителният директор на НОИР Кирил Гератлиев коментира, че в момента \"управляващият орган търси ресурс за изпълнение на съдебното решение\", от което се подразбира, че проектът няма нужда да минава през втора оценка. Той обяснява, че е изпратил писма до просветното и финансовото министерство, на които очаква отговори. \"Едва след това ще имаме повече информация\", заявява той. Още при отхвърлянето на проекта на СУ и появилата се възможност страната ни да изгуби заложеното финансиране от агенцията обясниха, че правят анализи за какво могат да се пренасочат въпросните 70 млн. лв. при разрешение от ЕК. Обещанието бе, че при всички случаи те ще останат в рамките на първа ос на НОИР, тоест за наука. От министерството на образованието заявяват, че вече са пратили отговор на изпълнителната агенция, който гласи, че министерството не може да осигури нужното финансиране. Източници на в. \"Сега\" коментират, че заложените 70 млн. лв. са били пренасочени към други проекти с решение на Комитета за наблюдение на оперативната програма, и цитират разпоредби от Закона за обществените поръчки, според които, ако нямаш право на разход, не можеш да изпълниш съдебното решение поради обективни причини. \"Тогава съдебното решение не може да се изпълни поради обективна невъзможност\", твърдят те. В такива случаи обаче финансовото министерство винаги може да намери резерви в бюджета и да отдели допълнителен ресурс, коментират други експерти, запознати с казуса.", "date": "2019.06.24", "title": "Софийският университет \"Св. Климент Охридски\" спечели дело за 70 млн. лв."}
{"url": "https://www.dnevnik.bg/bulgaria/2019/06/24/3929209_kak_slujitelite_da_zapaziat_motivaciiata_si_prez/", "text": "През лятото производителността на труда пада средно с 20%. И това е напълно нормално - летните месеци винаги са изпълнени с приятни емоции, а повечето хора избират да почиват именно през най-топлия сезон от годината. Ето защо през лятото е напълно обяснимо човек да губи част от концентрацията си, мечтаейки за коктейли, плаж, море и почивка. Ако масовата отпуска на всички ваши служители предстои, вероятно ви е трудно да поддържате работния процес както през другите месеци от годината. Ето няколко полезни съвета как да задържите служителите си колкото се може по-мотивирани през лятото. Въведете \"лятно часово време\" и гъвкав график. Да, това не става във всяка една компания, но ако имате възможност, не принуждавайте служителите си да работят в точно определени часове всеки ден. Помислите дали е възможно да им позволите да идват по-късно на работа или да си тръгнат по-рано. Или просто, когато си свършат работата. Може да се окаже, че някои служители изпълняват задълженията си много по-ефективно, когато не са ограничени в конкретна времева рамка. Прекарването на цял ден в офиса, когато навън времето е слънчево и топло е достатъчна причина за повечето хора да бъдат разсеяни. За да поддържате мотивацията на хората ви на ниво, най-добре организирайте слънчеви паузи, в които всички да излизате навън и да се любувате на времето. Не лишавайте служителите си от обедна почивка. Най-голямата пречка пред работата през лятото е разсейването. По тази причина е важно да се съставя план със задачите за всеки конкретен ден в самото му начало. Правете оперативки всяка сутрин и разпределяйте задачите, за да е ясно кой какво има да върши. Отбелязвайте приоритетните, които трябва да бъдат свършени на всяка цена и след тях тези с по-малка важност. По-лесно е да бъдеш мотивиран, ако имаш времева рамка за свършване на определена работа. Разгледайте и актуалните обяви за работа на  Karieri.bg . търси: Мениджър екип търси: MARKETING MANAGER  търси: Resource Mobilization Manager търси: Експерт в дирекция \"Икономически изследвания и прогнози\" ЕКСПЕРТ В ДИРЕКЦИЯ \"ПРЕСТРУКТУРИРАНЕ НА КРЕДИТНИ ИНСТИТУЦИИ\" ЮРИСКОНСУЛТ (по заместване) В ОТДЕЛ \"ПРАВНО ОБСЛУЖВАНЕ\" ЕКСПЕРТ В ДИРЕКЦИЯ \"РЕГИСТРИ\" търси: Bulgarische Assistentin / Bulgarischer Assistent търси: Експерт връзки с инвеститорите/ Investor Relations Expert търси: Авиомеханик търси: Senior Accountant Tax Graduates търси: Corporate/M&A Associate in Sofia търси: Бизнес стратег търси: EXPERT/SENIOR EXPERT Главен Експерт към Дирекция \"MIS\" в Управление \"Контролинг\" търси: Front-end програмист React Native програмист търси: Експерт, подбор и развитие", "date": "2019.06.24", "title": "Как служителите да запазят мотивацията си през лятото"}
{"url": "https://www.dnevnik.bg/sport/2019/06/24/3929206_az_sum_stoichkov_ili_koi_e_sinut_na_bulgarskata/", "text": "Гооол, какъв красив гол на Стоичков.\" Ако през есента чуете някой коментатор да изрича тези думи по време на мач от Ла Лига, не се учудвайте. Това може и да не е запис на двубой с участието на Христо Стоичков с екипа на \"Барселона\". От неделя вечерта в испанския елит вече има нов футболист, който играе с фланелка с името \"Стоичков\" на гърба. Той обаче дори не е българин, а историята му е необичайна. Хуан Диего Молина и неговият \"Майорка\" направиха голям обрат срещу \"Депортиво\" (Ла Коруня) и се изкачиха в Примера дивисион. Те спечелиха с 3:0 и заличиха поражението си с 0:2 от първия мач от плейофа. Така, ако не бъде продаден, Молина ще е част от отбора и през следващия сезон. Миналото лято испанецът премина от скромния отбор \"Реал Баломпедика\" в \"Майорка\". Наричайте ме Стоичков Историята на Молина не е крайно непозната за футбола. Баща му е футболен почитател. Нещо повече - негов любимец е Христо Стоичков. Веднъж дори през 90-те години българинът влязъл в бара, който бащата на Молина посещавал. Майката на испанския играч твърдо отказала синът ѝ да бъде кръстен на Христо Стоичков. Това обаче не попречило на баща му да \"подари\" на Хуан Диего футболен псевдоним. Затова и играчът се състезава с името \"Стоичков\" на екипа си. В социалните медии и сайтовете за статистика той навсякъде се появява с \"българското\" си име. Големият момент Миналото лято Молина сбъдва мечтата си да стигне до професионалния футбол. Президентът на \"Реал Баломпедика\" - италианецът Рафаеле Пандалоне, се съгласява клаузата за откупуването му да бъде намалена от 100 000 евро на 70 000, за да се осъществи трансферът.  Сега обаче бившият клуб на играча ще се възползва от бонус - заради влизането на \"Майорка\" в елита \"Реал Баломпедика\" ще получи допълнителна сума (според медиите в Испания тя е между 50 000 и 80 000 евро). Възнаграждението може да се смята за малко очаквано, защото преди \"Майорка\" има само пет други случая, в които отбори се изкачват в Примера дивисион веднага след като са влезли в Сегунда дивисион. При преминаването си в \"Майорка\" Молина предизвиква вниманието заради псевдонима си. Много хора започват да си задават въпроса дали има връзка с бившия нападател на \"Барселона\" и дали е българин, осиновен в Испания. В началото футболистът се шегувал със служителите на \"Майорка\", че е син на Христо Стоичков. След три гола в 13 мача за отбора си Молина може да се надява да остане в състава и за участието му в Примера дивисион.", "date": "2019.06.24", "title": "Аз съм Стоичков, или кой е \"синът\" на българската легенда, който стигна до Ла Лига"}
{"url": "https://www.dnevnik.bg/biznes/2019/06/24/3929271_akciiata_sreshtu_kabelni_pirati_ostavila_bolnici_bez/", "text": "Пожарна защита\" в Гоце Делчев, болници в Дупница и Кюстендил, общински и областни администрации, санаториуми, училища и детски градини са останали без интернет заради  мащабната акция на полицията и прокуратурата , обявена като борба срещу пиратство на телевизионни програми, в Южна България в средата на юни. Това твърдят кабелните оператори \"Кабел Сат Запад\" и \"Вайтъл\" в прессъобщение. Те изтъкват, че заради изземането на техниката им част от клиентите, особено живеещи в гранични и трудондостъпни райони, нямат достъп и до стационарните си телефони, включително до спешния 112. Дружествата твърдят, че им е иззета апаратура, сървъри, излъчватели и приемници за доставка на интернет, както и измервателна апаратура за поддържане на кабелната инфраструктура, докато според уверенията на прокуратурата е иззета единствено техника за излъчване на телевизионни програми. Компаниите обясняват, че технологията на кабелните мрежи е такава, че по един кабел текат както телевизионните сигнали, така и интернет и стационарните телефони. Отнетата техника според тях е нарушила цялостното функциониране на мрежата и прекъсването на всички услуги. Собствениците казват, че уважават труда и правата на създателите на телевизионно съдържание и не са предоставяли непозволен достъп до такова. Според тях обаче \"тези отношения трябва да се решават по пътя на търговските договорки, при приемливи условия за всички участници в процеса, а не със сигнали за \"престъпления\" и унищожаване на телекомуникационна инфраструктура\". Компаниите оспорват и първите сметки на прокуратурата за щета от 10 млн. само за два месеца за трите оплакали се телевизии - Би Ти Ви, Нова и НВО, и съществуването на 700 хил. абоната в сивия сектор. Цялото население на регионите, в които оперират компаниите е в пъти по-малко, а ТВ се плаща от домакинство, а не от човек, напомнят засегнатите. В защитната теза на кабелните оператори  властта видя опит  гражданите да бъдат настроени в тяхна полза.", "date": "2019.06.24", "title": "Акцията на прокуратурата срещу кабелни телевизии оставила болници без интернет"}
{"url": "https://www.dnevnik.bg/photos/2019/06/24/3926835_fotogaleriia_bulgariia_ot_40-te_i_50-te_prez_obektiva/", "text": "До 30 юни продължава изложбата с архивни кадри на един от най-видните фоторепортери в България Тодор Славчев в Център за култура и дебат \"Червената къща\". В нея са включени основно кадри от 40-те и 50-те години на миналия век.  На снимката: Жилищна кооперация \"Царевец\" и автобусът за Самоков (1952 г.)\"", "date": "2019.06.24", "title": "Фотогалерия: България от 40-те и 50-те години през обектива на Тодор Славчев"}
{"url": "https://www.dnevnik.bg/analizi/2019/06/24/3929303_da_zabranish_abortite_za_da_uvelichish_naselenieto_e/", "text": "Да мислиш, че ще увеличиш населението на България , като забраниш на жените да правят аборт, е откровен фашизъм. Следващата стъпка е да ни облекат в червени пелерини и бели шапки с козирки и капаци и да ни изнасилват ритуално - може би с опяващ поп, кръшно хоро и българско знаме. Волен Сидеров и онова нещо, наречено ДНК, в което проповеднически се изявява Андрей от \"Иван и Андрей\", А какво ще кажете да се увеличи раждаемостта, когато стандартът на живот в страната се повиши, жените и мъжете имат равни права и възможност за кариера, медицинската грижа е на ниво, образованието е смислено и изобщо има някаква надежда за бъдещето?! Когато не ти бият новороденото бебе в болницата, когато не му отказват лечение в чужбина, когато не пращат на майка му фактура за това, че постепенно са го оставили да мре, когато няма да е нужно да палаткуваш пред детска градина, за да има място за него?! Може би тогава хората сами ще поискат да имат повече деца и ще ги създадат и отгледат в любов, Прекалено е сложно, нали? Я колко по-лесно е да се бръкне в утробите на жените, вместо в каците с меда, от които ви сипват в отворените усти и бездънни джобове! Нещастници!", "date": "2019.06.24", "title": "Да забраниш абортите, за да увеличиш населението, е откровен фашизъм"}
{"url": "https://www.dnevnik.bg/sviat/2019/06/24/3929277_imamoglu_pecheli_s_nad_800_hil_glasa_kursut_na_lirata/", "text": "Победителят на вчерашните и предишните кметски избори в Истанбул Екрем Имамоглу е спечелил с по-голяма преднина пред опонента си, бившия премиер Бинали Йълдъръм, отколкото се очакваше. Това показват данните от държавната Анадолска агенция при 100% преброени бюлетини. За Имамоглу, кандидат на опозиционната Републиканска народна партия (РНП), са гласували 4.741 млн. души, докато за подкрепяния от президента Реджеп Тайип Ердоган Йълдъръм са пуснали бюлетина 3.935 млн. Това означава, че преднината на опозиционния кандидат е над 806 хил. гласа. Около 180 хил. са невалидните бюлетини, а общо 69 хил. души са гласували за други кандидати. При Имамоглу обаче балотажът е рекорд за последните 35 години. За сравнение, за трите си мандата подкрепият от Ердоган Кадир Топбаш (подал оставка под натиска на президента и партията през 2017 г.) печели между 44 и 48%. При самия Ердоган кметският пост отива, след като той печели 25.2 на сто от вота. Предпазлив оптимизъм Междувременно турската лира поскъпна спрямо долара в началото на днешната търговия, предадоха \"Асошиейтед прес\" и \"Блумбърг\". Доларът се котираше при курс 5.717 лири за долар, което е повишение с 1.8 на сто - рекорд за днес сред всички валути по света. Според икономиста Тим Аш от консултантската компания \"Блубей асет мениджмънт\" в Лондон резултатът е \"възможно най-добрият възможен\" за пазарите в имейл до клиенти. Причината е, че има както недвусмислена победа, така и признание за поражението и \"предложение на Имамоглу да работи с Ердоган\". Според \"Ахвал\" работата на правителството за стабилизиране на икономиката и финансите тепърва предстои - инвеститорите очакват дълго обещавани реформи. Очаква се ново свиване на икономиката за второто тримесечие, което приключва след няколко дни, а спадът на лирата с общо около на сто от началото на годината е съпътстван от нарастващи проблеми на банковата индустрия с обслужването на лоши дългове. Според икономиста Пьотр Матис, стратег в Рабобанк в Лондон, движенията на пазарите ще продължават да зависят от \"политиките или липсата им\", прилагани от Ердоган, тъй като той и неговата Партия на справедливостта и развитието все още управляват. Пазарите може да реагират добре в началото, но инвеститорит имат нужда от отговори за бъдещето, отбелязва Инан Демироглу, икономист от \"Номура\" в Лондон, цитиран от \"Блумбърг\". \"Ще има ли още популизъм? Ще има ли рокада в кабинета? Ще има ли засилено националистическо влияние\", пита той. Внимание към кабинета и външната политика Някои експерти очакват промени в кабинета още тези дни, за да се подсили доверието в управляващите. Нови избори за парламент и президент засега не изглеждат като желано решение, а и срещат съпротива от коалиционния партньор на Ердоган. Според \"Хюриет дейли нюз\" е по-вероятно вниманието да се измести върху външната политика - за Анкара е приоритет да опита да оправи отношенията с Вашингтон, които преминават през труден етап заради покупката на руска техника и обещанието на САЩ да изключат Турция от програмата за изтребителите F-35. Тези въпроси се очаква да бъдат засегнати на срещата на Ердоган с американския му колега Доналд Тръмп в Япония тази седмица.", "date": "2019.06.24", "title": "Имамоглу печели с над 800 хил. гласа преднина, курсът на лирата скочи"}
{"url": "https://www.dnevnik.bg/zdrave/2019/06/24/3929326_zdravnoto_ministerstvo_trugva_na_proverki_i_shte/", "text": "Дни преди началото на юли, когато се очаква  специалистите по здравни грижи  да усетят  обещаваното от месеци увеличение на заплатите си , здравното министерство реши да изпробва подготвената от него методика за формиране на заплатите. И да промени формулата, по която досега предлагаше да се изчисляват възнагражденията. В същото време методиката не е задъжитена за болниците и засега не е ясно дали ще има някакъв ефект от нея. Министър Кирил Ананиев тръгна и на инспекция из болници в страната, за да провери  как се разпределят допълнителните средства , отпуснати  последните месеци в здравния сектор . Още през март при първите протести на медицински сестри, акушерки, лаборанти, рехабилитатори здравният министър Кирил Ананиев обяви, че е необходима нова методика за разпределение на разходите в болниците и за по-справедливо формиране на заплатите. Коментира, че допълнително отпускани средства без яснота как те ще бъдат харчени само може да задълбочи диспропорциите и проблемите. \"Анализът ни показа, че в отделните лечебни заведения няма механизъм за формиране на работната заплата. Ето защо заедно с протестиращите професионалисти по здравни грижи съвместно ще изготвим методика за формирането и разпределението на разходите за персонал в кратки срокове\", обяви тогава Ананиев. Изготвянето на методиката се превърна в основна кауза  и обещание на министъра около протестите. И представяна като един вид сериозен лост за решение на проблемите. \"Готов съм с методиката за формиране и разпределение на разходите за персонал в лечебните заведение, какъвто ангажимент поех пред вас. Днес запознах министър-председателя с анализа на формирането на разходи за персонал и мога да ви уверя, че имаме политическата подкрепа за повишаването на вашите възнаграждения\", заяви министър Кирил Ананиев в началото на април. Той често отбелязва, че методиката е формирана след задълбочен анализ на формирането и разпределението на разходите в лечебните заведения по икономически показатели, включително на разходите за различните групи персонал. А още от април коментира, че тя ще бъде тествана болница по болница. Днес от здравнfто министерство обаче отново обявиха, че ще се тества методиката, готова от април. И направиха корекция в нея. \"В болниците в Бургас, Варна и Велико Търново започва тестването на новата методика за формиране на заплатите\", каза пред журналисти министърът на здравеопазването Кирил Ананиев, който от днес започва срещи с ръководствата на областните и общинските болници, цитиран от БТА. В тези болници имало ресурс, така че с всяка болница ще се проиграе как на практика биха могли да се увеличат възнагражденията и какви проблеми биха възникнали при структуриране на разходите между отделните медицински специалисти, допълни той. Ананиев съобщи, че здравното министерство предлага формула, според която да се вземе началната заплата на най-ниско платените специалисти в сектора – санитарите. Медицинските сестри да взимат 1.7 пъти колкото санитарите, а лекарите – 2.2 пъти. Предишните изчисления на здравното министерство предлагаха сестрите да взимат 1.3 пъти колкото санитар, а лекарите – 1.7. Това обаче специалисти в сектора пресметнаха, че може да не достигне, за да се покрият изискванията на приетия Колектиен трудов договор и дори може да се стигне до намаления на заплати в някои болници. Тъй като средната заплата за санитар е около 560 лв. по новата формула, предлагана от министерството, заплатата за сестрите ще стане 950 лв., а лекарската – 1200 лв., колкото е заложено и в Колективния трудов договор. В същото време нито колективният трудов договор, нито методиката, са задължителни за болниците. В момента има редица болници, които не успяват да покрият изискванията на колективния договор. И днес Ананиев коментира, че ще се направи анализ колко средства и защо не достигат. Такова обещание министърът отправя не за първи път. Министърът тръгва и на обиколко из страната, за да види на място как се разпределят и разходват всички средства, които Министерският съвет, Министерството на здравеопазването и НЗОК допълнително предоставиха през последните месеци на лечебните заведения за извършена медицинска дейност. Правителството отпусна през април допълнителни 50 млн. лв.,  които обеща да са приоритетно за заплати, макар министерството да няма механизъм, с който да наложи това. Отделно от резерва на здравната каса бяха отблокирани 50 млн. лв., които са за увеличение на много клинични пътеки от юни. А Ананиев обеща двете увеличения да се почувстват с фишовете за заплатите за юни и юли.", "date": "2019.06.24", "title": "Здравното министерство тръгва на проверки и ще тества методиката за заплатите"}
{"url": "https://www.dnevnik.bg/analizi/2019/06/24/3929331_obruchi_ot_firmi_za_kakvo_beshe_teatroto_na_gerb_i_dps/", "text": "Накрая ще излезе, че плаващото мнозинство ГЕРБ & ДПС е най-принципното по отношение на партийното финансиране. Хем иска да спази \"народната воля\" за субсидия от левче, хем не му дават. Хем иска да станат явни \"обръчите\" на партиите, хем не му позволяват. Как започна всичко? ГЕРБ предложи 1 лев субсидия, а ДПС - нула и да падне забраната за финансиране от бизнеса. В следващите три седмици те получиха необходимото - чуха гласовете на 2,5 милиона българи, поискали субсидия от лев на референдума на Слави Трифонов през 2016 г.; поставиха на колене опозицията, парламентарна и извънпарламентарна, предизвиквайки я да ги обвини в нечисти договорки, нечестни удари преди местните избори и атентат срещу демокрацията. Но понеже са диалогични, милеят за демокрацията и за политическия плурализъм, няма да го направят. Просто показват, при това - с доводите на противниците си - колко несъстоятелно и кощунствено е да се премахне държавното финансиране и да се хвърлят горките партии в лапите на тия зверове, олигарсите, които само това и чакат. Представлението върви в седмиците след евроизборите и ще приключи тази седмица - след коалиционния съвет, насрочен за вторник, 25 юни. По БНР министърът на правосъдието Данаил Кирилов допусна, че в резултат на консултациите \"вероятно би могло да възникне и модификация на това становище (1 лев за един действителен глас, получен на избори - бел. авт.), но проблемът стои\". След като театрото приключи, трудно ще се намери политическа сила, която да повдигне отново темата за правилата на партийното финансиране. Партийните субсидии вероятно ще останат на сегашното си ниво, в краен случай малко под него. Йордан Цонев, заместник-председател на ПГ на ДПС, вече обяви, че движението държи на цената от 11 лева за действителен глас. Излиза, че досегашното им поведение е било камуфлаж - всъщност искали да покажат, че не бива да се намалява субсидията, предлагайки обаче точно това. Тоест ДПС играе като антагонист на протагониста ГЕРБ. Така ГЕРБ ще имат още един аргумент, за да не се случи намаляването на партийните субсидии - партньорът от плаващото мнозинство вече се е отказал. Разбира се, в управляващата партия бяха наясно, че темата за субсидиите и предложението за орязване ще разгневи партньорите им в коалицията, особено НФСБ и \"Атака\", които не са така имотни като ВМРО. Неслучайно предложението за лев субсидия, прието от парламентарната бюджетна комисия, не влезе в пленарна зала за окончателно гласуване миналия петък. Намери се причина, чиято формалност беше лесна за разгадаване - комисията не успяла да подготви навреме доклада. Трудно за вярване предвид прецизната ѝ председателка Менда Стоянова (ГЕРБ); лесно за догаждане, че партньорите от \"Обединени патриоти\" са недоволни. И ето че заради това недоволство чак от Брюксел премиерът Бойко Борисов свири сбор на коалиционния съвет. В този формат управляващите партньори не са се събирали от февруари, когато обсъждаха заздравяване на дисциплината и осигуряване на кворума в парламента, след като БСП напусна. Дори \"Апартаментгейт\" и последвалите оставки не предизвикаха коалиционен съвет, но сега май ГЕРБ и \"Обединени патриоти\" се канят да ни представят как потушават напрежението, след като по-големият отстъпи. Някак пропуснахме в триседмичните дискусии по темата, че ДПС, които настояваха за американски тип отворено финансиране на политическата система, така и не представиха такава концепция. Вече се досещаме за обяснението - не са го мислели в действителност, наужким е било, по принуда. Едва ли ГЕРБ искат избирателите им да знаят какви благодеяния ще направят строителните фирми – дали бизнесменът Георги Гергов дава повече на БСП или на управляващите; дали председателят на Минно-геоложката камара Николай Вълканов освен оня хонорар от над милион за председателя Ахмед Доган спонсорира и ДПС. Ерзац дискусиите за партийните субсидии от последните седмици скриват голямата тема: защо и сега има олигархични зависимости, при положение че в момента партиите се финансират с парите на данъкоплатците? И как да престанат тези зависимости, или поне ограничени до санитарен за обществото минимум? Вместо изхвърлянията за един лев или нулева субсидия можеше да се предложат различни други варианти за здравословно намаляване. Все пак, откакто са въведени преди 17 години, парите за партиите са увеличавани няколко пъти от парламента - тройната коалиция ги вдигна на 5% от минималната работна заплата за глас, първият кабинет на Борисов наложи друга формула, която ги оцени на 12 лева, впоследствие намалени на днешните 11 лева. Но вместо разумни предложения ГЕРБ и ДПС стресираха партийните централи, отваряйки чувствителната тема за парите. В парламента предстоят важни гласувания по сделката за американските изтребители F-16: актуализация на бюджет 2019, за да се извади сумата от резерва и да се платят накуп, и одобрение на междуправителствения договор между САЩ и България за закупуването им. Именно ДПС бяха политическата сила, оказала съществена подкрепа през януари, когато парламентът даде мандат за преговори с американското правителство за сделката. А партньорите от коалицията не са единодушни за покупката. Тоягата и морковът са изпитан метод за въздействие. Но ДПС едва ли очаква само намаление на ДДС за книги и учебници срещу участието си в плаващото мнозинство с ГЕРБ. В парламента предстоят и други сериозни теми. По подкрепата им ще ги познаем.", "date": "2019.06.24", "title": "Обръчи от фирми: за какво беше театрото на ГЕРБ и ДПС?"}
{"url": "https://www.dnevnik.bg/sviat/2019/06/24/3929354_uolstriit_djurnul_sasht_prouchvat_zabrana_na_5g/", "text": "Президентът на САЩ Доналд Тръмп проучва възможността да въведе изискване следващото поколение телекомуникационно оборудване от пето поколение (5G) в САЩ да бъде проектирано и произведено извън Китай, съобщи снощи  в. \"Уолстрийт джърнъл\" , цитиран от \"Ройтерс\". Като част от проучването, което трябва да продължи 150 дни и е започнало след появилите се опасения за киберсигурността на САЩ, представители на властта поставят пред производителите на телекомуникационно оборудване въпроса дали могат да разработват извън Китай американски хардуер, включително електроника за клетъчни кули, рутери и суичове, както и софтуер, пише \"Уолстрийт джърнъл\", като се позовава на източници. През май администрацията на Тръмп взе на прицел китайския технологичен гигант \"Хуауей\" (Huawei), като забрани на компанията да купува жизненоважна американска технология без специално одобрение и на практика изключи използването на оборудване на китайската компания при американските телекомуникационни мрежи заради опасения, свързани с националната сигурност. Разговорите все още са на неофициално равнище, пише \"Уолстрийт джърнъл\", а разпореждането засега изисква само списък от предложения за правила и регулации до изтичането на срока от 150 дни през октомври. Вземането на решение може да отнеме години, допълва изданието. /БТА", "date": "2019.06.24", "title": "\"Уолстрийт джърнъл\": САЩ проучват забрана на 5G оборудване, произведено в Китай"}
{"url": "https://www.dnevnik.bg/bulgaria/2019/06/24/3929360_zadurjani_sa_17_dushi_za_trafik_na_migranti_prez/", "text": "Задържани са 17 души за трафик на мигранти като по оценка на прокуратурата те са част от най-голямата действаща група за трафик на мигранти през територията на страната, съобщи зам. главният прокурор Иван Гешев, цитиран от \"Фокус\". Утре ще бъде оповестено на колко от тях ще бъдат повдигнати обвинения. Българските власти са получили информация за групата при международната операция \"Халифакс\" през 2017 г. Тогава се проведоха общи действия срещу трафика на хора в Белгия, България, Великобритания, със съдействието на Франция, Германия. В хода бяха задържани над 40 души, припомни Гешев. Сред задържаните сега има български граждани, чужденци със статут на постоянно пребиваващи в България и кандидати за бежански статут. Групата е част от международен канал – набират се хора от Афганистан, минават през Иран, през Турция и се посрещат в България, където са настанявани край Свиленград, а после - в софийските квартали \"Орландовци\" и \"Факултета\". Заплащането се е получавало през определени лица, а не в брой. Сред задържаните е и човекът, осигурявал финансирането. Прокурорът описа дейността им като \"голямо търговско дружество\" с капацитет да \"обслужи\" стотици хора месечно. \"За първи път виждаме толкова сложна, голяма и мащабна организация в България. Тя обхваща всички – от хазяи, до хора, които осъществяват транспорт, през хора, които посрещат, и хора, които координират. Това е едно голямо завършено търговско дружество за трафик на мигранти, което е незаконна дейност\", каза Гешев.", "date": "2019.06.24", "title": "Задържани са 17 души за трафик на мигранти през България"}
{"url": "https://www.dnevnik.bg/analizi/2019/06/24/3929356_ako_biahme_rumuniia_ili_surbiia_golemite_gradove/", "text": "Ако бяхме Румъния или Сърбия, при тази новина довечера София и големите градове щяха да бъдат залети от вълна протестиращи с гняв граждани. Ние най-вероятно ще пием по една студена вода... за да се разхладим в жегите. И все пак - толкова е трудно да бъдем граждани, а не поданици?! ----- КПКОНПИ пере най-добре #закривай ----- КОНПИ не установява никакви нарушения и конфликт на интереси по \"Аапартаментгейт\". Всичко е законно, продължаваме напред :) А, шефът им може да се връща от отпуска вече, няма проблеми. ----- КПКОНПИ не е установила нарушения при проверките на апартаментите на властта. Това показва, че 91-ви псалм наистина работи. ----- От практиката на КПКОНПИ по #Апартаментгейт: - депутат не може да оказва влияние върху органи или лица, които не са му (формално) подчинени; - депутат не е в състояние на \"икономически зависимости\" от строителна фирма, от която придобива апартамент на цена, по-ниска от пазарните; - главен секретар на министерство не е в конфликт на интереси, когато си купи апартамент на цена, по-ниска от пазараната, доколкото сключва този договор като физическо лице, а не като главен секретар на министерството; - парламентарен секретар на министерство също не е в конфликт на интереси, когато придобие апартамент на цена, по-ниска от пазараната, щом в Устройствения правилник на министерството не пише, че парламентарният секретар има служебни правомощия да осъществява сделки с недвижими имоти. От една страна не е лошо да си имаме скъпоплатен антокорупционен орган, който чат-пат да ни забавлява с някоя и друга азбучна истина. От друга дейността му спокойно можем да аутсорснем на някое телевизионно лайфстайл предаване. И без това жанрът се радва на сериозна популярност сред управляващите, като ще спазим изискването за справедлив процес с възможност за обжалване пред \"Съдебен спор\". ----- Имаме ли нужда като данъкоплатци да издържаме този... орган? И като няма корупция, защо подадоха оставки Цачева, Цветанов, заместник-министрите... ----- Правото и моралът са системи, които регулират човешките отношения. И двете се основават на разбирането за добро и зло, за правилно и неправилно, за справедливо и несправедливо в човешкото поведение. Добрият законодател въплъщава в правните норми моралните разбирания на обществото към даден исторически момент. Лошият законодател обратното - създава нормативни актове, които не служат на доброто и справедливото. Когато към това прибавим и институции, доминирани от зависими хора, правовата държава и демокрацията са обречени да загинат. ----- Добър повод да припомня своята позиция: КПКОНПИ (и спец съда и прокуратура) трябва да бъдат премахнати в този си вид. И пак да попитам - къде е оставката на Пламен Георгиев?", "date": "2019.06.24", "title": "Ако бяхме Румъния или Сърбия, големите градове щяха да са залети от протести"}
{"url": "https://www.dnevnik.bg/sviat/2019/06/24/3929386_vzriv_vuv_voenen_sklad_predizvika_trus_ot_35_v/", "text": "Поредицата от мощни експлозии във военни складове в южната част на Казахстан тази сутрин е  регистрирана  от местната сеизмологична служба като трусове с магнитуд до 3.5. По първоначални данни пожар е предизвикал взрив на боеприпаси малко след 9:20 сутринта местно време край град Ариси. Пострадали са около 20 души, а други 34 са потърсили помощ в болницата, данни за жертви няма, казват от министерството на отбраната. Но журналисти твърдят, че са видели поне 70 души с изгаряния и травми, откарани в съседните градове. В 43-хилядния град е обявено извънредно положение и е започнала евакуация на населението към съседния град Шикмент, където има открити 15 пункта за евакуация. Според московското издание \"Новая газета\" в Ариси за последните 10 години е имало поне четири тежки произшествия с боеприпаси.", "date": "2019.06.24", "title": "Взрив във военен склад предизвика трус от 3.5 в Казахстан (видео)"}
{"url": "https://www.dnevnik.bg/bulgaria/2019/06/24/3929387_patriotizmut_prodava_nai-dobre_ili_kak_se_nabira/", "text": "Само на сто – двеста метра след отбивката на Автомагистрала \"Хемус\" паркираните коли плътно са очертали пътя на километър – два. Опънат е като тетивата на огромния бронзов стрелец с лък, който няма как да убегне от погледа. Зад него се вдига каменна крепост с познат силует. Прилича на Бабините Видини кули. А нивите зад нея са превърнати в строителна площадка. Изглежда мащабно! Пред постамента, на който се издига статуята на стрелеца, мъже позират с национални знамена. После се сменят с двамата, които току-що са им направили снимки. С шаечните си носии и астраганени калпаци изглеждат геройски – само десетина минути по-рано термометърът в колата сочеше 30 градуса. Уж е рано, а вече се диша трудно. Пред сцената край големия недовършен паркинг се трупат хора. А слънцето пече ли, пече. След още десетина минути на сцената се качват младеж и девойка в странни носии. Тя - в бяла кенарена рокля с червен дантелен колан и пендари, той - с червена шапка с дълги наушници, като будьоновка. \" изревават в нестроен хор мъжете от фотосесията с националните знамена. \"Здравейте, горди българи!\", отвръща им водещият. Това, което предстоеше да се случи на 22 юни, бе  откриване на 50 дка развлекателен \"Исторически парк\" с реплики на сгради от различни епохи  – от тракийски, през римски до Второто и Третото български царства, с езеро за разходки с лодки, с ателиета за демонстрации на древни занаяти, с хотели и ресторанти. Ще има и конна база за езда. Нещо като тематичен \"Дисниленд\". Но шоуто внезапно еволюира до публична екзалтация на демонстративен патриотизъм в най-чистата му традиция. От уводния текст, който четат конферансиетата, публиката научава че само на няколко километра оттук през 1972 г. е открит Варненският халколитен некропол, датиран към 4100 година пр.Хр. \"Откритието доказва категорично: Нашите прадеди и техните селища са били една от най-влиятелните култури по целия познат древен свят\", извисява глас младежът. \"Да живее България!\", додават нетърпеливо мъжете с трикольорите, въпреки че става въпрос за тракийска култура, изпреварила с около 5 хил. години създаването на българската държава. Но избързват. В тази уводна част от конферанса \"А знаете ли всъщност какво още по-важно нещо откриват археолозите преди 47 годни?, пита водещият. За периода от 6500 г. пр. Хр. до 3000 г. пр. Хр. липсват следи от враждуващи племена и обществени борби за власт. Липсват доказателства за войнствени настроения и междуличностни конфликти. Липсват доказателства за разделение, неприязън и идеологически спорове, гласи патетичния отговор, който младежът дава сам. Откритите артефакти във Врненският халколитен некропол говорят за мирно и хармонично съжителство на човеци, познаващи себе си, своята култура и история, решени да развиват своите занаяти не единствено за лично благоденствие, но за доброто и просперитета на бъдните поколения\", завършва той. От гледна точка на историческата достоверност това си е Според научните публикации, направени след откриването на Варненския некропол, то доказва \"ясно изразена социална диференциация\". Част от гробовете са на очевидно богати хора, а други – на твърде бедни. В много от тях са намерени части от оръжия – брадви, ножове и дори златен бумеранг. А че всичко това не е използвано само за лов на сърни и диви свине, говорят празните гробове на незнайни войни, в които символично са погребани само керамични маски. \"Ние сме тук днес, не само да поставим началото на най-големия исторически парк в света, гласи по-нататък текстът на водещия. (...) Нека 22 юни 2019 г. бъде датата, от която започва – смело, осъзнато, с вяра в себе си и в доброто. Нека отворим нова страница за българския народ, да открием \"Исторически парк\", този, който ще ни обедини и ще ни направи по-силни! Да пребъде България!\". Този път агитката със знамената отвръща с \"Ура!\". Минути по-късно, след водосвета на отец Георги от църквата в Провадия шоуто навлиза в кулминацията си. На сцената излизат Ивелин Михайлов, изпълнителен директор на акционерното дружество \"Исторически парк\", и членът на борда на директорите му Николай Нинов. За тях в сценарните реплики на водещия е записано следното: \"Двама българи, обеднени в идеята за въздигането на нашия горд народ, забравил напоследък своите ценности и история. При това те го правят, разчитайки единствено на своите възможности и средства. Естествено, разчитайки на подкрепата и солидарността на всеки родолюбец. Това са двама българи, носещи такава вдъхновяваща енергия, способна да пренапише историята и на земята, по която стъпваме и днес!\". Публичната информация за финансирането на проекта обаче сочи и друго освен чист алтруизъм и родолюбивата солидарност.  Според публикация на \"Капитал\" от 17 юни т.г. \"Исторически парк\" е емитирал първоначално 50 хил., а след това 1 млн. акции с номинал 1 лв.  Всички те са изкупени, а от документите от последното събрание на акционерите личи, че 838 200 акции от всички са собственост на четирима души – Николай Нинов, Силвия Попова, Николай Хитов и адв. Анатоли Савов. От протоколите на общите събрания и присъствалите на тях обаче не става ясно и в кого са останалите. \"Аз съм дете на разведени родители от 5-годишна възраст, започва словото си изпълнителният директор на \"Исторически парк\". (...) Това, което най-вече са се мъчили хората около мен да ми направят, е да ми вземат човешкото в мен.\" Следва поантата: \"Аз съм вече на 42.През всичките тези години каквото и да ми се случва, колкото и тежко да падна, аз знам – мога да стана, защото съм българин. Мога да преобърна света, в момента, само и единствено защото съм българин.\" Следват овации и къси викове \"Браво!\". \"Знам, че много от вас са разочаровани от живота, изобщо от нещата, които са се случили до момента (...), продължава Михайлов. Помислете си – ако ние българите вървим заедно, ние ще бъдем една сила, която никой никога няма да може да спре. И най-хубавото е, че когато всеки от нас се огледа около себе си, ще види много хубави хора, ще види хора, които са готови да живеят и умрат заедно с него. завършва тезата си Михайлов. После разказва, че идеята за парка му е хрумнала преди девет години, \"за да могат и децата и възрастните в България отново да повярват, че ние сме велики хора, че сме хора, които заслужаваме да живеем добре\". \"Искам вашата оценка, за вас си, дали сте доволни или сте нодоволни да я дадете, след като огледате нещата, които днес ще гледате, казва Михайлов. Защото ще видите, че има неща, които са невиждани в света дори във вида, в който е днес паркът.\" Края на словото, произнесено от Ивелин Михайлов, ражда легенда: \" и за всеки българин, разкрива той. След годините в учебниците по история ще пише за този момент и вие ще сте хората, които сте присъствали, които сте го подкрепили, които сте причината всичко това да се случи.\" Клиповете в youtube, публикувани от Михайлов, сочат друг извор на енергия. Там, в канала на компанията си \"Тогедър\", той вече няколко години публикува видеосесии, в които описва \"Исторически парк\" като възможност за добра и чиста инвестиция, която след като паркът заработи с пълния си капацитет трябвало да започне да носи пасивен доход от 5 хил. лв. на година, при минимален пакет от 200 акции. Но едва след 2022 г. В публикацията на \"Капитал\" от началото на юни т.г. е цитиран и бизнес план от 2017 г. , според който, за да стане възможна споменатата доходност, паркът трябва да приема по 300 хил. туристи през първата пълна година след откриването си и 600 хил. през четвъртата. А това означава първоначално по 800, а след това Електронният магазин за билети в сайта на \"Исторически парк\" и в момента предлага стандартен входен билет за 30 лв., детски – за 15 лв. и семейни по 70 лв. Има и карти от 20 лв. и 50 лв. за участие в програмата за лоялност, която е приключила на 23 юни – т. е. ден след шоуто по откриването на все още строящия се парк. Колко карти и билети са продадени до тогава не е ясно. Както не е ясно и точно кога ще бъде готов паркът. По-късно, в посетителския център, декориран с картини на историческа тематика и стелажи с реплики на антики, Михайлов се снима с фенове и приема поздравления за родолюбивото си дело. За този ритуал е облякъл сувенирна тениска на \"Исторически парк\", а на гърба й пише: \" Наоколо има и други мъже с подобни тениски и различни надписи: \"Народът, който се изправи срещу боговете\", \"Могъщество без граници\" или \"Построеното ще остане след теб\". С историческо послание на гърба се разхожда и 7-8 годишно момче. На неговата тениска пише: \"Като не щеш мира – на ти секира!\". Зад Бабините Видини кули в деня на откриването тежката техника е строена в права редица зад изкуственото езеро, колички – едноколки почиват облегнати върху купчини павета и чакъл. Има празни макари от кабели, строителни материали, алеи с току-що наченат паваж, кофражни платна, тръби, останки от дървени палети. Навсякъде А сред всичко това – няколко кирпичени колиби - \"халколитни и неолитни къщи\", \"тракийски дворец\", украсен семпло с лошо копие на бронзовата глава на Севт III, открита в гробницата \"Голямата косматка\" край Казанлък и по-сполучлива восъчна фигура на владетеля. Зад още чакъл, кабели и скелета има реплики на тракийски гробници. Под островърхите бели шатри високо над парка в събота и неделя имаше пазар. А програмата с народни танци, музика, възстановки на занаяти, ритуали, обичаи и бойни демонстрации продължи и в неделя. В разпространения по-късно пресрилийз бе записано, че \"заради метеорологичните условия и някои довършителни дейности, които трябва да се извършат от екипа на \"Исторически парк\", той ще отвори врати за посетители най-рано на 15 юли\" и то с вход – свободен. Но за откриването на парка в пълния му блясък върху повече от 700 дка (пак според официалното прессъобщение след откриването) очевидно ще са нужни още много пари, много нови акционери и авансово продадени билети. Откъде ще дойдат ли? В България декоративният патриотизъм продава най-добре.", "date": "2019.06.24", "title": "Патриотизмът продава най-добре, или как се набира капитал за исторически \"Дисниленд\""}
{"url": "https://www.dnevnik.bg/evropa/2019/06/24/3929329_es_ustanovi_razlichen_sustav_v_edna_treta_ot_hranite_s/", "text": "Някои продукти в ЕС се продават под еднаква или сходна марка, но имат различен състав. Това показаха резултатите от общоевропейска кампания за тестване на хранителни продукти, обявени от Европейската комисия. Те не установяват задължително разминаване в качеството, както и не откриват някакви тенденции по географски принцип.  В рамките на проучването продукти в ЕС бяха тествани чрез една и съща методика, за да се разбере по-добре каква е ситуацията с различното качество на храните. Анализът на почти 1400 хранителни продукта в 19 държави от ЕС, сред които и България, е извършен от Съвместния изследователски център – службата за научни дейности и познания към комисията. Той показва, че 9% от сравнените продукти са се различавали по състав, въпреки че лицевата страна на опаковката им е била една и съща. Други 22% от продуктите с различен състав са имали сходна лицева страна на опаковката. В рамките на проучването не са забелязани последователни географски тенденции. Въз основа на новата разработена методика националните компетентни органи ще могат да анализират всеки отделен случай, за да определят дали има наличие на заблуждаващи практики, които са забранени съгласно законодателството на ЕС за защита на потребителите. Кампанията за събиране на информация започна на 6 ноември 2018 г. с първоначален краен срок 4 декември 2018 г., но последните данни бяха получени на 7 януари 2019 г. От 28 поканени държави данни подадоха 19 -  , Германия, Гърция, Дания, Естония, Испания, Италия, Кипър, Латвия, Литва, Малта, Холандия, Полша, Словакия, Словения, Унгария, Франция, Хърватия и Чехия. Всички държави членки бяха поканени да предложат продукти, които да бъдат включени в кампанията. Предложения за продукти за тестване бяха получени от България, Чехия, Германия, Унгария, Литва, Полша, Словения и Словакия. Значителна част от продуктите са били включени в проучването, защото органите по защита на потребителите или потребителски асоциации са получили оплаквания за дадени продукти на вътрешния им пазар, които се различават от продукти, предлагани в други, основно съседни държави членки. В крайна сметка са анализирани 1380 проби от 128 различни хранителни продукта от тези 19 държави. Извадката обаче не е представителна за голямото разнообразие от хранителни продукти на пазара на ЕС, посочва Еврокомисията. В приложението към доклада е посочено, че от България са тествани продукти като вид йогурт на Clever, майонеза и кетчуп на Heinz, бебешки и детски храни на Hipp, инстантна напитка \"3 в 1\" на Nestlé и напитка Nestea Lemon, която е съвместен продукт на Nestlé и Coca-Cola. Случаят с Nestea Lemon е показателен за това колко сложно понякога действа единният пазар на ЕС. От Nestlé отговарят, че в момента на взимане на пробата в България лиценз за тази напитка за страната е имала Coca-Cola, която е в пълното си право да определи рецептата. Но конкретната проба в България изглежда е от продукт, внесен от Италия, където обаче го разпространява Nestlé. Съответно, рецептата и пакетирането на италианския Nestea Lemon са същите като в Полша и Чехия - други две от петте държави, включени в теста на тази напитка. От Clever отбелязват, че разликите между България, от една страна, и Чехия и Словакия, от друга, се дължат на различния доставчик на българския пазар. Различните доставчици се използват заради предпочитанията за местни доставчици/продавачи, където е възможно и се предпочита според логистиката. От Nestlé казват, че продуктът им \"Нескафе 3 в 1\" спазва стандарти за високо качество и безопасност във всички страни от ЕС. Събраните проби могат да се групират в три рецепти с едни и същи съставки, но с малко по-различно съотношение според местните предпочитания. Леките вариации не отразяват разделение Изток – Запад. Като част от постоянното модернизиране на рецептата, Nestlé обмисля възможността за допълнително хармонизиране, взимайки предвид предпочитанията на потребителите. В проучването в 19-те страни бе установено следното: - В повечето случаи съставът е отговарял на начина на представяне на продуктите: 23% от продуктите са били с  , а при 27% от продуктите разликите в състава им в различните страни от ЕС са били съпроводени от различна лицева страна на опаковката. - 9% от продуктите, представени като еднакви в целия ЕС, са имали различен състав: те са имали  . - Други 22% от продуктите, представени по сходен начин, са имали различен състав: те са имали  . - При използването на еднаква или сходна опаковка на продукти с различен състав  . Освен това разликите в състава, открити в тестваните продукти,  . Според законодателството на ЕС предлагането на стока като идентична на стока, предлагана на пазара в други държави членки, при положение че тази стока се различава значително по състава и характеристиките си, без за това да има основателни и обективни причини, може да представлява нелоялна и незаконна заблуда на потребителите. Според анализа например \"Кока-кола\", предлагана в България, се доближава (според съставките и описанието на хранителните стойност) до тази, която се предлага в Чехия, Унгария, Словакия, Словения, Хърватия. Тибор Наврачич, комисар по въпросите на образованието, културата, младежта и спорта, отговарящ за Съвместния изследователски център, заяви: \"Резултатите са смесени - радвам се, че не бяха открити доказателства за разделение Изток – Запад по отношение на състава на марковите хранителни продукти, но в същото време у мен буди притеснение фактът, че една трета от тестваните продукти се продават под еднаква или сходна марка, но имат различен състав\". Европейската комисия днес даде начало на нова покана за представяне на предложения с бюджет 1.26 млн. евро, чиято цел е укрепване на капацитета на потребителските организации да тестват продукти и идентифицират потенциално заблуждаващи практики. Крайният срок за участие е 6 ноември 2019 г.", "date": "2019.06.24", "title": "ЕС установи различен състав в една трета от храни с еднакви или сходни опаковки"}
{"url": "https://www.dnevnik.bg/bulgaria/2019/06/24/3929390_prokuraturata_ne_e_gotova_s_rezultat_ot_proverkite_na/", "text": "Националната агенция за приходите и полицията още не са готови с проверките на сделките с имоти на участници във властта, довери до поредица оставки. Това каза, цитиран от БТА зам. главният прокурор Иван Гешев. По-рано днес антикорупционната комисия (КПКОНПИ) обяви, че не е открила конфликт на интереси при покупката на апартамените на по-ниски от пазарните цени. Тя представи заключенията си, че не е установила нарушения на бившия шеф на парламентарната група на  ГЕРБ Цветан Цветанов , министърът на туризма Николина Ангелкова, бившият зам.-министър на младежта и спорта Ваня Колева, бившият зам.-министър на енергетиката Красимир Първанов, бившият  министър на правосъдието Цецка Цачева , председателят на комисията по култура и медии в Народното събрание Вежди Рашидов и председателят на Върховния касационен съд (ВКС) Лозан Панов. Казусът с Панов е препратен на инспектората на Висшия съдебен съвет, защото сигналът срещу него е и за нарушение на изискването за \"висок морал\". Проверките са възложени на НАП и МВР от прокуратурата. Освен политиците сред проверяваните е и председателят на антикорупционната комисия Пламен Георгиев, който  излезе в отпуск по съвет на премиера  Бойко Борисов, а  след това го удължи . Данъчните инспектори в София и прокуратурата правят ревизия на имуществото и доходите на Пламен Георгиев  и съпругата му за периода 2013 – 2018 г. Зам.-главният прокурор подчерта, че за разлика от проверките за конфликт на интереси на антикорупционната комисия, тези на данъчните били много по-задълбочени, тежки и тромави. Започнали са дори ревизии.  Той добави, че при проверките на къщи за гости, построени с еврофинансиране, но ползвани за лични нужди, има данни, които говорят за извършени престъпления - злоупотреба с евросредства и документни престъпления.", "date": "2019.06.24", "title": "Прокуратурата не е готова с резултат от проверките на апартаментите на властта"}
{"url": "https://www.dnevnik.bg/sviat/2019/06/24/3929364_putin_vdigna_po_trevoga_chasti_po_granicata_s_gruziia/", "text": "Част от руската армия в Южния военен окръг, обхващащ територии в Южна Русия и Северен Кавказ, граничещи с Грузия, са поставени тази сутрин в максимална степен на бойна готовност, съобщи министърът на отбраната Сергей Шойгу. Това е част от внезапната проверка на готовността на Централния военен окръг (ЦВО) и на части от Източния военен окръг на Русия, започната по заповед на президента Владимир Путин. В подразделенията на ЦВО, обхващащ Сибирски, Уралски и Приволжки федералeн окръг, е обявена внезапна проверка на бойната готовност с цел \"оценка на способността им да осигурят военна сигурност в Централноазиатския район, където продължава да има сериозна заплаха от терористичен характер\", цитира думите на Шойгу пресцентърът на министерството. Ще се провери готовността на военното ръководство за управлява войските \"при нарастваща военна заплаха и възникване на кризисни ситуации\". В максимална тревога са поставени и сили отвъд Байкал и в Далечния изток, както и отделни части на въздушнодесантните войски и на военнотранспортната авиация и авиацията за далечни полети. По време на проверката ще има над 50 учения с различен мащаб, по време на които ще се отработва засилена охрана на важни държавни и военни обекти, противовъздушната отбрана, пресичане на терористични заплахи, унищожаване на въоръжени формирования и други \"деструктивни военни сили\".", "date": "2019.06.24", "title": "Путин вдигна по тревога части по границата с Грузия и започва 50 учения"}
{"url": "https://www.dnevnik.bg/sport/2019/06/24/3929389_fotogaleriia_noviiat_zelen_dom_na_mok_-_za_130_mln/", "text": "Международният олимпийски комитет откри тържествено новия си дом. Комплексът, наречен \"Олимпийски дом\", отвори врати официално в неделя, а в понеделник приема първото си голямо събитие - 134-ото заседание на ръководството на МОК.", "date": "2019.06.24", "title": "Фотогалерия: Новият зелен дом на МОК - за 130 млн. евро на брега на Женевското езеро"}
{"url": "https://www.dnevnik.bg/sviat/2019/06/24/3929393_iran_zaplashi_sasht_sus_svaliane_na_oshte_dronove_ako/", "text": "Техеран е готов при нужда да стреля отново срещу американски безпилотни устройства, ако те се появят и заплашат сигурността на ислямската република, както стана миналата седмица. Това обяви командирът на Военноморските сили на Иран адмирал Хусейн Ханзади. Той каза, че противникът в лицето на САЩ вече знае за възможностите на Техеран да отговори на всяко нарушение на въздушното пространство. Коментарите му следват свалянето на американски дрон преди няколко дни, довело до ескалация на напрежението между двете държави. Американският президент Доналд Тръмп  потвърди, че в последния момент се е отказал от въздушен удар  срещу цели в Иран, който е можел да доведе до 150 жертви, а ирански военни обясниха, че  са могли да свалят и военен самолет с 35 души на борда , който придружавал дрона. Според американски медии е последвала мащабна американска кибератака срещу ислямската република. \"Врагът изпрати най-добрия си разузнавателен самолет и всички видяха, че го свалихме. Това е твърд отговор, който можем нееднократно да повторим и противникът много добре го знае\", обясни Ханзади,  предаде  агенция \"Тасним\". Евентуални отстъпки Други ирански представители, цитирани от \"Ройтерс\", междувременно допуснаха възможността за преговори със САЩ, каквито иска Тръмп. Става въпрос за условията по сделката между шест държави (сред тях САЩ) и Иран за иранската ядрена програма, която президентът нарече \"най-лошата\" в историята. Миналата година той обяви, че Вашингтон се изтегля от споразумението, поиска нова сделка, възстанови санкциите срещу страната и въведе нови. От миналия месец е в сила пълна забрана за купуване на ирански петрол от други държави. Това сви и износа на петрол на ислямската република до едва около 300 хил. барела дневно (при около 0.5 млн. миналия месец и 2.5 млн. през април 2018 г.). Новините се очаква да се отразят на решение на картела ОПЕК и други страни - производителки на петрол, дали да продължи споразумението за свиване на добива (и така да се увеличи търсенето и да се повишат цените)  на среща във Виена на 1 и 2 юли . Според Тръмп Иран трябва да направи нови отстъпки от ядрената си програма - идея, която Техеран отхвърля. Според Хесамедин Ашена, съветник на президента Хасан Рохани, обаче има място за отстъпки при определени условия. В \"Туитър\" той  написа : \"Ако (САЩ) искат нещо отвъд (ядреното споразумение), трябва да предложат нещо отвъд него; с международни гаранции.\" И двата коментара съвпадат с посещението на американския държавен секретар Майк Помпео в Саудитска Арабия. Там той обсъжда с крал Салман и други саудитски представители заплахите в Ормузкия проток, където освен дрон бяха атакувани и шест танкера в последния месец. Вашингтон обвинява Техеран за случилото се, но ислямската република отрича и предлага съдействие за решаване на проблемите на сигурността. По-късно готовност за преговори изрази и специалният пратеник на САЩ за Иран Брайън Хук. \"Това е президент, който има голямо желание да седне с режима\", обяснява Хук в телефонен разговор от Оман, цитиран от \"Ройтерс\". \"Мисля, че въпросът, който трябва да си задават хората, е... защо Иран продължава да отхвърля дипломацията.\"", "date": "2019.06.24", "title": "Иран заплаши САЩ със сваляне на още дронове, ако се наложи"}
{"url": "https://www.dnevnik.bg/sviat/2019/06/24/3929407_putin_udulji_zabranata_za_vnos_na_hrani_ot_es_do_kraia/", "text": "Президентът Владимир Путин подписа днес  указ  за удължаване на забраната за вноса на храни от Европейския съюз до края на 2020 г., предаде \"Ройтерс\". Русия наложи ембарго върху широк спектър от вносни стоки от ЕС и други страни през 2014 г. в отговор на международните санкции, наложени на Москва заради ролята ѝ в украинската криза, припомня \"Ройтерс\". На правителството е възложено да гарантира изпълнението на мерките по прилагането на този указ и при необходимост да внесе предложение за изменение на срока на действие на посочените контрасанкции, уточни ТАСС. През март 2014 г. във връзка със ситуацията в Украйна ЕС и редица други страни, сред които САЩ, Канада, Австралия, Япония, Швейцария, Нова Зеландия и Исландия, започнаха да въвежда санкции срещу Русия. По-специално те обявиха списъци с руски физически и юридически лица, срещу които са наложени санкции, припомня ТАСС. На 6 август 2014 г. Путин подписа указ \"За прилагане на отделни специални икономически мерки с цел да се гарантира сигурността на Руската федерация\". На следващия ден правителството на Русия въведе забрана върху вноса от САЩ, ЕС, Норвегия, Австралия и Канада на редица хранителни стоки, допълва ТАСС. След като на 22 юни 2015 г. страните от ЕС удължиха санкциите срещу Русия, на 24 юни Путин с указ продължи действието на ембаргото с още една година. След това то бе удължавано два пъти, а  последният път това стана  на 12 юли 2018 г. - до края на 2019 г., припомня ТАСС. /БТА", "date": "2019.06.24", "title": "Путин удължи забраната за внос на храни от ЕС до края на 2020 г."}
{"url": "https://www.dnevnik.bg/bulgaria/2019/06/24/3929408_sudut_okonchatelno_potvurdi_che_arestut_na_jurnalista/", "text": "Върховният административен съд  потвърди  решенията на два състава на Административния съд в Перник, че заповедите за задържане на журналиста Димитър Стоянов и на придружаващо го лице са незаконосъобразни, съобщи \"Биволъ\". Решението на ВАС № 9338 от 18.06.2019 е окончателно. Стоянов беше арестуван на 13 септември заедно с румънският журналист Атила Биро , край с. Егълница близо до Радомир, докато се опитваха да спасят от унищожение документи, свързани с описаната преди това в \"Биволъ\" афера \"Джи Пи гейт\". Става дума за журналистическо разследване на \"Биволъ\" под това име, в което беше осветено двойно счетоводство и отчисляване на суми за незаконни плащания в няколко консултантски фирми, свързани със строителната компания \"Джи Пи груп\".", "date": "2019.06.24", "title": "Съдът окончателно потвърди, че арестът на журналиста Димитър Стоянов е бил незаконен"}
{"url": "https://www.dnevnik.bg/kultura/2019/06/24/3929401_prokuraturata_vuzloji_proverka_po_sluchaia_s/", "text": "Върховната касационна прокуратура е възложила проверка по случая с фалшифицираните произведения на изкуството,  които бяха включени в изложбата  \"Модернизъм и авангард. Българската перспектива\"  в галерия \"Структура\".  Тя е сезирана с жалба от Николай Неделчев за извършена измама с произведения на изкуството. Според жалбата колекционерът е бил заблуден, че рисунките, които е закупил, са авторски произведения на Гео Милев, Харалампи Тачев, Мирчо Качулев и Сирак Скитник. След като те са били изложени в галерията, е установено, че са фалшификати, съобщи пресцентърът на прокуратурата. За да се установят самоличността на фалшификатора и извършените престъпления, Върховната касационна прокуратура е възложила на Генерална дирекция \"Национална полиция\" (ГДНП) да се снемат обяснения от Неделчев, от лицата, с които е контактувал, включително и от антикваря, от когото е закупил произведенията. Колекционерът ще бъде поканен да предаде на ГДНП произведенията, за които е подал сигнал. Възложено е и изготвяне на експертна справка от Министерството на културата, която трябва да отсъди дали рисунките са оригинали или фалшификати. За извършване на процедурата е предвиден срок от един месец. В прессъобщението прокуратурата напомня, че в началото на 2019 г. след промени в Наказателния кодекс е предвидена наказателна отговорност и за лицата, които дават неверни заключения за автентичността на произведенията на изкуството. А действията на фалшификаторите и на лицата, които ги предлагат за продажба или пускат в обръщение като автентични, са инкриминирани. Междувременно на 20 юни  галерия \"Структура\" закри изложбата .", "date": "2019.06.24", "title": "Прокуратурата възложи проверка по случая с фалшификатите от изложбата в галерия \"Структура\""}
{"url": "https://www.dnevnik.bg/evropa/2019/06/24/3929416_polskiiat_zakon_za_pensionirane_na_sudiite_narushava/", "text": "Разпоредбите на полското законодателство за намаляването на пенсионната възраст на съдиите във Върховния съд противоречат на правото на ЕС, постанови днес Съдът на ЕС. Спорните мерки нарушават принципите на несменяемост на съдиите и на независимост на съдебната власт, се посочва в решението, цитирано в съобщение на институцията. Спорният закон влезе в сила през април миналата година и въведе пенсионна възраст на съдиите във Върховния съд от 65 години. Новото ограничение се прилага и за съдиите, назначени преди тази дата. Президентът на Полша може да удовлетвори искане за удължаване на срока на работа на съдиите, но няма правила, по които да вземе решение, и това решение не подлежи на съдебен контрол. През октомври Европейската комисия отнесе въпроса до Съда на ЕС. В днешното решение се допълва, че принципът на несменяемост на съдиите изисква те да могат да останат на работа, докато не достигнат задължителната пенсионна възраст или до края на техния мандат, когато той е за определен срок. Прилагането на мярката за намаляване на пенсионната възраст на съдиите, които вече са на служба, води до предсрочно прекратяване на съдийските им правомощия, се посочва в текста. Съдът отхвърля довода на Полша, че намаляването на пенсионната възраст е израз на желанието за уеднаквяване на условията за всички полски граждани. Европейският съд отчита, че въведените от Варшава промени засягат почти една трета от действащите полски върховни съдии. Съдът на ЕС заключава, че промените нарушават принципа на несменяемост на съдиите, неразривно свързан с тяхната независимост. В съобщението се уточнява, че Полша трябва да се съобрази с днешното решение във възможно най-кратък срок. Ако Еврокомисията прецени, че Варшава не се е съобразила със съдебното решение, може да предяви нов иск, като поиска налагане на имуществени наказания. /БТА", "date": "2019.06.24", "title": "Полският закон за пенсиониране на съдиите нарушава правото на ЕС"}
{"url": "https://www.dnevnik.bg/bulgaria/2019/06/24/3929414_deputati_ot_venecuela_posetili_bulgariia_prez_april_za/", "text": "Двама високопоставени депутати от Венецуела са били на посещение в България на 12 април тази година по повод разследването за \"установени корупционни практики от страна на чуждестранни компании, опериращи във Венецуела, които накърняват интересите на венецуелското население\", съобщава \"Клуб З\", като цитира писмен отговор на министъра на външните работи Екатерина Захариева на въпрос на депутата от БСП Александър Паунов по време на парламентарния контрол. През февруари стана известно, че парични преводи от държавната петролна компания на Венецуела Petróleos de Venezuela  са били получавани от български банкови сметки , като част от парите след това са били превеждани в други страни. След среща между премиера Бойко Борисов и американския посланик Ерик Рубин тогава бяха задействани ДАНС, МВР и българската прокуратура. А  служители на ДАНС влязоха в Инвестбанк  заради съмнения, че през банката са направени преводите за десетки милиони петродолари от компании, които са под контрола на венецуелския президент Николас Мадуро.  От банката отрекоха обвиненията . Срещата между Конрадо Перес – зам.-председател на Постоянната комисия по финансов контрол на Националната асамблея на Венецуела, и Луис Пара, председател на специалната подкомисия по финансов контрол в Националната асамблея, с Емилия Стефанова, старши дипломатически служител в отдел \"Латинска Америка\", е била проведена по искане на Венецуела, се казва в отговора на Захариева. По думите на венецуелските депутати, цитирани от външното министерство, посещението им в България е част от обиколката им в Европа. Преди това са имали срещи във Франция и Лихтенщайн, а след 12 април им предстояли разговори в Испания и Португалия.  Двамата венецуелски депутати са \"информирали, че продължават борбата за свобода и възстановяване на демократичния ред, предприети са и и активни действия за справяне с корупцията и са изразили желание да установят механизъм за сътрудничество в борбата с корупцията\". Депутатите уведомили още, че венецуелският парламент е създал и специална подкомисия по финансов контрол и в момента разследват т.нар. фирми фантоми, чрез които би трябвало да се разпределя част от хуманитарната помощ и контролираният пазар на хранителни стоки във Венецуела. Поради корупционните схеми обаче на практика те никога не достигали до населението. Конрадо Перес е заявил, че е изпратил на Народното събрание документи, отнасящи се до темата, се казва в отговора на Захариева. Според двамата депутати във Венецуела вече не съществува правова държава, страната е в пълен колапс. А поради \"държавния тероризъм на режима\" въпреки богатствата на природни ресурси и първостепенна енергийна сила Венецуела е доведена до глад, мизерия и крайна бедност\". От българска страна отново са припомнили, че правителството е изразило подкрепа за временния президент Хуан Гуайдо. В отговора вицепремиерът Екатерина Захариева посочва, че срещата с двамата депутати на Венецуела е осъществена в \"пълно съответствие с дипломатическите и административните изисквания\".", "date": "2019.06.24", "title": "Депутати от Венецуела посетили България през април, за да разкажат за корупцията"}
{"url": "https://www.dnevnik.bg/sport/2019/06/24/3929411_neimar_bil_gotov_da_se_izvini_publichno_za_da_se_vurne/", "text": "Звездата на бразилския национален отбор и ПСЖ Неймар е готов на краен ход в стремежа си да се завърне в \"Барселона\", пише \"Спорт\". Според каталунския вестник нападателят се подготвя за публично извинение пред привържениците на испанския шампион заради напускането си. Преди две години Неймар премина в ПСЖ в исторически за футбола трансфер. Френският клуб купи правата му за 222 млн. евро - сума, която остава ненадмината и до момента. Твърденията са, че бразилецът е разочарован и иска да напусне. Той бил готов да признае, че е сгрешил с преминаването си в ПСЖ. Преди две години Неймар каза, че е време да се насочи към ново предизвикателство. Много специалисти прочетоха в действията му, че опитва да попадне във водеща роля в изграждащия се проект. И в двата сезона обаче ПСЖ не успя да стигне далеч в Шампионската лига. Според Cat Radio ръководството на \"Барселона\" е решило да привлече Неймар и Антоан Гризман. ПСЖ  постави цена на бразилеца 300 млн. евро . Каталунците искат да включат в сделката за него и Филипе Коутиньо, който да отиде в ПСЖ.", "date": "2019.06.24", "title": "Неймар бил готов да се извини публично, за да се върне в \"Барселона\""}
{"url": "https://www.dnevnik.bg/bulgaria/2019/06/24/3929459_antikorupcionen_fond_vijda_politicheska_zavisimost_v/", "text": "Налице е \"устойчива\" практика на формални и незадълбочени проверки, които отново засилват подозренията в политическа зависимост на антикорупционната комисия. Това се казва в позиция на фондация \"Антикорупционен фонд\" по повод  решението на Комисията за противодействие на корупцията и отнемане на незаконно придобито имущество (КПКОНПИ)  да прекрати производствата за конфликт покрай апартаментните сделки на хора във властта. От АКФ посочват, че техните експерти са установили редица пропуски, формалистичен подход, липса на цялостен поглед към фактите и търсене на взаимовръзка между тях, както и никакво внимание към произходът на средствата за сделките. \"Напомняме и че доскоро намиращият се в отпуск председател на КПКОНПИ зависи изцяло от същото парламентарно мнозинство за своето оставане на поста, поради което за нас остава сериозно съмнение за взаимни услуги между тези институции, в ущърб на идеята за независимост, справедливост и успешна борба с корупционните практики по върховете на властта\", се казва още в позицията. От фонда уточняват, че очакват становището на Националната агенция по приходите по повод съмненията за укриване на доходи и данъци, за което са образувани проверки. Комисията за противодействие на корупцията и отнемане на незаконно придобито имущество (КПКОНПИ) днес реши да прекрати производствата за конфликт на интереси по сигнали на медии и неправителствени организации (включително АКФ). Проверката завърши с липса на установяване на конфликти на интереси. Налице е \"устойчива\" практика на формални и незадълбочени проверки, които в случая отново засилват подозренията в политическа зависимост на този независим, но избиран от парламента (тоест от управляващото мнозинство) антикорупционен орган. След анализ на решенията, правният екип на АКФ установи редица пропуски, а именно: - При извършената проверка  . Припомняме, че в различните казуси бяха установени разминавания между цените на придобиване и пазарните цени (цитирани от самия търговски отдел на фирмата-продавач) в рамките на 300 - 350% - КПКОНПИ обследва Цветан Цветанов единствено във функцията му на народен представител, но не и на председател на парламентарна група и заместник-председател на политическа партия с управленски мандат. Това показва  . - Прави впечатление подходът на КПКОНПИ към публикуваните факти – комисията не ги разглежда в тяхната цялост и взаимовръзка, а поотделно, така че да обоснове липсата на свързаност и липсата на частен интерес. Комисията започва \"от частното към общото\", като разглежда случая със строителството на небостъргача \"Златен век\" като единствената хипотеза, която би могла да обоснове свързаност, зависимост и частен интерес на заемащите публична длъжност лица. А в действителност тази хипотеза е само една от възможните причини лицата, заемащи висши публични длъжности, да са получили толкова преференциални цени. Тоест комисията е следвало да тръгне от условията по сделките, които предпоставят зависимости и обслужване на частни интереси и които биха могли да се реализират по различни начини. - Във всички решения комисията е установила \"липса на частен интерес\", като най-подробно това е направено в решението, касаещо Цветан Цветанов. Комисията заключава, че не е налице свързаност по смисъла на ЗПКОНПИ между г-н Цветанов и \"Артекс Инженеринг\", както и между Цветанов и физическите лица – съдружници в \"Артекс\". Липсата на свързаност според КПКОНПИ означава и липса на частен интерес, който следва да е налице, за да съществува конфликт на интереси. Според КПКОНПИ няма и влияние на Цветанов върху други органи и лица, защото няма установени отношения на субординация и йерархична подчиненост. Тези изводи на КПКОНПИ са странни предвид легалната дефиниция на една от хипотезите на свързаност – свързани лица са: физически и юридически лица, с които лицето, заемащо публична длъжност, се намира в икономически или политически зависимости, които пораждат основателни съмнения в неговата безпристрастност и обективност (пар. 1 т. 15 от ДР на ЗПКОНПИ).  . - Във всичките решения не е коментиран произходът на средствата на лицата, като за да за установи този произход, комисията се е позовала единствено на обяснения на самите лица, заемащи висши публични длъжности. От решенията не се установява КПКОНПИ да е верифицирала източниците на доходи за покупка на имотите. - В повечето от решенията изобщо не е коментирана цената по сделките, която е значително под пазарната, а в някои случаи и под данъчната оценка. Не е коментиран и начинът на заплащане на цената по сделките и не е проверено дали и как е заплатена цената. Единственият случай, в който КПКОНПИ все пак коментира цена, е случаят на Цецка Цачева. В решението е цитиран представен пред КПКОНПИ предварителен договор, според който продажбата била \"на зелено\" и до \"груб строеж\", което според КПКОНПИ обосновавало по-ниската цена. От цитираните извадки от този договор обаче става ясно, че посочената в нотариалния акт цена от 600 евро/кв.м. не е до \"груб строеж\" – Акт 14, а е до Акт 15, т.е. до завършване на строителството, като допълнителна цена е предвидена за довършителни работи след съставяне на Акт 15. С Акт 15 се установява годността за приемане на строежа от Приемателна комисия към ДНСК. След проверка на място и проверка на документацията се издава Разрешение за ползване или Удостоверение за въвеждане в експлоатация. Строителни работи, отнасящи се до годността за приемане на строежа след Акт 15, няма. - На практика комисията фактологически установява, че има поправка в ЗУТ с благоприятни клаузи в полза на фирмата строител (т.нар. поправка \"Артекс\"), но не намира проблем в това, че народен представител е гласувал положително по нея, тъй като според КПКОНПИ липсва \"частен интерес\", който пък се определя от липсата на свързаност между обследваните лицата, от една страна, и собствеността и управлението на фирмата продавач, от друга. Напомняме и че доскоро намиращият се в отпуск председател на КПКОНПИ зависи изцяло от същото парламентарно мнозинство за своето оставане на поста, поради което за нас остава сериозно съмнение за взаимни услуги между тези институции, в ущърб на идеята за независимост, справедливост и успешна борба с корупционните практики по върховете на властта. Оставаме в очакване на становището на Националната агенция по приходите относно съмненията за укриване на доходи и данъци, за което сме я сезирали и за което са образувани проверки.", "date": "2019.06.24", "title": "Антикорупционният фонд вижда политическа зависимост в решението за апартаментите"}
{"url": "https://www.dnevnik.bg/sviat/2019/06/24/3929552_erdogan_tursi_edinstvo_s_opoziciiata_za_ruskata/", "text": "Турското правителство провежда срещи с почти всички партии в парламента, за да набере подкрепа за Анкара преди разговорите между президента Реджеп Тайип Ердоган и американския му колега Доналд Тръмп в Япония. Това съобщи \"Хюриет дейли нюз\". Според вестника министърът на отбраната Хулуси Акар е разговарял с лидера на основната опозиционна партия Кемал Кълъчдароглу (застанала зад победителя на изборите в Истанбул), председателя на националистите Девлет Бахчели и лидера на отцепилата се от крайнодесните Мерал Акшенер, оглавяваща Добрата партия. \"Представихме информация\" и \"слушахме мнения и препоръки... беше добър обмен на информация,\" обяснява Акар пред репортери след срещата с Бахчели. \"Ще предоставя тази информация и на другите председатели.\" Подготовка Това означава, че Акар - и екипът на Ердоган - опитват да наберат подкрепа от опозицията за следващ етап от напрежението между Турция и Съединените щати, увеличило се заради решението на Анкара да купи руски ракетни комплекси С-400 въпреки призивите на Вашингтон да не го прави. САЩ обвързаха решението с оставането на Турция в програмата за изтребителите F-35, от които Турция е поръчала десетки, но и за които произвежда над 900 компонента. През юни Патрих Шанахан, по това време изпълняващ длъжността ръководител на Пентагона, изпрати на колегата си Акар писмо, според което  Турция ще бъде изключена от проекта за F-35 , ако не промени идеята си. Позицията и на кабинета, и на Ердоган е, че руските С-400 са по-изгодни от предлаганите от САЩ \"Пейтриът\" и доставката при всички положения ще започне в първата половина на юли. Турция  вече е заявявала , че се готви за възможността да ѝ бъдат наложени санкции, ако не се откаже от ракетите. След като темата бе останала на заден план преди изборите в Истанбул вчера, турски експерти отбелязаха, че вниманието на Ердоган ще се насочи именно към нея дни преди срещата на Г-20 и разговора с Тръмп в края на тази седмица.", "date": "2019.06.24", "title": "Ердоган търси единство с опозицията за руската техника и кризата със САЩ"}
{"url": "https://www.dnevnik.bg/video/2019/06/24/3929549_hubavoe_no_e_pod_voda_video/", "text": "#hubavoe, но е под вода, така би могъл да звучи днес популярният израз #hubavoe, но не е готово, който се роди покрай неблагополучията с ремонта на \"Граф Игнатиев\" и други градски пространства през миналата година. Днес в ранния следобед перките на акули по улицата си се оказаха точно на място, след като улицата се оказа под вода, след продължил няколко минути порой. Репортер на \"Дневник\" се разходи в района повече от два часа, след като той беше спрял, но все още можеше да се види вода по улиците. От Националния институт по метеорология и хидрология (НИМХ) междувременно съобщиха, че в София, за времето от 15.00 до 18.00 ч, са отчетени валежи от 23 литра на квадратен метър. Към познатите реки, минаващи през София, за няколко минути се присъедини и нова - \"Солунска\", след като и тази столична улица, минала наскоро ремонт,  се оказа под вода . В профила си във \"Фейсбук\" кметът на София Йорданка Фандъкова съобщи около 19 часа, че са изчистени отводнителните шахти на ул. \"Солунска\", които вследствие на поройния дъжд са били запушени от наноси и паднали листа. От МВР информираха, че екипи на пожарната са реагирали на 42 сигнала за проблеми до 19 часа, като те са били свързани основно с наводнени улици, мазета, приземни етажи и паднали клони.", "date": "2019.06.24", "title": "#hubavoe, но е под вода (видео)"}
{"url": "https://www.dnevnik.bg/sviat/2019/06/24/3929553_natisk_ot_zapada_otkaza_bosnenskite_surbi_ot_plan_za/", "text": "Босненската Република Сръбска се отказа от спорен план за нова полицейска част от 1000 запасни офицери, критикувана от жертви на военни престъпления и събудила притесненията на западни дипломати, съобщиха \"Ройтерс\" и \"Болкан инсайт\". Решението предизвика недоволство в другата съставна единица на Босна - Федерация Босна и Херцеговина. Причина за международно безпокойство обаче станаха не само спомени за ролята на запасните офицери през 90-те години, а и намерението на бошняци и хървати  да създадат собствена част . Обяснението не бе официално свързано с отрицателната реакция. Според съобщението на вътрешното министерство в Баня Лука причина е нуждата от \"по-дълъг период от време\" за създаването на полицейската част и разходите за \"подбор, снабдяване с униформи и друго свързано с това оборудване и адекватно обучение.\" Оттеглянето на плана днес става ден преди той да бъде обсъден в парламента ва Република Сръбска. Вътрешното министерство на Федерация Босна и Херцеговина (населена основно с бошняци и хървати) обяви, че в отговор също се отказва от намерението си. \"Болкан инсайт\" отбелязва, че миналата седмица американски представители - сред тях помощник-държавният секретар Матю Палмър - са се срещали с политици из цяла Босна, включително в Република Сръбска.", "date": "2019.06.24", "title": "Натиск от Запада отказа босненските сърби от план за нова полицейска част"}
{"url": "https://www.dnevnik.bg/sport/2019/06/24/3929558_milano_i_kortina_dampeco_shte_priemat_zimnata/", "text": "Милано и Кортина д'Ампецо ще приемат зимните олимпийски игри през 2026 г. Италианската кандидатура спечели надпреварата със Стокхолм. Милано и Кортина д'Ампецо събраха 47 гласа по време на гласуването в Лозана, докато шведската столица получи 34. Обявяването на победителя от президента на МОК Томас Бах предизвика бурни тържества в италианската делегация. \"Италия, бъдещето и спортът спечелиха\", обяви вицепремиерът на страната Матео Салвини. Успехът ще осигури второ домакинство на Италия на зимни игри само за две десетилетия, след като през 2006 г. олимпиадата се проведе в Торино. След това игрите бяха във Ванкувър през 2010, Сочи 2014 и се пренесоха в Азия за Пьонгачнг 2018 и за предстоящите в Пекин 2022. Домакинството е общо трето за Италия на зимна олимпиада след Кортина 1956. Първоначално италианското правителство обяви, че няма да подкрепи кандидатурата. Впоследствие обаче  настъпи обрат . \"Благодарим на тези, които повярваха, особено на общините и регионите, и жалко за тези, които се отказаха. Ще има поне 5 милиона (евро) добавена стойност и 20 000 работни места, както и много нови пътища и спортни съоръжения. Със зимните олимпийски игри ще потвърдим качествата и уменията си пред света\", добави Салвини. Милано и Стокхолм останаха единствените кандидати, след като  четири други се отказаха  - швейцарският Сион, японският Сапоро, австрийският Грац и канадският Калгари. Бах поздрави победителите. \"Можем да очакваме невероятни и устойчиви зимни олимпийски игри в страна с традиции в зимните спортове\", заяви президентът на МОК. \"Страстта и познанията на италианските запалянковци заедно с опитните организатори ще създадат перфектната атмосфера за най-добрите спортисти в света\", добави Бах. За Швеция това беше осми неуспешен опит да вземе зимни олимпийски игри. Италианската кандидатура получи голямо предимство при последния оценителен доклад на МОК, който показа много по-голяма подкрепа на местно ниво (около 85% за Милано-Кортина д'Ампецо спрямо малко над 50% за Стокхолм). Състезанията в ските алпийски дисциплини ще са в Кортина д'Ампецо, а Милано ще приеме голяма част от другите надпревари. Церемонията по откриването ще е на 80-хилядния \"Сан Сиро\".", "date": "2019.06.24", "title": "Милано и Кортина д'Ампецо връщат зимната олимпиада в Европа през 2026 г."}
{"url": "https://www.dnevnik.bg/gradska_sreda/2019/06/24/3929560_obsujdaneto_na_programa_kulturno_nasledstvo_niama/", "text": "Първото обсъждане на пилотната програма \"Културно наследство\" на Столичната община се проведе тази вечер в район \"Оборище\". Собственици на сгради-паметници на културата изслушаха целите на програмата, представени от главния архитект на София Здравко Здравков. \"Колеги идват от чужбина и ми казват \"Много и прекрасни сгради има в София, но защо не се поддържат\". Налагането на санкции явно не помага - опитът с глоби от 20 хиляди лева на собствениците на къщата на Гешов, с три пъти по 20 хиляди - за тези на Захарна фабрика, не проработват. Започват дела за обжалване на санкциите и до никъде...\", обясни арх. Здравков. Затова сега се търсят подходи за стимелиране на собствениците да реставрират имотите си. \"Програмата е с бюджет от 300 хиляди лева за тази година. С тях Столичната община ще плати проектите за ремонта на сгради-паметници на културата\", продължи да мотивира хората в залата арх. Здравков. Той обясни, че в момента се сформира Програмен съвет, който ще изготви критериите за кандидатстване по програмата. \"До края на август всичко трябва да е готово\", обеща той. Според програмата собствениците трябва да упълномощят координатор от Програмния съвет, който ще движи проектните и съгласувателните процедури, \"което също ще е голямо облекчение за тях\", подчерта арх. Здравков. В залата собствениците на сгради-паметници на културата, обаче, виждаха проблема от своята камбанария. И първият въпрос към главния архитект беше: \"Професори и експерти ще изготвят проекта, добре. Ще пишат предписания за скъпи мазилки, дограми, фризове - добре. Но аз като собственик ще финансирам изпълнението, а ще дойдат някакви бригади, ще клепат, ще мажат... Кой ще гарантира качеството на изпълнението?\" Арх.Здравков обясни, че собствениците през цялото време на реставрацията ще имат подкрепата на Столичната община, която ще следи за стриктното изпълнение на проектите. Подобно обещание даде и Силвия Христова, председател на общинската комисия по устройство на територията и архитектура. \"Авторският надзор от проектирането до до строителството ще е на общината, така че не би трябвало да има мърлящини\", потвърди тя. Възприе се предложението Столичната община да изготви банка от 15-20 строителни фирми, които да имат уменията да реставрират стари сгради и собствениците сами да си изберат една от тях. Оказва се, че в София има около 1400 паметници на културата, но в момента не се знае точно къде са всички те и в какво състояние са. \"Министерството на културата трябва да помогне да се актуализират данните - кои сгради имат статут на паметници, на кои вече е отпаднал, кои са с наложени санкции и предписания\", измъкна се арх.Здравков. Да се приложи етапност в процеса на реставрацията, предложи дама, представила се като строителен инженер. Първият етап да е конструктивното укрепване на сградата, а вторият - фасадата. Идеята беше одобрена от арх. Здравков, който допълни, че така ще бъде и по-облекчено търсенето на финансиране, тъй като ще се работи на два отделни етапа. Предстои представяне на пилотната програма \"Културно наследство\" и в други райони на столицата. Как да се санират такива сгради като лепенето на стиропор или фибран съсипва орнаментите, беше стледващият въпрос. \"Добре е да се слагат изолациите от вътре\", посъветва арх.Здравков.", "date": "2019.06.24", "title": "Обсъждането на програма \"Културно наследство\": Няма майстори за реставрация на старите сгради"}
{"url": "https://www.dnevnik.bg/sport/2019/06/24/3929436_iozil_otvori_surceto_i_socialnite_si_mreji_za_jertvi/", "text": "Популярността, която имат професионалните спортисти, е нож с две остриета. Как могат да бъдат използвани славата, парите и милионите последователи, които всяка футболна звезда има. Понякога славата води със себе си много негативи, но има случаи, в които огромната фенска маса може да бъде впрегната и за положителни каузи. Такъв е случаят с футболиста на \"Арсенал\" Месут Йозил, който за пореден път показа другото си лице. Бившият германски национал изпрати колеблив сезон с \"артилеристите\", в който все по-често търпеше критики за играта си, но прикова внимание с инициативите си извън терена. В началото на месеца Йозил обяви, че поема  разноските по операции на 1000 деца  по света, и призова гостите на  своята сватба  да не носят подаръци, а да дарят пари за благотворителност. Сега Йозил отново е в светлината на прожекторите, след като обяви, че става лице на кампания в борбата с дискриминацията във всичките ѝ форми. Той разпространи съобщение в профилите си в социалните мрежи, че иска да помага на всички хора, станали жертва. \"Спечелих трофеи във футбола на клубно и международно ниво, подобрих някои рекорди, но знам, че рано или късно всички постижения бъдат подобрявани. Затова се запитах какво е по-важно за мен, освен да бъда добър футболист. Без съмнение това е предаването на ценностите, в които съм възпитан – уважение, почтеност и честност. За съжаление в днешно време те не са почитани от всички, а накъдето и да се обърна, виждам предразсъдъци\", започна разказа си германската звезда. Йозил, който никога не е крил турските си корени, прекарва много време в родината на своите родители. Той обяви, че иска да помогне на хора, станали жертва на дискриминация на расова, религиозна, полова и всякаква друга основа. За целта той \"отвори\" своите профили в социалните мрежи за всички хора, изпаднали в подобно положение. Йозил ще публикува видеа с историите на жертви на дискриминация. Според него за тези проблеми трябва да се говори \"днес, а не утре\". \"Свикнали сме да казваме \"Не\" на расизма, но дали това наистина спря проблема. Да кажеш \"Не\" в днешно време не е достатъчно. Призовавам всички да направят повече, затова ще използвам моите профили, за да може историите на засегнати хора да достигнат до моите 80 милиона последователи и дори до повече\", добави Йозил. \"Поощрете всеки, когото познавате, следващия път, когато види проява на дискриминация, да се бори срещу нея. Често малките жестове имат голям ефект. Знам, че всеки човек има своя собствена история, но заедно ние можем да говорим в един глас\", завърши звездата на \"Арсенал\". Бившият германски национал даде за пример и екологичните проблеми на планетата, обяснявайки за увеличаването на пластмасата в световните океани и климатичните промени, които принуждават все повече хора да напускат домовете си. Йозил обяви, че ще събира историите на жертви на дискриминация, изпратени като видео, на адрес  mesut@yourstoryourvoice.com . Именно заради дискриминация Йозил обяви края на своята кариера в националния отбор на Германия. През миналото лято след световното първенство в Русия той  напусна Бундестима  \"заради расизъм и неуважение\". Още преди началото на световното първенство Йозил беше подложен на критики заради снимка със съотборника си в националния Илкай Гюндоган и  турския президент Реджеп Ердоган . Двамата футболисти подариха фланелки на турския държавен глава, а тази на Гюндоган беше придружена с послание \"С огромно уважение към моя президент\". Впоследствие заради критиките и за слабата си игра на световното Йозил, който е световен шампион от 2014 г., напусна отбора. Гюндоган и до днес е национал на Германия.", "date": "2019.06.24", "title": "Йозил отвори сърцето и социалните си мрежи за жертви на дискриминация"}
{"url": "https://www.dnevnik.bg/photos/2019/06/24/3929525_fotogaleriia_svetovnite_snimki_na_denia_24_juni_2019g/", "text": "Луната изгрява над Голямата джамия Камлика в Истанбул, Турция.", "date": "2019.06.24", "title": "Фотогалерия: Световните снимки на деня 24 юни 2019г."}
{"url": "https://www.dnevnik.bg/sport/2019/06/24/3929564_video_cska_vze_s_lekota_purviia_si_mach_na_avstriiska/", "text": "ЦСКА спечели първата си приятелска среща от лагера си в Австрия. Червените се наложиха с 3:0 срещу чешкия \"Прибрам\". През първата част вкараха Али Соу и Евандро, а след почивката се разписа новопривлеченият Диего Фабрини. Червените играха с два различни състава през двете полувремена. Следващата приятелска среща на отбора е срещу \"Ференцварош\" в четвъртък от 19.00 часа. Витаутас Черниаускас, Стойчо Атанасов, Нуно Томаш, Пламен Гълъбов, Петър Занев, Кристиян Малинов (к), Тиаго Родригес, Денис Давидов, Енрике Рафаел, Греъм Кери, Али Соу", "date": "2019.06.24", "title": "Видео: ЦСКА взе с лекота първия си мач на австрийска земя"}
{"url": "https://www.dnevnik.bg/sviat/2019/06/24/3929559_belgrad_na_voda_-_neobichaen_poroi_izkara_pluvec_na/", "text": "Белград все още оценява щетите от пороя, превърнал улиците на града в реки и засегнал редица общини в страната, предават сръбското издание \"Мондо\" и сърбохърватската редакция на \"Свободна Европа\". Вчера спешни екипи на полицията са се намесили общо 37 пъти, спасявайки 12 души в сръбската столица. На левия бряг на Дунав проблемът е особено сериозен - нам паднаха 100 литра дъжд за 45 минути, съобщи кметът Зоран Радойчич за сръбската обществена телевизия РТС. Това количество обикновено пада за месец. В резултат няколко електрически подстанции в града не работеха след обяд и екипи отстраняваха повредите. Телевизии показваха кадри от Нови Белград, където преминаването на коли по някои улици бе силно затруднено. Междувременно в централната част на Сърбия градушка нанесе щети на насажденията и също затрудни движението на пътищата, предаде \"Асошиейтед прес\". Според телевизия N1 са наводнени 20 детски градини, 9000 домакинскта са без ток. Днес затвори и съдебна сграда в центъра, в която проникна вода, а делата бяха прехвърлени на друг съд. Опозиционният Съюз за Сърбия поиска оставката на Радойчич заради \"срива на Белград\" след дъжда. Някои потребители в социалните мрежи пък се шегуваха, като наричаха случващото се \"Белград на вода\" - така се казва и  спорен проект в столицата , съфинансиран от Обединените арабски емирства на брега на Дунава. Реакцията на други бе да се посмеят - кадри в сайта за видеосподеляне \"Ютюб\" показаха младеж в Нови Белград, избрал да поплува по улицата.", "date": "2019.06.24", "title": "\"Белград на вода\" - порой блокира пътища, затвори детски градини и изкара плувец на улицата"}
{"url": "https://www.dnevnik.bg/sport/2019/06/24/3929480_video_da_biagash_kato_uragan_na_103_godini/", "text": "На 103 години Джулия Хоукинс продължава да изумява със спортните си постижения.  Американката отново прикова погледите към себе си  след спечелването на спринтовете на 50 и 100 метра на националните игри за ветерани в САЩ. Хоукинс дори постави рекорд в по-кратката дистанция, която измина за 21,06 сек. В спринта на 100 м, американката даде време 46,07 сек., което е далеч от най-добрите ѝ резултати. През лятото на 2017 г. Хоукинс, чийто прякор е Урагана, завърши за 40,12 секунди. Това беше с над 6 секунди по-добро време от тогавашния световен рекорд за жени на възраст над 100 години. Хоукинс, бивша учителка, започва да участва в състезателни дисциплини, когато навършва сто години. Тя се надява с бягането си да привлече повече хора да обърнат внимание на здравословния начин на живот. \"Първият път, когато участвах в спринта, беше на 50 метра. Беше забавно и се влюбих в бягането. Никога не знаеш (кога ще спреш). Когато си на 103 години, всеки ден е чудо. Просто продължавам да се движа и отново съм тук\", разказва Хоукинс. ", "date": "2019.06.24", "title": "Видео: Да бягаш като ураган на 103 години"}
{"url": "https://www.dnevnik.bg/politika/2019/06/24/3929568_postroikite_vurhu_terasata_na_shefa_na/", "text": "Няма да бъдат съборени постройките върху терасата на председателя Комисията за противодействие на корупцията и отнемане на незаконно придобито имущество (КПКОНПИ) Пламен Георгиев, съобщи Би Ти Ви. Става въпрос за сауна, барбекю и навес. До тук се стига, след като директорът на дирекция \"Общински строителен контрол\" в Столична община арх. Влади Калинов обезсилва актът за събарянето със своя заповед. През април  Строителният контрол на район \"Слатина\" установи , че барбекюто и сауната върху покрива на Георгиев са незаконни, защото строежът е извършен без издадени строителни книжа, а покривната конструкция е изградена над определената с кота \"било\" по виза максимална височина. Шефът на КПКОНПИ имаше срок до четири месеца да премахне изграденото сам, като в противен случая то щеше да бъде съборено от общината за сметка на Георгиев. Пламен Георгиев обжалва акта, от който следва, че изграденото на терасата му трябва да се премахне. В крайна сметка, заповед на Влади Калинов от 12 юни дава възможност постройките да останат. \"Факт е, че въвеждането на сградата в експлоатация се е случило, след като това нещо е било извършено и построено отгоре. Нищо след това не се е случило\", обяснява Калинов пред Би Ти Ви. Той признава, че за самия покрив не са намерени строителни книжа. Попитан може един покрив да е законен, като няма книжа за него, Калинов отговаря: \"Възможно е, когато е допустимо\". Скандалът с терасата върху покрива на жилището на шефа на антикорупционната комисия започна с  твърдение на организацията \"Антикорупционен фонд\"  , че Георгиев е пропуснал да декларира 186 квадратни метра от своя апартамент. Шефът на КПКОНПИ не се съгласи с това твърдение и обяви, че е жертва на атака от олигарси, които комисията разследва. Георгиев излезе в отпуск  по препоръка на премиера Бойко Борисов, докато се направи проверки от НАП и прокуратурата. Те все още не са приключили. Скандалът с терасата на Георгиев е един от многото, свързани с имоти на управляващите, купени на по-ниски цени от пазарните, които избухнаха през месец март и доведоха до серия от оставки на министри от ГЕРБ. Днес  от КПКОНПИ съобщиха,  че нарушения не са открити.", "date": "2019.06.24", "title": "Постройките върху терасата на шефа на антикорупционната комисия няма да бъдат премахнати"}
