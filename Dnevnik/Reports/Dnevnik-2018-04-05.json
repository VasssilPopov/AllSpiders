{"url": "https://www.dnevnik.bg/sport/2018/04/05/3159158_arsenal_specheli_golovoto_shou_s_cska_moskva_i_gleda/", "text": "Арсенал\" постигна убедителна победа с 4:1 срещу ЦСКА (Москва) в първа среща от четвъртфиналите в Лига Европа. Двубоят започна вихрено, като и петте гола бяха вкарани още до 35-ата минута. По два пъти за лондончани се разписаха Арън Рамзи и Александър Лаказет, а за руснаците точен беше Александър Головин. \"Атлетико\" (Мадрид) се възползва от скоростен гол на Коке още в 26-ата секунда и спечели с 2:0 срещу \"Спортинг\" (Лисабон). Другото попадение отбеляза Антоан Гризман. \"Лацио\" стигна до 4:2 срещу \"Залцбург\", а \"Лайпциг\" победи с 1:0 \"Олимпик\" (Марсилия). В началото \"Арсенал\" стигна до попадение, ни то не беше зачетено заради засада. В деветата минута Рамзи даде преднина на отбора си, като засече подаване на Ектор Бейерин от дясно. ЦСКА изравни в 15-ата след отлично изпълнение на фаул от Головин. Секунди по-късно руснаците изпуснаха отлична възможност да направят пълен обрат. \"Арсенал\" улови мига и за 12 минути вкара три гола, с които се засили към полуфиналите. В 23-ата домакините получиха дузпа, която Лаказет отбеляза. Пет по-късно след подаване на Месут Йозил Рамзи отбеляза атрактивен гол. Отново Йозил направи асистенция в 35-ата минута, когато Лаказет стреля точно в долния десен ъгъл. След почивката отборът, воден от Арсен Венгер, продължи да създава положения, но след много пропуски не можа да вкара нов гол.", "date": "2018.04.05", "title": "\"Арсенал\" спечели головото шоу с ЦСКА (Москва) и гледа към полуфиналите в Лига Европа"}
{"url": "https://www.dnevnik.bg/bulgaria/2018/04/05/3159043_pari_ot_zastrahovkite_za_dom_i_kola_da_otivat_za/", "text": "Министерството на земеделието предлага пари по доброволните застраховки \"Автокаско\" или имуществените застраховки срещу пожар да отиват за изплащане на щети от бедствия по продукцията на земеделски производители, съобщава \"Медиапул\". Концепцията за нов Закон за превенция от природни бедствия и неблагоприятни климатични събития в земеделието е предложена за обществено обсъждане. От Асоциацията на българските застрахователи обаче се обявиха против идеята. Агенция \"Борба с градушките\" ще се занимава със застраховане Идеята на ръководеното от Румен Порожанов министерство е да се създаде нова държавна фирма, която да събира от застрахователите вноски, след което да ги разпределя като обезщетения на фермерите, претърпели щети върху продукцията си заради природни бедствия. Тя ще бъде създадена чрез трансформиране в държавно предприятие на сегашната Изпълнителна агенция \"Борба с градушките\". За да се случи всичко това, законът ще задължи земеделските производители и застрахователните компании да правят отчисления в бъдещата държавна фирма. Фермерите ще трябва да правят ежегодни задължителни вноски за обработваема земя и трайни насаждения. Единствено собствениците и ползвателите на пасища, мери и ливади няма да правят вноски. От своя страна застрахователите ще заплащат задължителна вноска, ако сред предлаганите от тях услуги са \"Автокаско\", застраховка за \"Пожар и природни бедствия\", както и застраховка за \"Други щети на имущество\". Според Асоциацията на българските застрахователи бъдещата държавна фирма трябва да има лиценз, за да извършва подобна дейност. За такъв обаче не е споменато нищо в концепцията. Лицензът е нужен, тъй като на предприятието ще се вмени дейност, която по същество е застрахователна. Поскъпване на застраховките От асоциацията подчертават, че голяма част от по-големите земеделци рядко харчат пари за застраховка на продукцията си. Именно заради това е странна идеята пари от доброволните застраховки да отиват за незастраховани лица. \"Подобна мярка реално би довела до увеличение на цената на имуществените застраховки и на застраховки \"Каско\" на МПС, без да повиши очакваните обезщетения на застрахованите лица, което считаме за несправедливо\", посочва в позицията си Асоциацията на българските застрахователи и подчертава, че в подобна идея няма финансова логика. Алтернативното решение Браншовата организация предлага алтернатива - да се създаде пул за селскостопанско застраховане. Така ще може да се защитят всички земеделски площи от всякакъв тип рискове, а не само от градушки. \"При създаване на застрахователен пул финансирането на превантивната дейност може да се извършва при условията на застраховането, а не с държавни средства\", изтъкват от асоциацията.", "date": "2018.04.05", "title": "Пари от застраховките за дом и кола да отиват за покриване на щети в земеделието, предвижда нов закон"}
{"url": "https://www.dnevnik.bg/gradska_sreda/2018/04/05/3159019_chast_ot_parkingut_do_nacionalniia_stadion_vasil/", "text": "Паркирането в дясната част до Националния стадион \"Васил Левски\" до метростанцията вече ще бъде платено, като достъпът на автомобили ще бъде ограничаван с бариера. В зоната ще има 100 паркоместа, като в събота и неделя върху 44 от тях ще се разполага пазар за ски, велосипеди и други спортни стоки. Това решение взе днес Столичният общински съвет по предложение на съветниците Николай Стойнев (ГЕРБ), Милка Христова (БСП) и Карлос Контрера (ВМРО). Преди заседанието съветниците не приеха предложението на Марта Георгиева (ДБС) точката да се отложи, защото все още не е приет подробният устройствен план за парка. Мотивът на вносителите е, че сега пространството се използва като нерегламентиран паркинг, като автомобилите блокират достъпа до Борисовата градина. Според решението Столичната община ще предаде зоната за стопанисване на дружеството си \"Пазари Запад\", което трябва да организира паркирането и провеждането на пазара. Дружеството трябва да наеме денонощна охрана и фирма, която да го почиства. \"Пазари Запад\" ще определи и каква такса ще се плаща за паркирането. Сумата обаче ще бъде близка до таксите за зелената зона, която е около стадиона, каза пред журналисти Николай Стойнев. Той поясни, че автомобили на \"Национална спорна база\" също ще получат право да паркират безплатно в участъка. Превръщането на зоната в паркинг ще струва общо 183 хил. лева, от които 70 хил. лева са предвидени за \"роботизирана\" тоалетна, която се самопочиства. Паркирането ще продължи да бъде безплатно от лявата страна на стадиона до езерото \"Ариана\". Стойнев каза, че общината води разговори с \"Национална спорна база\", за да се намери начин пространството да се организира и да се отвори достъпът до Борисовата градина. В края на годината общинските съветници  не приеха предложение Столичната община да дари на Министерството на младежта и спорта  цялото пространство около националния стадион. Тогава предложението внесе съветникът Анатоли Илиев (ГЕРБ), но то бе слабо аргументирано и съветниците от опозицията откриха редица юридически грешки в него. Така с гласовете на съветниците от ГЕРБ то не бе прието.", "date": "2018.04.05", "title": "Част от паркинга до националния стадион \"Васил Левски\" ще бъде платен"}
{"url": "https://www.dnevnik.bg/citat_na_deniia/2018/04/05/3158977_citat_na_denia_fenovete_na_levski_sega_sa_tolkova/", "text": "Това заяви бившият изпълнителен директор на \"Левски\" Наско Сираков в предаването \"Ники Кънчев шоу\" по \"Дарик\". Той  коментира с критичен тон положението на бившия си клуб . , каза Сираков.", "date": "2018.04.05", "title": "Цитат на деня: Феновете на \"Левски\" сега са толкова очукани, че на всяка победка ще се радват"}
{"url": "https://www.dnevnik.bg/sport/2018/04/05/3159034_belchev_iska_futbolistite_mu_da_zagurbiat_emociite/", "text": "Треньорът на ЦСКА Стамен Белчев иска футболистите му да са спокойни и да загърбят емоциите си в мача с \"Лудогорец\". Според него големият коз на отбора му е силният колектив. \"Основното е да не ни водят емоциите. Трябва да сме спокойни. Мачът е важен, но има много мачове до края. Напрежение не трябва да има, когато излязат на терена, защото това пречи да покажеш истинското си лице. Футболистите трябва да излязат уверени и със самочувствие и да победим\", каза Белчев пред клубната телевизия. \"Очакванията ми са да направим добър мач, да покажем истинските си възможности. Ако това стане и бъдем дисциплинирани, сигурен съм, че ще се поздравим с успех\", продължи той. Белчев, който изведе червените до победа в Разград през есента и до отстраняване на \"Лудогорец\" за Купата на България, заяви, че няма точна рецепта как се побеждава шампионът. \"Трябва, когато топката е в противника, да пресираме, да бъдем агресивни. Надявам се това ако го покажем, да излезем победители. За мен козът е колективът.\" Треньорът посочи, че в отбора са си извлекли поуки от предишните мачове и желанието му е играчите да не се поддават на провокации. Отделно иска футболистите му да се радват \"нормално\", за да не провокират. \"Ние мислим само за футбол и нагласата ни е само за футбол, всичко останало трябва да е на заден план.\"", "date": "2018.04.05", "title": "Белчев иска футболистите му да загърбят емоциите срещу \"Лудогорец\" (видео)"}
{"url": "https://www.dnevnik.bg/sviat/2018/04/05/3159068_jan-mari_lyo_pen_se_prisuedini_kum_krainodiasna/", "text": "Съоснователят на Националния фронт Жан-Мари льо Пен, който беше изключен от френската крайнодясна партия, се присъедини към европейската неофашистка партия  \"Алианс за мир и свобода\" , предаде агенция \"Франс прес\". \"Приемаме Жан-Мари льо Пен в момент на революционни промени в Европа - наш водач и лидер за бъдещите победи\", написа партията в комюнике, публикувано на уебсайта ѝ. Бившият председател на \"Националния фронт\" и евродепутат потвърди пред АФП тази информация, но не пожела да даде коментар. \" Алианс за мир и свобода \" включва неонацистката партия Националдемократическа партия на Германия, италианската неофашистка партия \" Форца нуова \" и малката крайнодясна чешка Работническа партия за социална справедливост. Евродепутатите от тази партия фигурират в регистрите на ЕП като независими. Жан-Мари льо Пен бе изключен от дъщеря си  Марин льо Пен  от \"Националния фронт\" заради полемични изказвания за холокоста. 89-годишният евродепутат, който няма да се яви на евроизборите догодина, се присъединява към движение, различно от това, към което принадлежи предишната му партия - Движение за Европа на нациите и свободата, част от което са италианската Северна лига и Австрийската партия на свободата. /БТА", "date": "2018.04.05", "title": "Жан-Мари льо Пен се присъедини към крайнодясна европейска партия"}
{"url": "https://www.dnevnik.bg/sviat/2018/04/05/3159074_kontranastuplenieto_na_juliia_krusteva/", "text": "Експертите действително смятат, че досието на Юлия Кръстева е автентично, но не и особено обременяващо. То не съдържа според тях недвусмислени доказателства за доброволна агентурна дейност на известната интелектуалка. Въпреки това досието е важен документ за лудницата на ХХ век, пише \"Ди Цайт\". За пръв път през живота си Кръстева се вижда представена в лоша светлина. Кой се интересува от нейните многобройни награди и почести, когато става дума за шпионаж? Историята е твърде понятна и се разпространява със светкавична бързина. И тази история е следната: една млада, красива и бедна българка пристига през 1965 г. в Париж. И скоро левият интелектуален елит на френската столица е в нозете й. По-късно тя въодушевява и либерален Ню Йорк. А в действителност същата тази бляскава интелектуалка е била само дребна шпионка от България?! \"Постфактическа политика\" В нашия телефонен разговор, продължават по-нататък авторите на публикацията, Кръстева казва нещо съвсем различно от онова, което казва \"Сабина\" според досието: \"Никой не ме е разпитвал преди заминаването ми за Франция. Вероятно някой от апарата се е застъпил за мен. Никога не съм се опитвала да разбера точно.\" \"Лицето в това досие не прилича на мен. То не ме докосва и все пак ме скандализира\", казва Кръстева в телефонното интервю за \"Ди Цайт\". Същевременно тя съзнава, че тоталното отричане не помага. Досието изглежда \"автентично\" и в нейните очи, но тя категорично се съмнява в истинността на съдържанието му. \"Аз имам един голям въпрос към комисията [по досиетата]: проверили ли са те дали тъй наречените факти, за които става дума тук, не са били манипулирани от авторите.\" Кръстева не е сигурна, четем по-нататък в публикацията, дали ще може да продължи необезпокоявано досегашното си ежедневие и работа, или ще трябва да се заеме сериозно с отправените й обвинения. Едно не може да приеме: \"Дали са ми номер! Все едно, че като на затворник са ми татуирали някакъв номер на ръката\", възмущава се тя. \"Явно комунистите още тогава са се занимавали с постфактическа политика.\" Кръстева не е съгласна с оневиняващата я позиция, че през 70-те, както преди това и в София, тя действително е разговаряла с българските другари, но без да подозира, че тези разговори ще прераснат в досие от тайните служби. Тя продължава да държи на собствената си версия, посочва \"Ди Цайт\". \"Илюстрация на полицейските методи в служба на един тоталитерен режим\" Кръстева, четем по-нататък, не може да си обясни наличието на своето досие по друг начин освен като изфабрикувано от неговите автори. Още в края на 60-те тя била вече известна фигура в Париж. Всички я познавали. Поддържала тесни връзки с иконите на френския структурализъм, с Дерида и Фуко. Още през 1970 Ролан Барт публично хвалел теорията й за интертекстуалността. Нямало нищо вярно в твърденията за срещи в някакво си \"скривалище\" или в кафене \"Клозери дьо Лила\". Тя твърди, че не познава агента Лука Драганов, до когото е изпратила картичка от Брюксел: \"Не познавам този човек, името му не ми говори нищо.\" Още една измислица: в досието пише, че по време на Пражката пролет тя заела страната на БКП. Глупости, заявява Кръстева. Навремето заемала позицията на ревизионист, не била срещу Пражката пролет, а срещу линията на Съветския съюз, посочва Кръстева в интервюто за \"Ди Цайт\". \"Те правят от мен човек, какъвто аз не съм\", протестира авторката на легендарната книга \"Чужденци на самите себе си\". \"Пълно с грешки!\", възмущава се Кръстева, но особено се ядосва, че тъкмо \"Ню Йорк Таймс\" в статията си по случая се въздържа от всякаква оценка за истинността на обвиненията. \"Това досие е идеална илюстрация на полицейските методи в служба на един тоталитарен режим\", пише тя в своята интернет страница. Юлия Кръстева преминава в контранастъпление, заключават авторите на публикацията в \"Ди Цайт\".", "date": "2018.04.05", "title": "Контранастъплението на Юлия Кръстева"}
{"url": "https://www.dnevnik.bg/sport/2018/04/05/3159080_iranskata_televiziia_cenzurira_emblemata_na_roma_s/", "text": "Иранската държавна телевизия е цензурирала емблемата на \"Рома\" в репортаж за мача с \"Барселона\" от четвъртфиналите в Шампионската лига, съобщава Би Би Си. Бдителни зрители са забелязали намесата в логото на италианския клуб. Цензурата е била насочена към символа на Рим - кърмещата вълчица. В основата на емблемата на \"Рома\" е капитолийската вълчица, която кърми Ромул и Рем. Действието на иранската телевизия бързо предизвика голямо внимание. В социалните мрежи веднага се появиха шеги и иронични коментари по темата.  \"Рома\"  загуби тежко с 1:4 срещу \"Барселона\"  в първата среща. Треньорът на италианците  Еу зебио ди Франческо остана недоволен от съдийството . Според него реферите са дали ненужно предимство на каталунците.", "date": "2018.04.05", "title": "Иранската телевизия цензурира емблемата на \"Рома\" с кърмещата вълчица"}
{"url": "https://www.dnevnik.bg/biznes/2018/04/05/3159091_ministerstvoto_na_turizma_obeshtava_da_otpadnat_19/", "text": "Министерството на туризма предвижда да отпаднат 19 вида документа, свързани с услугите, които ведомството предоставя на бизнеса. Те ще се набавят по служебен път, с което се цели да се облекчи работата на бранша, съобщава министерството. Подготвя се и промяна в наредбата за категоризация и прекатегоризация на местата за настаняване, с които ще се разтовари браншът от ненужни изисквания. Заедно с това се търси начин съвместно с бизнеса да се набележат механизми за мотивиране на кадрите в туризма. Отпадането на 19-те вида документи ще стане с промени в Закона за туризма, които предстои да бъдат разгледани на второ четене. С промяната на наредбата за категоризация пък при хотелите 4 и 5 звезди ще бъдат облекчени изисквания, които не влияят на качеството на обслужването. Министерството планира от 2019 г. заедно с Министерствоjf на образованието и науката да създаде център за квалификация и преквалификация за кадрите в туризма. Той ще е към Министерството на туризма и ще бъде изцяло насочен към практиката. Предвижда се за лектори да се канят международно признати имена в сектора.", "date": "2018.04.05", "title": "Министерството на туризма обещава да отпаднат 19 документа за бизнеса"}
{"url": "https://www.dnevnik.bg/sviat/2018/04/05/3159090_juliia_skripal_napravi_purvoto_si_iziavlenie/", "text": "\"Радвам се да съобщя, че се подобрявам с всеки изминал ден. Благодаря на всички, които ми изпратиха съобщения с пожелания за скорошно оздравяване.\" Това се казва в  първото изявление  на 33-годишната рускиня Юлия Скрипал, която бе отровена на 4 март с баща си - бившият двоен агент и офицер от Главното разузнавателно управление (ГРУ) на руската армия Сергей Скрипал, в британския град Солсбъри. Местните медии съобщиха на 29 март, че тя е дошла в съзнание.  Съобщението бе разпространено от пресслужбата на британската полиция, съдържа само 4 изречения, няма нейна снимка и в него тя потвърждава, че е излязла от кома преди седмица. \"Уверена съм, разбирате, че цялата тази история малко те изкарва от релси... Надявам се да проявите уважение към личния ми живот през целия период на оздравяването ми\", допълва тя. В текста не се посочва в какво състояние е 66-годишният ѝ баща и само се благодари на болничния персонал и се споменава за жителите на Солсбъри, помогнали, когато двамата са били \"недееспособни\". Сергей и Юлия Скрипал бяха открити в парк - той в безпомощно състояние, а тя припаднала и откарана до спешното отделение с хеликоптер - като до днес не се съобщава къде са настанени двамата. Според Лондон нападението най-вероятно е извършено от руската държава. Центърът за химически и биологични оръжия в Портън Даун потвърди, че става дума за атака с нервнопаралитично вещество, но не посочи то да е било произведено в Русия. В първите дни след най-тежкият подобен инцидент от Втората световна война насам в Европа специалисти коментираха, че ако наистина срещу Скрипал е използвано вещество от групата \"Новичок\", те имат нищожни шансове да оцелеят и дори това да се случи, ще останат с тежки увреждания за цял живот. Москва настоява от няколко седмици да получи достъп на руски консул поне до Юлия, която е руски гражданин. В четвъртък британското външно министерство обяви, че това ѝ е било съобщено, след като е дошла в съзнание, но тя не се е възползвала от предложението. \"Сега в ръцете на госпожа Скрипал е да реши кога да се възползва от предложената консулска помощ, но до днес тя не го е сторила\", се казва в съобщението. Не вярваме нито на една дума на Лондон по случая за отравянето на Скрипал и продължаваме да настояваме за доказателства, каза днес за пореден път външният министър Сергей Лавров. \"Отдавна сме престанали да вярваме на думи, включително от западните ни колеги\", добави той. По-рано днес държавната телевизия \"Россия-1\" разпространи звукозапис на телефонен разговор, предаден от братовчедка на Юлия Скрипал, но с уточнение, че не може да потвърди автентичността му.", "date": "2018.04.05", "title": "Юлия Скрипал направи първото си изявление след покушението"}
{"url": "https://www.dnevnik.bg/bulgaria/2018/04/05/3159004_dvama_begulci_dvama_uvolneni_i_mnogo_vuprosi/", "text": "Двама избягали, двама уволнени и много въпроси. Така накратко може да се обобщи в последния работен ден инцидентът от вторник следобед, при който двамата рецидивисти - Владимир Пелов и Радослав Колев - успяха да напуснат Софийския централен затвор въоръжени. Три дни след безпрецедентното бягство единственото ново по случая е, че след тях освен чистачка е тичал и социален работник от затвора, по който единият от бегълците е стрелял. Това се разбра от думите на вътрешния министър Валентин Радев пред \"Нова телевизия\" в четвъртък. \"Не е така с тази чистачка, всички го повтаряте. Има и един социален работник, Кръстьо се казва. Той бяга по левия тротоар, Пелов стреля по него, а той се скрива зад едно дърво и вижда, че нищо не може да направи. Чистачката не е осъзнавала какво се случва. Жената е искала да види и тя, защото не е повярвала какво се случва\", заяви вътрешният министър. От двамата бегълци няма и следа, а от Радев разбираме още, че МВР се е надявало да ги задържи още в София, но това не се е случило. В сряда по разпореждане на премиера Бойко Борисов главният директор на дирекция \"Изпълнения на наказанията\"  Свилен Цветанов и директорът на Софийския централен затвор Петър Кръстев  бяха уволнени заради случая. Въпреки това все още не е известно как и защо двама осъдени, които изпълняват наказанието си при строг режим, се сдобиват с оръжие и преодоляват охраната на Софийския централен затвор. Неизяснен остава и въпросът защо, след като МВР подава оперативна информация за планирано бягство на един от двамата затворници още през 2017 г., се стига до този инцидент. Според  вътрешния министър Валентин Радев:  \"Дали сме съответната информация на затвора и те може би са предотвратили бягството му миналата година. Може би иначе е щял да избяга тогава\", заяви Радев. По случая заработи комисия в Министерството на правосъдието за изясняване на обстоятелствата, двамата бяха обявени за международно издирване, а от МВР се хвалеха, че са заградили добре границите. Според бившия секретар на МВР в правителството на ОДС и преподавател в НБУ Николай Радулов обаче  двамата няма да бъдат открити. Версиите Правосъдният министър Цецка Цачева заяви в сряда, че до бягството се е стигнало заради човешка грешка, а в петък стана известно, че при новината за избягалите рецидивисти тя се е разгневила. От Министерството на правосъдието обаче все още не са представили официална версия какво е довело до инцидента, като според Цачева в Софийския централен затвор има и \"техническо недокомплектоване\". Според бивши и настоящи лишени от свобода, с които \"Дневник\" разговаря, подобно бягство е възможно единствено със съдействие от надзирателите, а причините за подобен инцидент са корупция и лошите условия в местата за лишаване от свобода. Основната версия, развивана от медии и от експерти, е, че на затворниците е помогнато отвън. Пред Би Ти Ви  бившият началник на ОДМВР - София, Николай Николов заяви, че бизнесмен и земеделски производител от Ботевград е бил много близък с Владимир Пелов, като именно в негов имот той е опитл да се скрие от органите на реда след грабеж през 2011 г. Според в. \"24 часа\", които се позовават на информация от разследващите, бягството на Владимир Пелов и съкилийника му Радослав Колев е финансирано от ботевградски бизнесмен, за когото беглецът е работил, докато е бил на свобода, и е изпълнявал негови поръчки за палежи, рекет и дори убийства, които още се разследват. В информацията не се споменава името на бизнесмена, но се твърди, че той е бил разпитван още в първите часове след бягството. Заедно с него показания са дали синът на беглеца, който носи неговото име, братя с фамилия Ерменкови и още няколко души от обкръжението им. Какво следва По информация на Министерството на правосъдието, предоставена на \"Дневник\" по реда на закона за обществена информация,  за последните пет години от избягали 55-ма затворници  само пет все още се издирват. Тепърва ще стават известни и резултатите от проверката на причините, заради които се е стигнало до този инцидент.", "date": "2018.04.05", "title": "Двама бегълци, двама уволнени и много въпроси (обобщение)"}
{"url": "https://www.dnevnik.bg/sport/2018/04/05/3158918_za_vtora_poredna_godina_formula_1_shte_izluchi/", "text": "Всички отбори във Формула 1 с изключение на \"Ферари\" до момента са заявили участието си във виртуалния световен шампионат на надпреварата. Тимовете ще се включат в електронните серии със собствена визия на болидите. \"Нашата цел винаги е била да обвържем отборите (с  електронните спортове ) възможно най-скоро и сме удовлетворени, че те виждат потенциала на електронните серии в толкова ранна фаза\", заяви Юлиан Тан, директор в дигиталния отдел във Формула 1. Сериите F1 Esports ще преминат през четири квалификационни турнира, първият от които започва на 13 април в Шанхай. Най-добрите 20 състезатели ще участват в драфт, като всеки от отборите във Формула 1 ще има право да избере пилотите си за виртуалния шампионат. Финалният кръг на надпреварата ще се проведе през юли, като участниците ще премерят сили в три състезания. Организаторите предвиждат общият награден фонд да надхвърли 200 хиляди долара. Победител в първия сезон стана британецът Брендън Лей с отбора на \"Ред бул\". Тогава повече от 63 хиляди души участваха в турнира.", "date": "2018.04.05", "title": "Формула 1 започва нов сезон в електронните спортове, но без \"Ферари\""}
{"url": "https://www.dnevnik.bg/bulgaria/2018/04/05/3159099_slizaneto_na_blagodatniia_ogun_shte_moje_da_se_gleda/", "text": "Слизането на благодатния огън в Йерусалим ще може да се гледа онлайн във фейсбук страницата на Българската патриаршия, както и в личния профил в социалната мрежа на митрополит Антоний. Това съобщи самият той в ефира на БНТ. Митрополитът ще ръководи делегацията на Светия синод на Божи гроб, за да донесе в България благодатния огън. Тук свещеници от цяла България ще дойдат на летището в София, ще вземат частица от благодатния огън, за да я занесат по всички епархии, а оттам и по енориите на църквата. Трябва да се използват съвременните технологии, обясни митрополитът. По повод информациите в няколко медии, че духовник от Македония също ще дойде на летището, за да отнесе в родината си благодатния огън, по-рано пред \"24 часа\" митрополитът отрече това и каза, че няма такова решение на синода. По въпроса за желанието на македонската църква българската да й стане църква-майка митрополитът коментира пред БНТ, че тези разговори не са леки и няма как да са, доколкото се отнасят до вдигането на схизма и при положение че този въпрос години наред е бил оставян встрани.  В коментар на резултатите от няколко социологически проучвания, които показаха, че много българи хем твърдят, че са християни, хем ползват услугите на екстрасенси и вярват в пророчества и практикуват йога, митрополитът посочи, че все повече модерните неща и прозападните течения изместват традициите в българското общество и вярата на българите. Според него, за да се противостои на това, трябва да се говори не само на подрастващите, но и на зрелите хора. Има няколко поколения, които се лутат в безпътица, обобщи ситуацията той. В отговор на въпрос се съгласи, че това не е само по силата на църквата, а е нужно да се вземат мерки и в рамките на семейството.", "date": "2018.04.05", "title": "Слизането на благодатния огън ще може да се гледа онлайн"}
{"url": "https://www.dnevnik.bg/sviat/2018/04/05/3158937_kakvo_se_sluchi_sus_seif_al_islam/", "text": "Какво се случва със Сейф ал Ислам? Въпросът буди безпокойство в Зинтан, малък град на прага на либийската пустиня, където синът на бившия диктатор Муамар Кадафи  бе държан като затворник , след като бе заловен в южната част на страната през ноември 2011 г.  През юни 2017 г. групировката, която го държеше, обяви, че е пуснат на свобода, но това така и не бе потвърдено. Някои го смятат дори за мъртъв, защото няма никакви сведения за съдбата му в страна, където обикновено тайните не се пазят много добре. Името му отново влезе в новините, когато бяха  повдигнати обвинения  срещу бившия френски президент Никола Саркози за предполагаемо  либийско финансиране  на предизборната му кампания през 2007 г. През 2011 г. Сейф ал Ислам заяви в ефира на \"Евронюз\": \"Ние му финансирахме кампанията.\" Четиридесет и пет годишният син на Кадафи не е виждан от юни 2014 г. По време на делото срещу него - което според ООН и неправителствени организации е било претупано - той се яви чрез видеоконферентна връзка от Зинтан. През юли 2015 г.  той беше осъден задочно  на смърт. Издирван е и от Международния наказателен съд (МНС) в Хага по обвинения в престъпления срещу човечеството, извършени по време на бунта през 2011 г., довел до падането от власт и смъртта на баща му. Промени Макар и няколко либийски и дипломатически източници да уверяват, че Кадафи-син е още в Зинтан, на 170 км югозападно от Триполи, не се знае дали е още в затвора.  В този град, устроен на племенни начала, езиците не се развързват лесно. Разположен на стръмните склонове на планинския масив Джебел Нефуса, дълго маргинализираният бедуински град се трансформира. Насред осеяните с маслинови дръвчета полета се издигат модерни сгради, на метри от съвсем обикновени къщи. Видимото спокойствие на този 40-хиляден град - бастион на бунта срещу режима на Кадафи - контрастира с военната мощ, с която разполагат местните групировки. Те са сред най-могъщите в Либия. \"Затворник\" С глава, увита в черен тюрбан и потъмняло от пустинното слънце лице, Мохтар ал Ахзар, един от военачалниците в Зинтан, заявява категорично при първото споменаване на името Сейф ал Ислам Кадафи: \"Да. Той (още) е затворник.\" Малко по-късно обаче представителят на Военния съвет на града, който обединява основните въоръжени групировки, вече не е толкова категоричен: \"Въпреки че вече не е затворник, той е издирван от МНС\" и либийското правосъдие. \"Няма къде да отиде\". Шабан ал Мархани, един от племенните вождове на града, също си мънка под носа и дава неясен отговор: \"Сейф ал Ислам е тук (в Зинтан) и е затворник, но неговата съдба не е в ръцете на Зинтан.\" \"Във всеки случай Сейф ал Ислам никога не е бил затворник в пълния смисъл на думата. След задържането му той бе поставен под домашен арест, не в затвор\", каза пред АФП човек от службите за сигурност. \"Катибат Абу Бакр ас Седик\", въоръжената групировка, която залови Сейф ал Ислам, отказа неколкократно да предаде пленника си на властите в Триполи или на МНС. След това за всеобща изненада тя обяви през юни 2017 г., че го е освободила. Това не бе взето на сериозно, особено след като няколко месеца по-рано се появи същата информация. \"Катибат Абу Бакр ас Седик\" заяви, че прилага закон за амнистията, обнародван през 2015 г. от парламента в източната част на страната, но според юристи той не може да се приложи в случая на Сейф ал Ислам. \"Беглец\" Депутатът Омар Гайс, който представлява Зинтан в либийския парламент, казва, че не е в състояние да потвърди или да отрече информацията за освобождаването му. \"Сейф ал Ислам е считан за укриващ се престъпник. И ако бъде арестуван, ще бъде отново съден\", добави той и уточни, че \"беглецът\" е преследван от либийските власти за различни деяния.  Службата на главния прокурор в Триполи смята, че Сейф ал Ислам \"не може да подлежи на амнистия\" предвид престъпленията, за които е признат за виновен. АФП не можа да се свърже със службата на прокурора на Международния наказателен съд за коментар относно съдбата на Кадафи-син. В последното си изявление по тази тема, през юни 2017 г., МНС заяви, че ще вземе \"необходимите мерки, за да разбере къде се намира Кадафи\". За това объркване допринасят и привържениците на бившия режим. На 19 март човек, който твърди, че представлява Сейф ал Ислам, обяви от Тунис кандидатурата му за следващите президентски избори в Либия. На следващия ден \"Катибат Абу Бакр ас Седик\" написа на страницата си във \"Фейсбук\", че се е \"свързала\" със Сейф ал Ислам, който е отрекъл да се е обръщал към някого с искане да говори от негово име. В Зинтан обаче се говори, че тази въоръжена групировка е била разпусната преди близо година. АФП не можа да открие командира ѝ Аджми Аатири. Бъркотията е пълна. /БТА", "date": "2018.04.05", "title": "Какво се случи със Сейф ал Ислам"}
{"url": "https://www.dnevnik.bg/bulgaria/2018/04/05/3149190_veliki_chetvurtuk_e/", "text": "Днес е Велики четвъртък - най-важният ден от Страстната седмица. На този ден християните си припомнят Тайната вечеря, молитвата на Христос в Гетсиманската градина, предателството на Юда, съдът на Пилат Понтийски над Исус. През нощта срещу четвъртък Христос се моли в Гетсиманската градина до идването на предателя и залавянето му. На Велики четвъртък е произнесена смъртната присъда над Исус Христос и е потвърдена от Пилат Понтийски. На Тайната вечеря Исус е заявил на своите ученици, че ще бъде предаден. В същата тази вечер, която според еврейските вярвания е началото на следния ден (след залез), той е разпнат. На този ден свещенослужителите изнасят кръста от олтара, което символизира носенето му от Христос към Голгота. Извършва се маслосвет, при който всеки желаещ мирянин бива помазан с елей за здраве. Първото яйце задължително трябва да бъде червено - символ на пролятата кръв на Спасителя. Докато боята още не е изсъхнала, с яйцето се рисува кръст върху челата на децата и се натриват бузките им - за здраве. Първото яйце се пази в къщата в продължение на година, за да носи успех и щастие на домакините. Второто яйце също се боядисва в червено. То ще бъде занесено и оставено в църквата след празничната литургия в полунощ на събота срещу неделя. На Велики четвъртък се замесва и тестото за великденските козунаци. Най-често те се оформят като плитка, а в средата на мястото на усукването на тестото да се поставят шарени яйца. За семействата, които не успеят да изпълнят ритуалите днес, се дава втора възможност - да боядисат яйцата и да омесят козунаците в събота. След въздържанието на Разпети петък съботата е денят за довършване на подготовката за празника.", "date": "2018.04.05", "title": "Днес е Велики четвъртък"}
{"url": "https://www.dnevnik.bg/skorost/2018/04/05/3157949_fotorazkaz_biatlon_s_novoto_bmv_h2/", "text": "Всяка година през август  , при който значение има бързината на преминаване по определено трасе и точността на стрелбата. В края на март от БМВ Груп България пък проведоха своеобразен БМВ биатлон, за да представят новия кросоувър на марката Х2.", "date": "2018.04.05", "title": "Фоторазказ: Биатлон с новото БМВ Х2"}
{"url": "https://www.dnevnik.bg/sport/2018/04/05/3158672_v_razgara_na_krizata_mejdu_velikobritaniia_i_rusiia/", "text": "Четвъртфиналната фаза в Лига Европа започва тази вечер с  английско-руски сблъсък  точно в разгара на дипломатическата криза между двете страни. На стадион \"Емиратс\" в Лондон \"Арсенал\" приема ЦСКА (Москва). В последните месеци напрежението между двете страни се увеличи заради отравянето на бившия агент Сергей Скрипал в Солсбъри. След това Великобритания и редица европейски страни изгониха от своите територии руски дипломати, а Кремъл предприе същите мерки срещу представителите на Англия. Стигна се дотам, че британската кралска фамилия и висши политици ще бойкотират световното първенство в Русия през лятото. От Европейската футболна централа (УЕФА) обаче са уверените, че дипломатическата криза няма да попречи на мачовете между \"Арсенал\" и ЦСКА. Все пак феновете на руския тим, които ще пътуват до Лондон  бяха предупредени да внимават заради \"антируските настроения\"  във Великобритания. Около 500 руски фенове ще са на двубоя от Лига Европа. Турнирът е последен шанс на \"Арсенал\" да спаси сезона си, след като във Висшата лига заема едва шестото място. Преди срещата мениджърът на \"артилеристите\" Арсен Венгер обяви, че тимът му вече е излязъл от кризата. \"Няма как да коментирам дипломатическата криза, защото тук не става въпрос за футбол. Не бива двете неща да се смесват и се надявам, че ситуацията между двете страни няма да се отрази на футболните мачове\", каза Венгер. Срещу руски отбори \"Арсенал\" има шест мача, като в тях е постигнал две победи, две равенства и две загуби. В тях головата разлика на \"артилеристите\" е отрицателна – 4:5. В групата на руския отбор е  българският национал Георги Миланов . Очаква се халфът да вземе участие в мача. Останалите четвъртфинали в Лига Европа са: \"Атлетико\" (Мадрид) – \"Спортинг\" (Лисабон), \"Лацио\" – \"Залцбург\" и \"РБ Лайпциг\" срещу \"Марсилия\". Срещите започват в 22.05 часа.", "date": "2018.04.05", "title": "В разгара на кризата между Великобритания и Русия \"Арсенал\" приема ЦСКА (Москва)"}
{"url": "https://www.dnevnik.bg/sviat/2018/04/05/3158300_kolumbiia_se_opasiava_ot_humanitarna_katarstrofa/", "text": "По моста \"Симон Боливар\", на границата между Венецуела и Колумбия, продължават да преминават по 4000 души на ден и ако това не се промени, властите се опасяват от сериозна хуманитарна криза, пише в. \"Ел паис\". Проблемът е, че в град Кукута, където пристигат венецуелците, бягайки от кошмар, безработицата вече е 16.5%, а сивата икономика - около 50 на сто. Много от новодошлите обаче допускат, че може и никога да не се върнат и ще трябва да останат в Колумбия или другите. Обществените услуги са в пълен срив, а някои от местните вече показват първи изблици на ксенофобия, докато из града им се разхождат хиляди венецуелци, разказва \"Ел паис\". \"А този град, спирка по пътя на наркотрафика, е един от 50-те най-изпълнени с насилие в света заради присъствието на паравоенни групи в целия регион.\" В Кукута вече има достатъчно болести, мизерия, замърсяване и прах; някои дори продават косата си за 70 хил. песос (20 евро). Венецуелският министър на съобщенията Хорхе Родригес наскоро пътува до Испания, за да защити предстоящите президентски избори в страната като свободни и честни и да каже, че администрацията на държавния глава Николас Мадуро готви план, за да покани венецуелците да се върнат. Според Световната организация за миграцията 1.6 млн. души са напуснали страната от 2015 г. насам, а от тях 145 хил. са поискали убежище. За същия период брутният вътрешен продукт се е свил с 40%. Eврокомисарят за хуманитарна помощ Христос Стилианидис обяви миналия месец, че Европейският съюз ще предостави 31 млн. евро помощ хуманитарна помощ за бежанците в Колумбия.", "date": "2018.04.05", "title": "Колумбия се опасява от хуманитарна катастрофа заради кризата във Венецуела"}
{"url": "https://www.dnevnik.bg/sviat/2018/04/05/3158310_orban_razchita_na_mladite_no_te_gledat_navun/", "text": "                        20-годишната студентка Лаура Балаш внимателно ще избере за кого да гласува на изборите в неделя, защото изходът от тях може да определи дали ще емигрира, или не. Студентката учи филмови и медийни науки в най-стария университет в страната – Будапещенския университет \"Лоранд Етвеш\". Той е и алма матер на премиера Виктор Орбан, но Балаш е категорична, че няма да подкрепи настоящата власт. Университетът бе активистки център през осемдесетте и много от сегашните му студенти също имат категорични политически възгледи. Самата Балаш се колебае между социалистите и лявата партия LMP (\"Политиката може да бъде различна\"). \"Но няма да гласувам за управляващите партии, защото не дават достатъчно свобода и вече няма възможност дори да разсъждаваш. Не виждам бъдещето си в такава среда\", казва тя пред агенция \"Ройтерс\". \"Не съм доволна от посоката, в която е поела образователната система, нито от националистическите настроения, които демонстрират\", казва друга студентка от Будапещенския университет Ештер Якаб. Орбан основа партията си \"Фидеш\" след завършването на университета през 1987 г. и в началото бе либерал. Но в последните осем години използва силните си мандати да тласне страната към антимюсюлмански настроения и национализъм, за които критиците му казват, че подкопават демокрацията. В своя скорошна реч той обяви, че изборите ще определят дали Унгария ще бъде залята с имигранти и че студентите са \"бастион\" на бъдещето. Но проучване на либералния институт \"Републикон\" показва, че 40% от хората на възраст между 18 и 24 години искат да се преместят в чужбина или член на семейството им има това намерение. До голяма степен това се дължи на икономически фактори. Макар заплатите да се повишиха осезаемо по време на последния мандат на Орбан, те все още изоставт от тези на Запад. \"Мисля, че ще поработя в чужбина няколко години и после ще се върна\", казва 21-годишния студент по инженерни науки от гр. Мишколц Жолт Белишки.", "date": "2018.04.05", "title": "Орбан разчита на младите, но те гледат навън"}
{"url": "https://www.dnevnik.bg/sport/2018/04/05/3158691_la_galaksi_uvelichi_cenite_na_flanelkite_sled/", "text": "Златан Ибрахимович започна ударно престоя си в \"Лос Анджелис галакси\", а новият му отбор прави всичко възможно, за да извлече дивиденти от шведската мегазвезда. Футболистът  вкара два гола в дербито на Ел Ей , а \"галактическите\" вече са започнали план как да печелят от неговата популярност. От клуба са увеличили сериозно цените на фланелките след преминаването на шведа на стадион \"СтъбХъб сентър\". В момента реплика на фланелката на Ибрахимович с къси ръкави струва почти 94 евро (82 паунда). Ако пък феновете искат да притежават автентична фланелка на шведа с №9, ще трябва да платят 122 евро за такава с къс ръкав или 146 с дълги. Цените, които от \"Галакси\" поставиха, са средно с 5 евро по-скъпи от досегашните. Според маркетингови експерти тимът от Лос Анджелис може да изкара милиони, след като интересът към Ибрахимович е огромен. В САЩ вече смятат, че шведският нападател се радва на по-голяма популярност от Дейвид Бекъм, който преди време също игра за отбора. С увеличeните цени \"Лос Анджелис галакси\" продава фланелките си по-скъпо и от отборите във Висшата лига на Англия. Единствено  \"Арсенал\"  има по-високи цени от тимовете на Острова – 144 евро за автентична фланелка, включваща и нашивките на ръкавите. Второто място в световен мащаб държи \"Ювентус\" – 142 евро. Далеч назад остават \"Реал\" (Мадрид) и \"Барселона\", които в последните години започнаха да продават на по-достъпни цени – 103 и 114 евро.", "date": "2018.04.05", "title": "\"ЛА галакси\" увеличи цените на фланелките след привличането на Ибрахимович"}
{"url": "https://www.dnevnik.bg/bulgaria/2018/04/05/3158692_kratki_novini/", "text": "Общественият съвет на кампанията \"Великден за всеки\" е решил да даде набраните 260 000 лв. на възрастните хора, които няма да получат надбавки към пенсиите си, съобщиха от пресцентъра на Българския червен кръст (БЧК), който е член на съвета. Ваучери за хранителни продукти на стойност от 20 лв. ще бъдат дадени преди християнския празник на 13 000 души с пенсии над 321.01 лв. Списъците на пенсионерите, които ще получат паричната помощ преди Великден в клоновете на \"Български пощи\" в цялата страна, се изготвят от Националния осигурителен институт. Огнище на птичи грип в Ямболско Потвърдено е ново огнище на високопатогенна инфлуенца A по птиците тип H5N8 в животновъден обект за отглеждане на патици в село Зимница, община Стралджа, област Ямбол. Всички птици ще бъдат умъртвени, съобщиха от пресцентъра на министерството на земеделието и храните. Обособена е 3-километрова предпазна зона и 10-километрова наблюдавана зона около птицефермата, като са наложени забрана за търговията и придвижването на домашни, диви и други птици и яйца за разплод, организиране на панаири, пазари, изложби и други струпвания на домашни или други птици. Прокуратурата установи близо 5000 родители, които не са записали децата си на училище Проверка на Върховната административна прокуратура (ВАП) установи 4835 родители, които не са записали децата си на детска градина или училище, което е задължително. В 8278 случаи пък са констатирани родители, които не осигуряват присъствието на децата си в задължителните образователни институции. Установени са още 264 родители, които не осигуряват присъствието на децата си в допълнителното обучение в училищата. Прокуратурата е съставила 1173 акта за административни нарушения, както и 509 постановления. Резултатите от проверката на ВАП идват месец, след като се разбра, че  екипите на образователното министерство за връщане на отпадналите ученици  в училище ще работят постоянно. Към днешна дата сформираните 1134 екипа са посетили 189 000 деца на общо 207 000 адреса. Върнатите обратно в клас са 21 915, от които повторно са отпаднали 1221. БДЖ ще награди персонала на влака София - Бургас, който се подпали Инцидентът стана  на 30 март край гара Коньово . От железопътната компания смятат, че екипът се е справил професионално и е помогнал за своевременната евакуация на пътниците. \"Бригадата от началник-влак до кондуктор е действала много адекватно при инцидента, изведени са всички пътници от влака и веднага е започнало гасенето. Предлагам на колегите, тези наши служители, да бъдат наградени за това, че са си свършили работата перфектно\", коментира пред БНР зам.-министърът на транспорта Велик Занчев.", "date": "2018.04.05", "title": "Кратки новини: Прокуратурата установи близо 5000 родители, които не са записали децата си на училище"}
{"url": "https://www.dnevnik.bg/sport/2018/04/05/3158695_guardiola_siti_niama_da_se_predade_vupreki_tejkata/", "text": "Хосеп Гуардиола е уверен, че \"Манчестър сити\" може да достигне до полуфиналите в Шампионската лига въпреки  тежкото поражение с 0:3 от \"Ливърпул\" . \"Гражданите\" бяха тотално надиграни на \"Анфийлд\" и за едва за втори път, откакто Гуардиола е начело, не успяха да отправят точен удар към вратата на съперника. \"В тази стая аз съм единственият, който вярва, че можем да продължим. Има още 90 минути и ние трябва да се опитаме. Във футбола всичко е възможно, ще играем на нашия стадион, пред нашите фенове и семейства. Аз вярвам в моя отбор, те показаха толкова добри неща дотук през сезона\", каза Гуардиола. Той определи резултата като \"труден за преглъщане\". Каталунецът поздрави \"Ливърпул\" за добрата игра и нарече съперника \"топ състав\". \"Оставих Стърлинг резерва, защото се нуждаех от още един халф, исках повече контрол и пасове в средата на терена. Гюндоган е много добър, влизайки от втора позиция. Дали се получи – та ние загубихме 0:3\", добави мениджърът на \"гражданите\". Каталунецът беше разочарован от отношението на феновете на \"Ливърпул\" преди мача. Те атакуваха автобуса на \"Сити\" на път към \"Анфийлд\", а резултатът беше счупено предно стъкло. \"Не мислех, че нещо такова може да стане, аз съм нов в Англия и не вярвах. Помним какво стана в Дортмунд преди година и за мен такива неща са недопустими. За щастие никой не пострада\", каза още Гуардиола.", "date": "2018.04.05", "title": "Гуардиола: \"Сити\" няма да се предаде въпреки тежката загуба"}
{"url": "https://www.dnevnik.bg/politika/2018/04/05/3158700_mareshki_vlizaneto_na_durjavata_v_sdelkata_za_chez/", "text": "Влизането държавата в сделката за ЧЕЗ е за източване на пари, а решението за влизане в сделката е безумно, смята лидерът на \"Воля\" Веселин Марешки. \"Идеята държавата да влезе в сделката за ЧЕЗ беше опит да се източат още стотина милиона\", коментира в в ефира на Би Ти Ви той. \"Според нас някой се опитва да избяга по терлици от инвестицията си в България и на гърба на държавата, чрез инспириране на такива напрежения, се опитва да вдигне цената – каза Марешки. Няма кой нормален инвеститор да плати повече от 200 – 250 млн. Единственият, който може да ги плати, сме пак ние, данъкоплатците - през държавата\", разясни Марешки. По думите му натискът е бил уж държавата да е спасител, а всъщност да се източат още стотина милиона. Замесените са \"бизнесмени или мениджъри и от ЧЕЗ, и български лобита, които имат възможността да разиграят този сценарий\", посочи Марешки. Той декларира, че партията му няма как да подкрепи Закона за горивата, внесен от Емил Димитров, защото за нея приоритет е премахването на картела и \"сме дали дума на българския народ и ще се борим докрай\". \"Този закон е абсолютно вреден за държавата и абсолютно вреден за всички – той помага само да се монополизира браншът от определени групи\", заяви Марешки. Той не вярва, че ще бъде повишени цените на горивата преди летния сезон. Марешки коментира и  бягството  на двама рецидивисти от Централния софийски затвор, като посочи, че от морална гледна точка правосъдният министър и министърът на вътрешните работи трябва да си подадат оставките. Лидерът на \"Воля\" определи като \"цинизъм\", че на пенсионерите ще се дадат по 40 лв. за Великден, а държавата ще плати 100 млн. за ремонт на няколко самолета, \"които така или иначе за нищо не стават\". Според него е нормално да има разпад в коалицията \"Обединени патриоти\", защото са \"сглобени чисто фиктивно, нищо не ги свързва и повечето си гледат собствения интерес\".", "date": "2018.04.05", "title": "Марешки: Влизането на държавата в сделката за ЧЕЗ беше опит да се източат милиони"}
{"url": "https://www.dnevnik.bg/evropa/2018/04/05/3158698_broiat_na_salafistite_v_germaniia_se_e_udvoil_ot_2013_g/", "text": "Броят на хората в Германия, които се самоопределят като салафити - последователи на изключително консервативна форма на сунитския ислям - е нараснал двойно за последните пет години, съобщи германското вътрешно министерство, цитирано от ДПА. По последни данни около 11 000 души в Германия се самоопределят като салафити. През 2013 г. те са били около 5500. Цитирани от в. \"Тагесшпигел\" експерти обаче посочват, че броят на новопривлечените в салафизма е намалял през последните месеци заради териториалните загуби на радикалната групировка \"Ислямска държава\" в Сирия. Най-голямо увеличение на салафитите се наблюдава в районите на Берлин и Хамбург, заяви германското вътрешно разузнаване, цитирано от вестника. Макар и салафитите в Германия да имат буквалистко, строго и пуританско тълкуване на исляма, не всички подкрепят насилствения джихад. По най-нови данни от германското вътрешно разузнаване в страната има 760 души, които имат готовност и способност да извършат терористични нападения. От тях 153 са в затвора./БТА", "date": "2018.04.05", "title": "Броят на салафитите в Германия се е удвоил от 2013 г."}
{"url": "https://www.dnevnik.bg/na_put/2018/04/05/3157822_fotogaleriia_da_pochetesh_belejitite_sugrajdanite_si/", "text": "Какво е общото между писателя Антоан дьо Сент-Екзюпери, производителя на тенис ракети Пиер Баболат, аритекта Тони Гарние и музиканта Жан Мишел Жар? И четиримата са родени в Лион. Интересното в случая е как го разбрах - докато се разхождах по коридорите на хотел \"Фурвиер\" в Лион.", "date": "2018.04.05", "title": "Фотогалерия: Да почетеш бележитите си съграждани по впечатляващ начин"}
{"url": "https://www.dnevnik.bg/evropa/2018/04/05/3158701_franciia_se_gotvi_da_namali_broia_na_deputatite_s/", "text": "Франция ще съкрати броя на депутатите си с 30%, а на изборите през 2022 г. 15 на сто от членовете на парламента ще се избират по пропорционална система, съобщи френският премиер Едуар Филип, цитиран от \"Ройтерс\". Мерките, които са в съзвучие с предизборните обещания на президента Еманюел Макрон, са резултат от споразумение между неговото центристко правителство и контролирания от опозицията Сенат, чиято подкрепа е от важно значение за прокарване на реформите. \"Тези законопроекти ще допринесат за дълбоко обновяване на политическия и парламентарния живот в дух на отговорност, представителност и ефективност\", каза премиерът Филип. По думите му реформите, ако бъдат одобрени от двете камари на парламента, ще ускорят законодателния процес и ще дадат повече глас на групите, които в момента са недостатъчно представени в парламента. Около 15% от депутатите в долната камара, която има последната дума за законодателството, ще се избират по пропорционална система на изборите през 2022 г. - отстъпка към центристкия партньор на Макрон \"Модем\". Последния път, когато бе използвана пропорционална система, крайнодесния \"Национален фронт\" спечели безпрецедентен брой депутати. Въпреки че на последните парламентарни избори през 2017 г. получи 13% от вота, \"Национален фронт\" спечели едва осем места в 577-местната Национална асамблея.", "date": "2018.04.05", "title": "Франция се готви да намали броя на депутатите с близо една трета"}
{"url": "https://www.dnevnik.bg/bulgaria/2018/04/05/3158711_cecka_cacheva_se_razgnevila_kato_razbrala_za/", "text": "Гневно. Първата ми реакция беше на гняв - как е възможно това да се случи посред бял ден. Как така в затвор се извършва въоръжено бягство\", недоумява министърът на правосъдието Цецка Цачева в интервю за Би Ти Ви. Тя коментира случая с двамата, осъдени за убийства, които  избягаха от софийския затвор във вторник следобед . По думите й по цялата верига е имало информация, че Пелов и Колев са опасни, имали са и налагани наказания за внасяне на мобилни телефони, но в крайна сметка се оказват в помещението за приемане на пратки въоръжени. Владимир Пелов получил електронна игра тетрис, а Радослав Колев - бързоварче, информира правосъдният министър. Вчера по разпореждане на министър-председателя Бойко Борисов  тя уволни  шефа на Главна дирекция \"Изпълнение на наказанията\" Свилен Цветанов и началника на затвора в София Петър Кръстев. Временно дирекцията ще оглави зам.-директорът на Главна дирекция \"Охрана\", откъдето ще направят и анализ на организацията на охраната в Централния софийски затвор. Цецка Цачева информира, че само един служител на затвора е имал възможността да спре с оръжие Пелов и Колев, които избягаха през централния вход. Той обаче бил повален от тях. \"Единственият въоръжен пост е на бариерата. Служителят, когато ги вижда да излизат от вътрешната врата, тръгва срещу тях. Те го повалят. Тръгва след тях, вади оръжие, но районът е с леки автомобили, граждани\", разказа тя какво е видяла на записите от камерите. Там след това се виждат и други надзиратели. Според разпоредбите обаче те не са въоръжени – дори и с палки, разясни министърът на правосъдието. Най-лесно за Цачева би било да си подаде оставката, но нямало да го направи. \"Във всеки момент, в който министър-председателят ми поиска оставката, аз ще я дам. Министърът на правосъдието по закон има отговорност за общото ръководство и контрол. Моите задължения като министър по отношение на изпълняването на управленската програма за политиките, които се провеждат в местата за лишаване от свобода, се спазват\", каза Цачева в отговор на призивите да напусне поста си.", "date": "2018.04.05", "title": "Цецка Цачева се разгневила, като разбрала за избягалите затворници"}
{"url": "https://www.dnevnik.bg/photos/2018/04/05/3158688_fotogaleriia/", "text": " в първия четвъртфинален сблъсък между двата отбора. Срещата върна всички любители на играта към романтичните времена благодарение на атакуващия стил и на двата тима, а петкратният европейски клубен шампион направи един от най-силните си мачове от години.", "date": "2018.04.05", "title": "Фотогалерия: Зрелището на \"Ливърпул\" срещу \"Манчестър сити\""}
{"url": "https://www.dnevnik.bg/politika/2018/04/05/3158724_posledniiat_240-ti_deputat_-_elena_aksieva_ot_volia/", "text": "Последният, 240-и, депутат в парламента – Елена Аксиева от \"Воля\", положи клетва и парламентът е в пълния си състав. Последните 6 месеца депутатите в парламента бяха 239, след като Нина Миткова прекрати по свое желание депутатските си правомощия на 29 септември. Елена Аксиева бе определена за народен представител от 16-и избирателен район - Пловдив, с решение на Централната избирателна комисия от 3 октомври м.г. Причината за забавянето е, че Аксиева има бебе и кърми. 31 годишната Аксиева беше водач на листите на \"Воля\" в Пловдив-област и Разград и на второ място в листата на Пловдив-град, откъдето става депутат. От Централната избирателна комисия обясниха през октомври, че  няма законов срок , в който депутатът трябва да встъпи в длъжност, след като бъде определен за избран по време на мандата на съответния парламент. В сряда Емил Тончев положи клетва като народен представител на мястото на Димитър Гамишев от ГЕРБ.  Гамишев сам си подаде оставката  преди седмица, след като стана ясно, че НАП е започнала да го проверява. Дотова се стигна, след като се появи информация, че той е извършвал злоупотреби с ДДС.", "date": "2018.04.05", "title": "Последният, 240-и, депутат - Елена Аксиева от \"Воля\" положи клетва"}
{"url": "https://www.dnevnik.bg/skorost/2018/04/04/3158509_bez_kamioni_i_remonti_po_putishtata_dnes/", "text": "Пълна мобилизация на всички отговорни служби, за да се гарантира безпроблемно придвижване в навечерието на четирите почивни дни за Великден, ще има днес. От Пътната полиция съобщиха, че имат готовност да изпратят служители да регулират трафика на всички ключови места - входно-изходни артерии в големите градове и пътищата, които се използват най-активно. По традиция в последния работен ден преди почивните се от 16 ч. до 20 ч. се ограничава движението на камионите над 12 тона по автомагистралите и най-натоваренитe пътища (виж картата). Целта е повишаване на безопасността при пътуване и увеличаване на пропускателната способност на пътищата. За улеснение на трафика през Владая днес ще има две ленти за излизащите от София. По време на великденските празници ремонтни дейности по питащата няма да се извършват. При необходимост може да има само неотложни дейности, свързани с безопасността на движението. Натоварването по границите може да се провери он-лайн По традиция много българи ще изберат да почиват в чужбина и от гранична полиция обещаха на всеки два часа да пускат на  сайта си  информация за натоварването на граничните пунктове. За пътуващите към Гърция, съветът е да не се използват само най-популярните ГКПП - Маказа и Кулата, но по-малки пунктове. Пътуващите в Гърция трябва да имат предвид, че с  промени в Закона за движение по пътищата  отпада възможността да се плащат глобите с 50% отстъпка, ако това се направи в рамките на месец. Актуализирани са и част от санкциите. По-сериозни глоби  от началото на седмицата се налагат и в Сърбия , предупредиха вчера от българското посолство в Белград. Новите технологии в помощ на пътуването При избора на най-подходящия маршрут за великденското пътуване помощ могат да окажат и новите технологии. Гугъл мапс (Google maps) дава доста добра информация за трафика, като предлага и най-подходящия, предвид натоварването на пътя маршрут. Подобни функции има и мобилното приложение \"Уейз\" (Waze). Предимството при него е, че предупреждава за катастрофи, ремонти, необичайни събития на пътя, патрули на пътната полиция и други. Данните се подават от самите потребите през приложението и се актуализират доста бързо.", "date": "2018.04.05", "title": "Без камиони и ремонти по пътищата днес"}
{"url": "https://www.dnevnik.bg/citat_na_deniia/2018/04/05/3158730_citat_na_denia_nie_ne_mislim_a_deistvame/", "text": "Това каза министърът на вътрешните работи Валентин Радев в ефира на \"Нова телевизия\" в отговор на въпроса \"Мина повече от денонощие от бягството на двамата рецидивисти. Това увеличава или намалява шансовете за тяхното залавяне, как мислите?\" \"Границите всички са предупредени, веднага разпространихме снимките им, медиите дадоха доста информация. Така че кръгът се затваря около тях и се надяваме, че не са успели да минат границите някъде. Напредваме\", обясни министърът на вътрешните работи.", "date": "2018.04.05", "title": "Цитат на деня: Ние не мислим, а действаме"}
{"url": "https://www.dnevnik.bg/evropa/2018/04/04/3156915_mejdu_skripal_i_erdogan_tretiiat_mesec/", "text": "Добре че беше срещата на двамата лидери на Европейския съюз с Турция във Варна, защото третият месец от българското европредседателство щеше изцяло да премине под знака на разправии, свързани с Русия. Още не бяха приключили тържествата за 140-та годишнина от Освободителната война, когато руският патриарх направи чиста проба политическа демонстрация на обиден и остави българските управници да се самоизяждат. Президентските избори от 18 март, узаконили четвъртвековна власт на Владимир Путин бяха последвани веднага от руско-британската дипломатическа криза заради покушението над Сергей Скрипал, поставила на изпитание партньорските отношения в Европа. Макар да не са пряко свързани с европредседателството, тези събития съпътстваха третия месец на България начело на Съвета на ЕС и бяха тест за зрелостта на външната политика и уменията на София да бъде посредник по горещи световни проблеми. Диалог, но без пробив за Турция Дори и в ролята си на европредседател, невъзможно е за България да постигне пробив в отношенията между ЕС и Турция. И все пак  срещата във Варна  със сигурност ще бъде сочена като един от големите успехи на българското председателство, даже заради самия факт, че е имало такава. Какво се случи? Отношенията между Анкара и Брюксел са в много ниска точка и това не се промени. Единственият проблем, който  намери решение  на срещата в резиденция \"Евксиноград\" на 26 март е, че споразумението за бежанците ще бъде продължено и съюзът ще изплати следващите траншове от 1.2 млрд. и 3 млрд. евро. Притесненията за свободата на медиите и турската операция в Сирия остават. И въпреки че председателят на Европейската комисия Жан-Клод Юнкер се обяви за гарант на продължаването на преговорите за присъединяване, Турция е също толкова  далеч от еврочленство , колкото и преди срещата. Казано накратко, успехът е, че диалогът с Турция продължава, но същото важи и за авторитарните практики там. България съумя да бъде посредник и макар да постави пред Ердоган двустранни въпроси ( обезщетенията за имотите на бежанците от Беломорска Тракия , които винаги са били запазена тема на БСП), не превърна срещата в заложник на междудържавни спорове. Русия, Русия и пак Русия Два въпроса, свързани с Русия, доминираха в медийното пространство през целия месец. Първият е дипломатическата криза между Лондон и Москва заради атаката с нервнопаралитично вещество в Солсбъри срещу бившия руски агент Сергей Скрипал и дъщеря му Юлия. В края на месеца  ЕС подкрепи версията на Лондон , че е доста вероятно Русия да е отговорна за нападението, и отзова посланика на общността в Москва за консултации. В средата на март Лондон  реши да изгони 23-ма руски дипломати  и да предприеме няколко други мерки по случая \"Скрипал\", а Москва отговори реципрочно. Няколко европейски държави и САЩ  обявиха едновременно ответни мерки  срещу Русия в знак на солидарност с Великобритания. България засега избра да  не е сред тези страни  и да се откроява сред малцинството държави в ЕС, въздържали се от подобна крачка. По думите на вицепремиера и министър на отбраната Красимир Каракачанов страната трябва да води балансирана политика и да има открити канали за комуникации с Русия. Той все пак отбеляза, че ако има безспорни доказателства за вината на Русия,  България може да промени своята позиция . Но така и не се разви дебат дали българските служби и власти знаят достатъчно по случая. Според \"Файненшъл таймс\" Лондон е споделил \"необичайно много информация\" с партньорите си, но също така е проявил и селективност - някои от тях не са получили по-подробни данни. Изданието не посочи кои може да са партньорските страни, на които Великобритания няма доверие докрай. Русия бе в центъра и на друга дипломатическа буря, този път между руския патриарх и българските власти. Проблемът тръгна от разговор между президента Румен Радев и патриарха на Руската православна църква Кирил. Той се състоя в София в рамките на посещението на главата на Руската православна църква в България за Трети март. След срещата в президентството патриархът направи специално изявление за българските медии като каза,  че си заминава огорчен  от интерпретациите в България за Руско-турската война (1877-1878 г.) и споменаването на жертвите и на други нации освен руската. Дни по-късно на сайта си Руската православна църква  публикува видео  от част от разговора между патриарх Кирил и българския държавен глава, в което се чуват остри реплики от страна на руския духовник, който подсилва въздействието им с потропване с пръсти по масата. Войната на думи продължи и на други фронтове. Вицепремиерът Валери Симеонов нарече патриарха  \"цигарен митрополит\" и \"второразрядно ченге\", а  руски свещеници определиха Радев като  страхлива марионетка на Запада  в треторазредна страна. Случващото се между ЕС и Русия е изпитание за дипломацията на всички държави членки. България не е изключение. Как обаче да бъде и неутрална към Москва, и солидарна с Лондон по случая \"Скрипал\"? Отговорът не е лесен, а премиерът Бойко Борисов обича да припомня как показал от черноморския бряг на френския президент Еманюел Макрон, че \"ей там е Крим, а ей там е Босфора\" и трябва да внимаваме. Вероятно за страна европредседател е плюс да пороявява дипломатичност в такива моменти - ако трябва и повече от необходимото. Проблемът е каква ще бъде позицията, когато след три месеца приключи българският мандат и ще отпаднат подобни оправдания София да заеме страна. Европредседател по цял свят А междувременно то продължава да тече с пълна сила  далеч отвъд границите на Европа . Според Комуникационния план за  Българското председателство на Съвета на ЕС  (наложи се \"Дневник\" да го изиска по Закона за достъп до обществена информация) събития за българското европредседателство се провеждат по целия свят – от Австралия и Далечния изток, през Северна Африка до Южна Америка. Те са многобройни и разнообразни – изложби, концерти, откривания и закривания на председателството, прожекции на българско кино, конференции и семинари, представяния на  България като дестинация за туризъм . За това Министерството на външните работи има бюджет в размер на 2.4 млн. лева – 400 000 лв. за 2017 г. и 2 млн. за 2018 г. Тези числа са прогнозни – от предвидените за миналата година са похарчени 362 483 лв., неусвоените са останали в републиканския бюджет. Дали с концерти и изложби или с международни срещи, България има шанс да стане по-позната, било то и за шест месеца? Вероятно да - особено за хората, които десет години след приемането на страната в ЕС още не знаят за това (а такива все още има в Европа). Също така вероятно е, че по този начин едва ли се оставя отпечатък върху европейската политика. В средата на европредседателството България се опитва едновременно да играе ролята на посредник, лидер или неутрална страна. Въпросът е кой как разчита в чужбина тази мимикрия и доколко ще разчита на София, когато дойде следващата дипломатическа криза.", "date": "2018.04.05", "title": "Между патриарх Кирил, Скрипал и Ердоган: Третият месец европредседателство бе тест за дипломацията"}
{"url": "https://www.dnevnik.bg/kultura/2018/04/05/3158104_az_snimam_kak_se_snimash_s_mona_liza/", "text": "За втори път след проекта си Hello and Welcome to Paris фотографът Никола Михов насочва вниманието си към постановката на фотографския образ: той снима хората как се снимат. И докато преди в кадър бяха телевизионните емисии, предаващи на живо след атентатите в Париж отстрани, новият му проект - \"Моя Лиза\", се обръща към загадъчните усмивки и и друг медиен феномен - селфито. Никола Михов прекарва общо 138 часа пред най-известната картина в света - \"Мона Лиза\", пред която годишно минават 8 млн. души от цял свят. \"Атмосферата напомня на рок концерт. Джокондата е в ролята на звездата, а туристите - на феновете, които изпълват залата. Ако искаш да я видиш отблизо, трябва да се гмурнеш в навалицата с надеждата, че вълната от тела ще те отнесе най-отпред\", казва фотографът. Музеят е като място за поклонение, в което хората водят пеленачетата си, възторгват се, понякога изразяват гнева си към Франция, но най-често снимат, за да удостоверят пред себе си и другите срещата с \"Мона Лиза\". Михов запечатва тези моменти, в който обърналите й гръб туристи са изцяло погълнати да позират пред някой друг. Резултатът серия е от картини в картината, в които Джокондата наднича мълчаливо над най-различни сюжети. \"Моя Лиза\" е представена в изложба в столичната галерия Photosynthesis от 4 април до 2 май. На откриването й снощи бе и българската премиера на фотокнигата по проекта, представена първо през ноември на изложението Polycopies в Париж. В нея Михов публикува и кратка история на кариерата на \"Мона Лиза\" през любопитни факти, от \"скромното й начало\" в банята на Франсоа I през 1530 до сдобиването й със собствена кутия за фенска поща в началото на следващото хилядолетие. Книгата, издадена в тираж от 300 броя, ще се продава във Photosynthesis редом със серия аксесоари и предмети за бита с фотографиите - коментар за комерсиализацията на \"Мона Лиза\". Освен това в рамките на изложбата ще има три събития с участието на фотографа - детско ателие на 14 април от 10.30 ч., кураторски тур на 21 април от 16 ч. и финисаж на 2 май, със специален гост Ицко Финци и прожекция на филма \"Лятото на Мона Лиза\" на Лиза Боева.", "date": "2018.04.05", "title": "Аз снимам как се снимаш с \"Мона Лиза\""}
{"url": "https://www.dnevnik.bg/sviat/2018/04/05/3158717_bivsh_brazilski_prezident_shte_triabva_da_vleze_v/", "text": "Бившият бразилски президент Луис Инасио Лула да Силва трябва да влезе в затвора, докато обжалва присъдата си за корупция, реши Върховният съд на страната, цитиран от Би Би Си. Да Силва беше осъден на 12 години затвор по обвинения, че е приел подкуп в размер 1.1 млн. долара, но поиска да остане свободен по време на обжалването. Държавният глава, който беше на власт преди Дилма Русеф и сегашния президент Мишел Темер, настоява, че обвиненията срещу него са политически мотивирани и целят да му попречат да участва в президентските избори през октомври,  за които е фаворит . \"Не приех военната диктатура и няма да приема тази диктатура на прокурорите\", каза той пред поддръжници по-рано тази седмица. Поддръжниците му организираха митинг и концерт в негова подкрепа, но имаше и демонстрация на противници, които настояват 72-годишният политик да влезе в затвора. Неговата Партия на труда обяви решението за \"трагичен ден за демокрацията и Бразилия\". Лула да Силва, заемал поста между 2003 и 2011 г., е спорна личност в Бразилия и има милиони поддръжници, но и противници, а за осемте му години на власт Бразилия изживя най-големия си икономически ръст от три десетилетия. В Сао Пауло поне 20 хил. души са протестирали с искане той да бъде задържан и вкаран в затвора незабавно. Вероятно президентът ще остане на свобода още малко, докато бъдат оформени документите за ареста му, пише Би Би Си. Досега обвиняемите в Бразилия имаха право да останат на свобода по обжалването на последна инстанция, но през 2016 г. съд в страната реши, че е възможно те да бъдат изпращани в затвора още след като първото обжалване бъде отхвърлено. При Лула да Силва това се случи през януари,  когато от 9 г. присъдата му стана 12 г. Делото срещу него беше част от антикорупционното разследване, известно като операция \"Автомивка\", в което са замесени имената на известни политици от няколко партии. Лула да Силва беше обвинен и по друго дело заедно със  сваления президент  Дилма Русеф - за  създаване на престъпна организация .", "date": "2018.04.05", "title": "Бивш бразилски президент ще трябва да влезе в затвора, докато обжалва присъдата си"}
{"url": "https://www.dnevnik.bg/sport/2018/04/05/3158702_za_pruv_put_ot_18_godini_san_antonio_spurs_zavurshva/", "text": "Сан Антонио спърс\" изглежда сигурен за плейофите в НБА, но пропусна да запише пореден рекорд в историята си. \"Шпорите\" допуснаха втора поредна загуба, след като отстъпиха като гост на \"Лос Анджелис лейкърс\" в \"Степълс сентър\" 112:122 след продължения. Тексасците водеха с шест точки преди последните 12 минути, но след 48 минути игра резултатът беше 108:108. В продължението \"езерняците\" вкараха 14 точки срещу едва четири за \"шпорите\" и спечелиха. Двете поредни загуби на \"Спърс\", които преди два дни отстъпиха и на другия тим от Ел Ей – \"Клипърс\", означават че за пръв път от 18 години тимът няма да завърши с 50 или повече победи в редовния сезон. За последно това се случи през сезон 1998-1999, когато имаше локаут и кампанията беше съкратена до едва 50 срещи. В този сезон \"шпорите\" спечелиха първата си титла в ерата Грег Попович. След успеха над \"Хюстън рокетс\" в неделя \"Сан Антонио\" се нуждаеше от серия 5:0 до края на редовния сезон. Преди финалните три мача шансовете на \"шпорите\" да играят в плейофите за 21-и пореден сезон са 99% и само чудо може да ги извади от едно от първите осем места. След 79 мача \"Сан Антонио\" е с баланс 45 победи и 34 загуби. Във всеки един от 20-те пълни сезона, в които Попович е бил начело, \"Сан Антонио\" е неизменен участник в плейофите. В шест от последните седем години \"шпорите\" завършват редовния сезон на първо или второ място, а само четири пъти от 1997 г. насам са били извън топ 3. В \"Степълс сентър\" най-резултатен беше Кайл Кузма от \"Лейкърс\", който вкара 30 точки. За \"шпорите\" очаквано най-добър беше Ламаркъс Олдридж с 28 точки и девет борби, а гардът Дежонте Мъри се отчете с \"дабъл-дабъл\" – 23 точки и десет борби. В дербито на Изток \"Торонто раптърс\" надигра \"Бостън селтикс\" в своята \"Еър Канада сентър\" с 96:78. Победата позволи на канадците да изпреварят \"келтите\" за първата позиция в конференцията. След 78 изиграни мача \"Торонто\" е с баланс 56:22, а \"Бостън\" – 53:25. За \"Торонто\" нито един играч не блестеше, но всички от стартовата петица завършиха с двуцифрен точков актив, като именно отборната игра надделя. Решаващи се оказаха и 10-те вкарани тройки, докато стрелбата на \"Бостън\" от далеч не вървеше – \"келтите\" вкара само три от всичките си 22 опита.", "date": "2018.04.05", "title": "За пръв път от 18 години \"Сан Антонио спърс\" завършва сезона в НБА с по-малко от 50 победи"}
{"url": "https://www.dnevnik.bg/sviat/2018/04/05/3158734_rusiia_zapochna_tridnevni_ucheniia_v_baltiisko_more_i/", "text": "Руските военноморски сили започнаха тридневни учения в Балтийско море, които засилиха безпокойствата в членуващата в НАТО Латвия, съобщи \"Асошиейтед прес\", цитирана от БТА. Руското министерство на отбраната заяви, че маневрите на Балтийския флот в Калининград, в които участват три корвети и една фрегата, включват бойни стрелби по морски и въздушни цели. Хеликоптери с корабно базиране ще изпълнят тренировъчни полети и ще тренират търсене на противникови подводници.  Латвийското министерство на отбраната извика руския военен аташе, за да поиска подробна информация за маневрите. Премиерът Марис Кучинскис обяви маневрите за \"демонстрация на сила\", но добави, че няма причина за опасност. В отговор на латвийското безпокойство руските власти казаха, че ще въведат специални мерки за сигурност.  В изявление от миналата седмица, след като научи за планираните учения, министерството казва, че те ще нарушат морския транспорт и гражданските полети и ще наложат частично затваряне на въздушното пространство на страната за полети. Тези маневри \"са смятани за провокативни и може да бъдат разглеждани като демонстрация на сила\", пише в текста.", "date": "2018.04.05", "title": "Русия започна тридневни учения в Балтийско море и притесни Латвия"}
{"url": "https://www.dnevnik.bg/evropa/2018/04/05/3158772_euobserver_niakolko_strani_moje_da_ne_uchastvat_v/", "text": "Няколко държави - членки на Европейския съюз, обмислят дали да участват в  срещата на върха за Западните Балкани през май в София , тъй като са против присъствието на Косово, една от потенциалните страни - кандидатки за еврочленство, на нея, пише EUobserver. Испанският премиер Мариано Рахой вече даде знак на срещата на европейските лидери миналия месец, че може да не присъства, защото  Мадрид не признава Косово . Останалите страни от ЕС, които не признават Косово, са Гърция, Кипър, Словакия и Румъния. Причината са техни вътрешни проблеми с регионите, които искат автономност. Въпросът е особено чувствителен след  референдума за независимост на Каталуня . Тези държави обмислят дипломатични начини да покажат своите резерви на срещата за Западните Балкани, която ще се състои на 17 май. Един от вариантите е техни официални лица да вземат участие само е работната вечеря в деня преди срещата и друга държава членка да ги представлява на самия ден. Срещата за Западните Балкани е важен момент  в българското председателство на Съвета на ЕС . Евроинтеграцията на региона е един от основните приоритети на София по време на шестте месеца ротационно председателство, започнало в началото на годината. България иска да увери държавите, че уважава косовския \"неутрален статут\". Представителите на Косово винаги участват в регионални срещи с бележка под линия, отнасяща се до този статут. София иска всички 28 държави членки да присъстват на най-високо ниво и да изпрати послание за единство по въпроса за евроинтеграцията на региона. В предишните срещи за Западните Балкани не участваха всички държавни и правителствени ръководители. Опциите пред Сърбия Сърбия, която е държава - кандидатка за членство в ЕС, също обмисля вариантите си. Във вторник сръбският президент Александър Вучич каза, че Белград изчаква резултата от разговорите между представители на Сърбия и Косово следващата седмица преди да вземе решение. Сръбският премиер Ана Бърнабич заяви в понеделник, че евентуалното присъствие на представители на Косово в София е \"политически абсурд\". Сърбия може да присъства, ако Прищина създаде асоциацията на сръбските общини в Косово в съгласие с постигнато по-рано споразумение с помощта на ЕС, допълни Бърнабич. Белград обвинява Косово, че бави прилагането на сделката от 2013 г. за специалните права за общините със сръбски мнозинства. Скорошните срещи между Косово и Сърбия с посредничеството на ЕС в края на март не доведоха до напредък в нормализирането на отношенията.", "date": "2018.04.05", "title": "EUobserver: Няколко страни може да не участват в срещата за Западните Балкани през май"}
{"url": "https://www.dnevnik.bg/sviat/2018/04/05/3158771_ispaniia_arestuva_tehnika_izoblichil_suisliiks_po/", "text": "Испания арестува по искане на Швейцария бившия компютърен техник от банка \"Ейч Ес Би Си Суис\" Ерве Фалсиани, известен като разобличителя от \"Суислийкс\" за практиките на клиенти на банката за укриване на доходи, предаде \"Франс прес\". \"Арестът е извършен в Мадрид. Той бе задържан на улицата на път за конференция\", съобщи представител на испанската полиция. Той не уточни защо Швейцария издирва Фалсиани, а само посочи, че тя иска екстрадицията му. Скандалът \"Суислийкс\" с кражбата на десетки хиляди банкови документи разкри съществуването на недекларирани сметки в женевския клон на Ейч Ес Би Си, принадлежащи на хиляди укриващи доходи лица от цял свят. Ерве Фалсиани е смятан за герой сред разобличителите на глобалната финансова система, тъй като файловете на банка Ейч Ес Би Си позволиха на водена от френския вестник \"Монд\" група журналисти да разкрият огромна европейска схема за избягване на данъчно облагане. Френската преса го кръщава \"Сноудън на данъчните измами\", отбелязва АФП. Скандалът избухна още през 2009 г., когато френското министерство на икономиката разкри, че разполага със списък от 3000 французи със сметки в Швейцария за общо около 3 млрд. евро. В края на 2009 г. файловете от списъка \"Фалсиани\" позволяват да се идентифицират 127 000 сметки на 79 000 лица от 180 националности. Предадената от Фалсиани информация води до данъчни разследвания и съдебни присъди във Франция, Испания, Аржентина и Великобритания. Освен това през 2017 г. Швейцария окончателно се отказва от банковата тайна.  През ноември 2015 г. Ерве Фалсиани е задочно осъден от швейцарски съд на пет години затвор за икономически шпионаж. /БТА", "date": "2018.04.05", "title": "Испания арестува техника, изобличил \"Суислийкс\" по искане на Швейцария"}
{"url": "https://www.dnevnik.bg/sviat/2018/04/05/3158760_purvite_sankcionirani_oligarsi_ot_spisuka_kremul_moje/", "text": "Още днес в САЩ може да бъдат обявени имената на първите санкционирани руски олигарси от т.нар. списък \"Кремъл\" на Държавния департамент, като вероятно те ще са не по-малко от 5-6 души. Това твърдят \"Ройтерс\" и няколко американски медии, включително \"Вашингтон пост\" и консервативната телевизия Fox News. Не се посочват конкретни имена, но публичната част с предприемачи от  списъка от 16 февруари  включваше над 90 души, ръководители на най-големите руски държавни и частни корпорации. Не е ясно и какви точно ще бъдат ограниченията, произтичащи от закона \"За противодействие на противниците на Америка чрез санкции\" (CAASTSA), приет в отговор на разкритията за руска намеса в предизборната кампания в САЩ през 2015-2016 г. Първите санкции по CAASTSA бяха  въведени на 15 март  срещу 19 души и 5 организации, сред които и разузнавателните служби на Русия, свързани основно с дейността на т.нар. Фобрика за тролове в Санкт Петербург, финансирана от Евгений Пригожин. Според Си Ен Ен екипът на специалния прокурор Робърт Мюлър е разпитал двама руски бизнесмени по разследването за предполагаеми връзки на Русия с предизборната кампания на президента Доналд Тръмп. Целта е да се провери дали кампанията е била финансирана с руски средства чрез подставени лица. В САЩ е забранено чужденци и особено чужди държави да финансират политически кампании. Телевизията твърди, че на единият руски бизнесмен е бил изпратен неформален въпросник с молба за разговор и такъв е бил проведен неотдавна. С другия е разговаряно веднага след приземяването на частния му самолет в Ню Йорк, където са били прегледани и електронните му устройства. Русия отрича категорично да има нещо общо с твърденията за тайна намеса на държавата във вътрешната политика на САЩ.", "date": "2018.04.05", "title": "Първите санкционирани олигарси от списъка \"Кремъл\" може да бъдат обявени днес"}
{"url": "https://www.dnevnik.bg/evropa/2018/04/05/3158777_estoniia_iska_sasht_da_razpolojat_voiski_i_raketi/", "text": "Президентът на Естония Керсти Калюлайд поиска на естонска земя да бъдат разположени американски военни и ракети \"Пейтриът\", за да се осигури надеждно възпиране на Русия, предаде \"Франс прес\", цитирана от БТА. Калюлайд даде интервю на АФП във Вашингтон, където бе на посещение  заедно с колегите си от Латвия и Литва . Разполагане на американски войски и бойна техника ще укрепи присъстващите в Естония сили на НАТО, което би било реакция на все по-войнствената позиция на Москва, каза естонският консервативен лидер. \"Искаме да гарантираме, че и териториите, и войските на НАТО са добре защитавани\", продължи тя. \"Трябва да гарантираме защита и подкрепа от въздуха за тези войски. Нуждаем се от надеждни възпиращи сили.\" Калюлайд посочи, че този въпрос не е обсъждан на срещата във вторник в Белия дом на тримата балтийски президенти с Доналд Тръмп - който обикновено не е въодушевен за разполагането на американски военни ресурси в чужбина - но че разговорите между тях продължават. Основни американски събеседници по въпроса са министърът на отбраната Джим Матис и вицепрезидентът Майк Пенс. НАТО разположи в Естония британски, френски и датски военни, но според Керсти Калюлайд разполагането на американски войски ще придаде на присъствието на НАТО друго измерение. \"Предпочитаме двустранно споразумение за постоянно разполагане на военни на принципа на ротацията\", обясни тя. \"Някои смятат, че на НАТО му е нужно много време, за да реагира, а със САЩ реакцията може да е по-бърза\", каза президентът. Според нея Западът трябва да прояви \"стратегическо търпение\" към териториалните амбиции, приписвани на Русия\", и наред с това да поддържа и дори да засилва икономическите санкции. \"След Солсбъри възникнаха много въпроси за възможността да се предприемат мерки срещу руските пари в различни страни и според мен си струва да се опита\", каза Калюлайд. Руският президент Владимир Путин \"обеща да насочи вниманието си към руската икономика. Надявам се, че ще го направи\", добави тя.", "date": "2018.04.05", "title": "Естония иска САЩ да разположат войски и ракети \"Пейтриът\" на нейна земя"}
{"url": "https://www.dnevnik.bg/bulgaria/2018/04/05/3158787_osven_chistachka_i_socialen_rabotnik_sa_tichali_sled/", "text": "Единият от издирваните от два дни затворници - Владимир Пелов, може би е щял да избяга още миналата година, ако от МВР не са били подали сигнал на охраната на затвора. Така министърът на вътрешните работи Валентин Радев коментира пред \"Нова телевизия\" информацията, че МВР още от 2017 г. е имало информация за планирано бягство на един от двамата рецидивисти, които  успяха да избягат от Централния софийски затвор в София във вторник следобед. \"Дали сме съответната информация на затвора и те може би са предотвратили бягството му миналата година. Може би иначе е щял да избяга тогава\", заяви Радев. На коментар, че единствено чистачката е гонила двамата, които си тръгнаха през централния вход на затвора, Радев каза, че го е направила може би защото не е осъзнавала какво става. Информация, че чистачката е била единственият човек, реагирал на бягството, дойде от неназовани очевидци на случилото се, цитирани от националните телевизии в деня на инцидента. \"Не е така с тази чистачка, всички го повтаряте. Има и един социален работник, Кръстьо се казва. Той бяга по левия тротоар, Пелов стреля по него, а той се скрива зад едно дърво и вижда, че нищо не може да направи. Чистачката не е осъзнавала какво се случва. Жената е искала да види и тя, защото не е повярвала какво се случва\", разясни Радев. \"По-неприятно е, че те са вън и са въоръжени. Какво е било вътре вече няма значение\", обобщи министърът. \" Ние не мислим, а действаме . Продължаваме да издирваме затворниците\", каза той в отговор на въпроса дали миналото време улеснява или затруднява залавянето на затворниците. Според него двамата бегълци вече са се разделили и се укриват индивидуално. Предположението е на база психопрофилите им. Валентин Радев каза, че служителите на територията на затвора са били невъоръжени, защото такива са правилата. Бизнесмен и земеделски производител от Ботевград е бил много близък с избягалия от Централния софийски затвор Владимир Пелов, като именно в негов имот той е опит да се скрие от полицията след грабеж през 2011 г. Това разказа бившият началник на Областната дирекция на МВР-София Николай Николов в ефира на Би Ти Ви. \"Този човек е много опасен. Безскрупулен е, много подготвен физически, психически много здрав, трудно пробиваем е, може да извърши всякакво престъпление\", предупреди Николов и призова гражданите да не проявяват \"излишна храброст\". Радев мисли, че повишаването на заплатите на надзирателите ще бъде от полза за прекратяване на корупцията и наемане на по-качествени служители. На фона на случая отпреди няколко седмици, когато с пътници от самолет от Париж преминаха граничния пункт на летище София без проверка, Радев заяви: \"Няма да си давам оценка дали се справяме или не. Оценките са дадени от нашите партньори. Те казват, че се справяме повече от добре.\" Колко хора са избягали от затворите в последните години можете да прочетете  тук . Какво са знаели властите и как са реагирали -  тук .", "date": "2018.04.05", "title": "Освен чистачка и социален работник е тичал след избягалите затворници"}
{"url": "https://www.dnevnik.bg/evropa/2018/04/05/3158784_frenskiiat_premier_otkazva_da_otstupi_ot_planovete_za/", "text": "Френският премиер Едуар Филип заяви, че няма да се откаже от плановете за реформа на националната жп компания Ес Ен Се Еф (SNCF) и посочи, че краят на новите назначения с железничарски статут не подлежи на преговори, предаде \"Ройтерс\". Изказването му идва след два дни парализираща   транспортна стачка  в Ес Ен Се Еф. Премиерът отново изтъкна днес пред радио \"Франс ентер\" (France Inter), че държавата ще поеме своите отговорности, що се отнася до дълга на жп компанията, но отказва да поеме какъвто и да било ангажимент, преди да започне реформата. Датата, от която ще бъдат прекратени новите назначения със специалния железничарски статут, срещу което синдикатите  остро се съпротивляват,  ще бъде определена в рамките на преговорите между компанията и профсъюзите, които се очаква да продължат до края на април. Още един синдикат - Френската демократична конфедерация на труда (ФДКТ - CFDT) - обяви днес, че ще участва в следващата  стачна вълна  от 8 април срещу реформата в държавните железници. Това съобщи днес нейният ръководител Лоран Берже пред телевизия Бе Еф Ем (BFM TV). \"Преговорите не са приключили и това, което правителството предлага, е неприемливо\", изтъкна Берже. Той обаче изрази удовлетворение от това, че правителството се е съгласило вече работещите в \"Ес Ен Се Еф\" да запазят придобивките си, ако бъдат преместени на работа в нов частен оператор, след като жп компанията бъде отворена за конкуренция съгласно правилата на ЕС. \"Това е изключително важен въпрос\", допълни синдикалистът. Следващата двудневна стачка на железничарите ще започне в събота в 20.00 часа местно време и ще продължи до вторник 7.55 часа. Протестиращите срещу правителствената реформа железничари ще стачкуват по два на всеки пет дни до края на юни или общо 36 дни. Вчера синдикатът на железничарите \"СЮД-Рай\" (SUD-Rail) - единственият, който беше призовал за безсрочна стачка, реши засега да не обявява такава, \"за да не наруши единството на синдикатите\". След вчерашната \"черна сряда\" в транспорта във Франция движението ще бъде затруднено и днес по някои линии, информира в. \"Фигаро\". Високоскоростните влакове Те Же Ве (TGV) се очаква да се движат \"почти нормално\", а по кратките маршрути ще бъдат осигурени една трета от композициите. Възможно е да има нарушения на графика и на парижките железници до предградията (RER). Превоз на стоки Стачката на железничарите силно нарушава превоза на стоки във Франция и тревожи компаниите, зависещи от товарния жп транспорт, за да се снабдяват със суровини или да доставят продукцията си, най-вече в сектора на селското стопанство, металургията и химическата промишленост, предаде \"Франс прес\". Освен пътническите, силно засегнати са и товарните превози. Според Филип Мориц, говорител на товарното подразделение на жп компанията, което контролира близо 60 процента от пазара, по време на стачката са се движили 15 процента от предвидените товарни композиции. Около 70 процента от машинистите на товарни влакове са спрели работа. Секторът беше отворен за конкуренция през 2006 година. Но частните му конкуренти, сред които \"Евро карго рай\" (Euro Cargo Rail - ECR), филиал на \"Дойче бан\" (Deutsche Bahn) - втори по големина оператор във Франция с около 15 процента пазарен дял, както и третият по големина, \"Европорт\" (Europorte), филиал на \"Гетлинк\" (Getlink), бивш \"Евротунел\" (Eurotunnel), също са засегнати от стачната вълна. Това е така, тъй като много от стрелочниците спряха работа, а те са тези, които регулират трафика по жп мрежата за всички жп оператори. \"Тъй като стачката беше предизвестена, предупредихме клиентите. Засега при два дни стачка и три дни възобновяване на транспорта, успяваме да се справим\", отбелязва Филип Мориц. Товарните жп превози са едва 10 процента от вътрешния транспорт на стоки във Франция, при който преобладават камионите. Те обаче са много важни за някои сектори, като металургията, чиито заводи от край време се строят около жп линии с много тежки влакови композиции, за да могат да се доставят суровини и горива. Химическата индустрия също е силно засегната, тъй като компаниите от сектора предпочитат в повечето случаи жп превозите, вместо пътния транспорт, за пренос на опасни вещества. Големи клиенти на товарните железници са и автомобилостроенето, строителството и общественото изграждане на инфраструктури, както и селското стопанство./БТА", "date": "2018.04.05", "title": "Френският премиер отказва да отстъпи от плановете за реформа на железниците"}
{"url": "https://www.dnevnik.bg/sport/2018/04/05/3158814_ot_shtaba_na_diliun_uait_ne_sa_sigurni_dali_shte_ima/", "text": "Елиминационният мач между Кубрат Пулев и Дилиън Уайт за определяне на официален претендент за титлата на Международната боксова федерация (IBF) може и да не се състои. Това казаха от лагера на британеца, които първо информираха, че  IBF е дала нареждане за боя . Промотърът Еди Хърн, който движи делата на Уайт, обясни, че желанието на клиента му е да срещне Дионтей Уайлдър, който е шампион на Световния боксов съвет (WBC). \"Ако трябва да съм честен, ние сложихме всичките ни яйца в кошницата на Уайлдър. Дилиън е претендент №1 за пояса на WBC и доколкото знам, иска да се бие за тази титла. Възможно е от Световния боксов съвет също да насрочат елиминационен мач, така че нищо не се знае. Мач с Пулев е добра възможност, но не знам дали ще се състои\", каза Хърн. Според една от версиите самият Хърн не иска да изпада в ситуация двама негови боксьори да се бият един срещу друг. В случай че Дилиън Уайт спечели срещу Пулев, той ще се бие с Антъни Джошуа, а Хърн е промотър и на двамата. От лагера на Кубрат Пулев вече приеха условията на IBF, а агентът Нисе Зауерланд обяви, че са готови срещата с Уайт да се проведе. Германецът обясни, че е  възможно мачът да бъде в България .", "date": "2018.04.05", "title": "От щаба на Дилиън Уайт не са сигурни дали ще има мач срещу Кубрат Пулев"}
{"url": "https://www.dnevnik.bg/politika/2018/04/05/3158806_bulgariia_nai-veroiatno_shte_zagubi_146_mln_evro_ot/", "text": "Рискът от загуба на пари за научни проекти по оперативна програма \"Наука и образование за интелигентен растеж\" намалява, но все още е факт. Миналото лято просветният министър Красимир Вълчев обяви, че заради редица забавяния в процедурите по избор на проекти има  голяма вероятност за загуба на средства в размер до 70 млн. лева, тъй като до края на 2018 г. трудно ще бъде изпълнена междинната цел по програмата - 30% от средствата да бъдат верифицирани, т.е. одобрени от Европейската комисия . На парламентарния контрол днес той заяви, че в момента този риск не съществува, но има риск да бъдат загубени средствата от резерва по оста за наука. Става въпрос за 14.6 млн. евро, или около 29 млн. лева.  Средствата са  част от 350 млн. лева, с които се планира изграждането на 12 центъра за наука . След близо година забавяне през последните седмици бяха подписани девет договора на обща стойност 250 млн. лева - три са за  изграждане на центрове за върхови постижения  и  шест за центрове за компетентност . Част от дейностите, които ще се финансират, са  строително-монтажни работи за изграждане на лаборатории , а един от обектите е  бившата минерална баня в столичния квартал \"Овча купел\" . От думите на министър Вълчев днес се разбра, че свободният ресурс по тази ос на програмата е 87 млн. лева, а вариантите за оползотворяванетто му са два - финансиране на вече кандидатствали проекти, които са останали в резервния списък, или нов конкурс, което вероятно ще доведе до забавяне. Обсъждана е и възможността  част от парите да бъдат прехвърлени по оперативна програма \"Иновации и конкурентноспособност\" за свъместни проекти с бизнеса . Според министъра няма риск от загуба на тези средства. Заради редица нарушения  Брюксел спря плащанията по оперативна програма \"Наука и образование за интелигентен растеж\" през февруари м.г . и към момента всички проекти се финансират от националния бюджет, а правителството предприе редица мерки за размразяване на средствата - създаде нова агенция, която да управлява програмата;  предложи страната ни да загуби 5 млн. лева  от европарите и намали бюджета на образователните проекти с около 50 млн. лева. Пред \"Дневник\" министър Вълчев днес обясни, че вече е минал одитът на ЕК и в следващите седмици се очаква решение дали плащанията ще бъдат размразени.", "date": "2018.04.05", "title": "България най-вероятно ще загуби близо 15 млн. евро от еврофондовете за наука"}
{"url": "https://www.dnevnik.bg/sviat/2018/04/05/3158785_suveta_za_sigurnost_na_oon_se_subira_otnovo_dnes/", "text": "Съветът за сигурност на ООН се събира извънредно днес за втори път заради случая с отравянето на бившия руски разузнавач Сергей Скрипал,  повишил напрежението между Москва и Запада  в последния месец. Срещата е по искане на постоянния представител на Русия в ООН Василий Небензя и е мотивирана с писмото на британския премиер Тереза Мей, която в писмо до съвета от 13 март казва, че е \"много вероятно\" Русия да е отговорна за инцидента, пише \"Ройтерс\". \"В съответствие с принципа, споделян от нас, че употребата на химически оръжия от когото и да било и където и да било е неприемлива и недопустима и трябва да бъде разследвана и наказана... искаме от вас да свикате заседание\", каза Небензя, цитиран от ТАСС. Коментарите на Борис Джонсън Според \"Гардиън\" целта на Москва е да опита да дискредитира Великобритания след няколко изказвания на външния министър Борис Джонсън и институцията му, посочили чрез невярна информация \"руската връзка\" в случая \"Скрипал\". В интервю за \"Дойче веле\" на 20 март Джонсън каза, че агенцията, която изследва и наблюдава химическите оръжия във Великобритания, му е казала, че Русия е категорично отговорна за нападението. Директорът на правителствената лаборатория в Портън Даун обаче обяви, че  не би могла да каже , че веществото от групата \"Новичок\", разработено за пръв път в Съветския съюз, действително е дошло от Русия. Външното министерство в Лондон също заяви това в публикация в \"Туитър\", която по-късно изтри. След тези събития президентът  Владимир Путин обвини Великобритания , че твърде бързо е открила \"руска следа\" в случилото се. Очаква се Русия да опита да оспори писмото на Мей до Съвета за сигурност от 13 март. Не е известно дали страната ще отправи обвинения като  идващите от държавни  руски медии и  някои представители на страната  (а вчера - и шефът на разузнаването Сергей Наширкин), че Великобритания е отговорна за отравянето на Скрипал. Лидерът на британската опозиция  Джеръми Корбин  (който по-рано предположи, че отравянето на Скрипал може да е дело на \"руската мафия\") в резултат обвини Джонсън, че или знае информация, която не споделя с лабораторията, или е преувеличил. Отговорът на Джонсън беше, че Корбин е решил да се включи в \"играта на Москва\", и настоя, че \"Русия има мотив\", а и и е произвеждала вещества от тази група. Първият дипломат припомни, че 28 държави са били толкова убедени в отговорността на Русия, че са изгонили руски дипломати от страните си. Заседанието идва ден след като Великобритания и съюзниците ѝ отхвърлиха опит на Русия  да поеме изследването  на веществото чрез гласуване в Организацията за забрана на химически оръжия (ОЗХО). На среща на изпълнителния съвет на ОЗХО искането беше одобрено само от 6 от 41 държави, а 17 се въздържаха. Изпълнителният директор на организацията Ахмет Юзюмджю обяви след вота, че Великобритания се придържа към процедурните правила в такива разследвания и че докладът на ОЗХО за пробите от веществото ще бъде завършен идната седмица. Според Юзюмджю Лондон е изразил желанието си да даде на други страни в организацията достъп до текста, въпреки че решението е негово.", "date": "2018.04.05", "title": "Съветът за сигурност на ООН се събира отново днес заради отравянето на Скрипал"}
{"url": "https://www.dnevnik.bg/biznes/2018/04/05/3158825_za_godina_stroitelstvoto_na_novi_sgradi_se_e/", "text": "Строителството на обекти в страната се е увеличило с 24.2% през януари 2018 г. в сравнение със същия месец на миналата година. Това показват данни от бизнес анкета, проведена от Националния статистически институт (НСИ) за ключовите показатели за България към началото на април тази година. Сградното строителство се е увеличило с 31.6%, докато инфраструктурното – с 15.5 на сто. В същото време през четвъртото тримесечие на 2017 г. индексът на цените на жилищата нараства с 8.2% в сравнение със същото тримесечие на 2016 г. От анкетата се разбира още, че през март 2018 г. всяко трето промишлено предприятие страда от недостиг на персонал. През декември 2017 г. средната работна заплата е 1123 лв. и нараства с 4.2% в сравнение с предходния месец. Спрямо декември 2016 г. ръстът е 11%. Въпреки проблема с липсата на кадри през януари 2018 г. при промишленото производство е регистриран ръст от 3.5% спрямо съответния месец на 2017 г. Най-голямо увеличение има в преработващата промишленост - с 10.3%, а спад е регистриран в производството и разпределението на електрическа и топлоенергия и газ - с 8.7%, и в добивната промишленост - с 4.6%. Произведеният брутен вътрешен продукт през четвъртото тримесечие на миналата година възлиза на 27.4 млрд. лв. На човек от населението се падат 3876 лв. от стойностния обем на показателя. Растежът по този показател е от 3.5% спрямо четвъртото тримесечие на 2017 г. През януари 2018 г. в сравнение със същия месец на 2017 г. оборотът в търговията на дребно нараства по-значително при търговията с компютърна и комуникационна техника - с 5.7%, търговията с битова техника, мебели и други стоки за бита и търговията на дребно с фармацевтични и медицински стоки - по 5.5%, и търговията на дребно чрез поръчки по пощата, телефона или интернет - с 4.8%. Спад е регистриран само при търговията на дребно с текстил, облекло, обувки и кожени изделия - с 10.1%. През четвъртото тримесечие на 2017 г. броят на безработните лица е 189.3 хил., като в сравнение с четвъртото тримесечие на 2016 г. броят им намалява с 11.9%.", "date": "2018.04.05", "title": "За година строителството на нови сгради се е увеличило с близо 32%"}
{"url": "https://www.dnevnik.bg/politika/2018/04/05/3158832_deputatite_shte_pochivat_18_dni_za_velikden/", "text": "Депутатите излизат във ваканция от 12 дни за великденските празници. Заседанието на Народното събрание приключи току-що с парламентарен контрол, а следващото е насрочено за 18 април. Великденската ваканция е една от трите почивки, които депутатите имат по правилник. Те почиват през целия месец август, както и по коледните и новогодишните празници. След ваканцията парламентът трябва да избере членове на Комисията за противодействие на корупцията и за отнемане на незаконно придобитото имущество (КПКОНПИ) - новия орган, който ще се занимава с борбата с корупцията по високите етажи на властта. ", "date": "2018.04.05", "title": "Депутатите ще почиват 12 дни за Великден"}
{"url": "https://www.dnevnik.bg/evropa/2018/04/05/3158808_germanskite_regioni_shte_usetiat_nai-silno_efekta_ot/", "text": "От 50-те региона, в които промишлеността и висококвалифицираният труд могат да бъде най-сериозно засегнати от Брекзит, 41 се намират в Германия, съобщи ДПА. Това сочи проучване на Комитета на регионите на Европейския съюз, за което съобщиха днес изданията на германската медийна група \"Функе\". Според доклада заради тесните си връзки германските региони може да се окажат сред най-засегнатите от Брекзит, посочва председателят на Комитета на регионите Карл-Хайнц Ламберц. Той настоява търговското споразумение между Великобритания и останалите страни от ЕС да ограничи митата до минимални равнища и да позволи свободно движение на стоки. Ламберц също така призовава всички усилия да бъдат насочени към намаляване на последиците за регионите чрез регионалната инвестиционна политика на ЕС. Сред германските региони, които ще бъдат най-сериозно засегнати, са Хамбург, Берлин, Кьолн, Дюселдорф, Западен Рур и Дармщат. Само Ирландия, която е съсед на Великобритания, ще бъде засегната по-тежко, отколкото германските региони. Комитетът на регионите на ЕС представлява интересите на регионалните власти в ЕС и останалите европейски институции./БТА", "date": "2018.04.05", "title": "Германските региони ще усетят най-силно ефекта от Брекзит, се казва в доклад"}
{"url": "https://www.dnevnik.bg/politika/2018/04/05/3158836_suvetnik_na_prezidenta_-_atanas_krustin_smenia/", "text": "Президентският секретар Атанас Кръстин ще бъде посланикът на България в Москва на мястото на Бойко Коцев. Решението за това е взето по време на закритата част на правителственото заседание в сряда. Бойко Коцев е назначен за посланик на България в Руската федерация през април 2012 г. и мандатът му е изтекъл преди две години. Смяташе се, че той ще продължи да представлява страната, тъй като има добри връзки с управлението на Русия. За да замине Кръстин за Москва, трябва да бъде издаден и президентски указ, което няма да е проблем, тъй като той е предложение на Румен Радев. Имало е  друго предложение  за поста в Москва на Министерството на външните работи, но премиерът Бойко Борисов се е съобразил с искането на Радев. Кръстин трябва да получи и агреман (предварително съгласие) от руското министерство на външните работи. За да се стигне до решение на правителството, най-вероятно вече има потвърждение от Москва. Бойко Коцев беше извикан миналата сряда в София за консултации, като реакция на убийството на бившия руския шпионин Сергей Скрипал във Великобритания. Посланикът на Европейския съюз в Москва е извикан за консултации за 4 седмици. Българският премиер обяви, че Коцев ще се прибере в Русия след 8 април, за да открие \"много важна изложба на Светлин Русев\". Борисов смята, че  тази реакция е достатъчна , и няма да гони руски дипломати. За последно Коцев привлече вниманието на медиите на 28 февруари тази година, когато в хотел \"Савой\" в Москва  присъства на конференция , озаглавена \"Духовният подвиг на руския народ\". Обявената цел на форума беше да популяризира ролята на Русия в Освобождението на България, която според организаторите не е достатъчно известна. На една маса с Коцев седяха \"православният олигарх\" Константин Малофеев и бившият разузнавач и шеф на Руския институт за стратегически изследвания (РИСИ)  Леонид Решетников . Двамата са ръководители на общество \"Двуглав орел\", инициатор на конференцията. Малофеев е в списъка в санкции на ЕС заради участието си в конфликта в Донбас и Украйна. Коцев връчва почетния знак \"Самарски кръст\", който е учреден от обединение от русофилски организации. Сред носителите на почетния знак са президентът Владимир Путин и Решетников. Атанас Кръстин е роден през 1958 г. в град Гоце Делчев. Завършил е международни отношения в УНСС в София и МГИМО в Москва, курсове на федералното министерство на външните работи на Германия в Бон и Берлин, както и в Центъра по въпросите на сигурността \"Джордж Маршал\" в Гармиш-Партенкирхен, Германия. От 1987 г. работи непрекъснато в Министерството на външните работи, като е преминал всички дипломатически рангове от аташе до посланик. Ръководил е политическата служба в посолството ни в Берлин, генерален консул на Република България в Бавария и Баден-Вюртемберг (2006-2010 г.) генерален консул на Република България в Ниш, Република Сърбия (2012-2016 г.). Владее немски, английски, руски и виетнамски език. Назначен е за секретар по външната политика с указ на държавния глава №48 от 23 януари 2017 г.", "date": "2018.04.05", "title": "Президентският секретар Атанас Кръстин сменя Бойко Коцев като посланик в Москва"}
{"url": "https://www.dnevnik.bg/bulgaria/2018/04/05/3158840_nachalnikut_na_ohranitelna_policiia_vuv_varna_oglavi/", "text": "Николай Панчев, досегашен началник на \"Охранителна полиция\" във Варна, от днес е директор на областната дирекция на полицията в Добрич. Той беше представен на личния й състав от главния секретар на МВР главен комисар Младен Маринов. Досегашният директор на областната дирекция на МВР в Добрич старши комисар Николай Спасов, отива на работа в Главна дирекция \"Национална полиция\". Николай Панчев стана началник на \"Охранителна полиция\" във Варна в началото на април 2015 г.  Той бе наказан с уволнение през 2014 г. , докато беше служител в Първо РПУ в столицата. Наказанието бе наложено заради опит за измама при случая, при който 25-годишната Александра Стоилова и 26-годишният й приятел Иван Цонев бяха обвинени от полицай на районното полицейско управление, че са му нанесли побой и са скъсали униформата му. Записи на охранителните камери в районното управление тогава показаха, че полицаят сам е скъсал ръкава на униформата си, за което по-късно беше обвинена Александра. За участие в същия скандал с порицание  бе наказан и тогавашния му началник Даниел Пашов . Въпреки че кадри от охранителните камери бяха излъчени в предаването \"Господари на ефира\", в качеството си на началник на Първо столично РУП Даниел Пашов продължи да твърди, че Александра действително е скъсало униформата на полицая при опит да осуети ареста на приятеля си. След скандала доскорошният заместник-началник на областната дирекция на полицията във Варна Никола Панчев е трябвало да бъде уволнен, но това така и не се случи. В замяна на това година по-късно той беше назначен за шеф на \"Охранителна полиция\" във Варна,  а началникът му Даниел Пашов – за директор на областната дирекция на МВР . Тази длъжност той изпълнява и в момента.", "date": "2018.04.05", "title": "Началникът на \"Охранителна полиция\" във Варна оглави областната дирекция на МВР в Добрич"}
{"url": "https://www.dnevnik.bg/sviat/2018/04/05/3158817_purviiat_kinoteatur_v_sauditska_arabiia_otvaria_vrati/", "text": "За пръв път от 35 години в Саудитска Арабия ще отвори врати киносалон, предаде \"Ройтерс\". Той ще бъде открит на 18 април в столицата Рияд и до 5 години ще стане един от поне 40 според споразумение на властите с американската верига AMC. Кинотеатрите няма да бъдат разделени на \"мъжки\" и \"женски\", както много други места в дълбоко консервативното мюсюлманско кралство. Според източник на \"Ройтерс\" първият филм, който ще бъде показан, е комикс екранизацията на \"Марвел\"  \"Черната пантера\". Кината в Саудитска Арабия са закрити през 70-те и 80-те по религиозни причини. Но в края на 2017 г. престолонаследникът Мохамед бин Салман обяви, че тя ще падне като част от пакета с радикални реформи. В момента той е на обиколка в Съединените щати в търсене на нови бизнеси и инвеститори за страната, която разчита само на петрол. Независимо от забраната западните филми и сериали са широко разпространени сред саудитците, които ги гледат и обсъждат вкъщи. Първото кино ще се намира в луксозния бизнес квартал \"Крал Абдула\", в зала, предназначена първоначално за симфонични концерти, и ще има кожени седалки, ложа и мраморни тоалетни, обяви директорът на AMC Адам Арън в интервю.", "date": "2018.04.05", "title": "Първият кинотеатър в Саудитска Арабия отваря врати след 35-годишна забрана"}
{"url": "https://www.dnevnik.bg/skorost/2018/04/05/3158854_durjavata_iska_avtoservizite_da_izliazat_na_svetlo/", "text": "Да се създаде публичен регистър на автосервизите в България. По този начин всички те ще излязат на светло и ще работят при еднакви правила и контрол. Около това се обединиха на днешната си среща транспортният министър Ивайло Московски и представители на Асоциацията на автосервизите. Към момента няма регулация за извършването на автосервизна дейност в България. Именно заради това се предвижда да бъдат въведени минимални изисквания за квалификацията на персонала и за дейностите, които се извършват в местата за ремонт на автомобили. \"Ще предложим сервизите да издават документ за гаранция за извършените ремонти, освен това трябва да бъде ясно какъв е произходът на частите, които се влагат\", заяви Московски. Базата данни в бъдещия публичен регистър ще дава възможност за създаването на история на техническата поддръжка на автомобилите. Така ще се знае във времето какви ремонти са извършени по дадено превозно средство, кои сервизи са ги извършили и кога. \"Целта е не да се затварят сервизи, а всички да излязат на светло и да работят при еднакви правила и контрол. Така ще намалее и нелоялната конкуренция\", каза още Московски. В първата седмица след пускането на законопроекта за публично обсъждане ще се проведе национална кръгла маса с представители от всички градове и всички заинтересовани по темата, уточниха участниците в срещата.", "date": "2018.04.05", "title": "Държавата иска автосервизите \"да излязат на светло\", като издават гаранция за ремонт"}
{"url": "https://www.dnevnik.bg/sviat/2018/04/05/3158838_turskoto_razuznavane_e_zalovilo_80_gjulenisti_v_18/", "text": "Турската разузнавателна служба MİT e заловила 80 турски граждани за връзки с движението на живеещия в САЩ проповедник Фетхуллах Гюлен, сочен от Анкара за организатор на  неуспелия опит за преврат  от 2016 г. Това обяви вицепремиерът Бекир Боздаг, цитиран от Анадолската агенция. В интервю за \"Хабертюрк\" той не уточни кои са страните, но каза, че MİT е нанесъл \"голям удар на ФЕТО чрез външните си операции\", пише агенцията. Със  съкращението FETÖ , прието в световните медии като ФЕТО, Турция обозначава движението на Гюлен, което нарича Фетхуллахистка терористична организация. Боздаг не споменава за кои страни става дума. Според \"Хюриет дейли нюз\" обаче досегашни информации, непотвърдени от властите, сочат, че такива операции е имало и в Судан, Пакистан и Афганистан. В случая на България официално постъпилата информация беше за турски  гражданин, предаден на Анкара  въпреки решение на съда да не бъде екстрадиран, но решението беше на български институции. По непотвърдени данни  е имало и други случаи . Сред засегнатите страни е и Косово, което стана повод за коментарите на Боздаг. Напрежението между Прищина и Анкара нарасна, след като косовските слубжи  предадоха шестима турски граждани  на Турция заради връзки с Гюлен, без знанието на премиера Рамуш Харадинай. В отговор последният уволни вътрешния министър и шефа на разузнаването и предизвика гнева на президента Реджеп Тайип Ердоган, който го обвини, че подкрепя \"терористи\".", "date": "2018.04.05", "title": "Турското разузнаване е заловило 80 гюленисти в 18 държави"}
{"url": "https://www.dnevnik.bg/evropa/2018/04/05/3158843_evrokomisiiata_zashtiti_naznachavaneto_na_martin/", "text": "С нова серия от  подробни отговори  Европейската комисия защити назначаването на Мартин Зелмайер за неин нов генерален секретар, съобщи пресслужбата на Представителството на еврокомисията в България. Обясненията са в отговор на допълнителните въпроси, отправени от Комисията по бюджетен контрол на Европейския парламент по повод  предизвикалото остри реакции назначение . На 24 март Европейската комисия  отговори  на първоначално зададените 134 въпроса от евродепутатите. В отговорите си Брюксел потвърждава, че решението за назначаване на Зелмайер е взето в пълно съответствие с Правилника за персонала на ЕС и с Правилника за дейността на комисията. Допълнителните отговори до парламентарната комисия са изготвени под ръководството на комисаря Гюнтер Йотингер, отговарящ за бюджета и човешките ресурси с подкрепата на Генерална дирекция \"Човешки ресурси и сигурност\", юридическата служба на комисията и в съгласие с нейния председател Жан-Клод Юнкер, се посочва в прессъобщението. В тях отново се подчертава, че предишните трима генерални секретари на еврокомисията са били назначени по същата процедура, по която е назначен и Мартин Зелмайер. Той е преминал процедурата, предвидена в член 29 от Правилника за персонала, включително: един пълен ден в центъра за оценяване, събеседване, оценка, становище от Консултативния комитет по назначенията, събеседване с комисар Гюнтер Йотингер и събеседване с Юнкер. След това е установено, че кандидатът отговаря на всички изисквания за заемане на длъжността генерален секретар: притежанието на степен AD14 или по-висока и минимум две години управленски опит като висш ръководител на ниво директор или по-високо. Освен тези официални изисквания кандидатът демонстрира ангажираност с европейската идея, познава отлично политиките и приоритетите на комисията, а също така и административните ѝ практики и процедури, има богат опит като ръководител и комуникатор с професионален опит във воденето и мотивирането на екипи, както и силни аналитични умения и способност за ефективно общуване с вътрешни и външни заинтересовани страни, казва още Европейската комисия. Чудовището Бившият адвокат от Германия започва кариерата си в Европейската комисия през 2004 г. като говорител за информационното общество и медиите, пише Би Би Си. Той помага за успешното провеждане на кампанията на Жан-Клод Юнкер, който става председател на комисията през 2014 г. и по-късно става началник на неговия кабинет. Заради авторитарния си стил си е спечелил немалко прякори, например  Чудовището  или Звяра на \"Берлемон\", сградата, където се помещава еврокомисията. Според сп. \"Спектейтър\" , вместо да бъде редови шеф на кабинета, Зелмайер е действал като де факто зам.-председател. Юнкер, който изглежда все по-уморен, с радост е позволил на Зелмайер да върши работата и му е благодарил, като му е дал пост с още повече власт. Новината за назначението му предизвика критики заради липсата на прозрачност и заради това, че се случи необичайно бързо. По думите на комисар, пожелал анонимност, всъщност Зелмайер е бил предложен в началото не за генерален секретар, а за заместник – пост, за който се е знаело, че е свободен. След това Юнкер е обявил, че тогавашният генерален секретар, Александър Италианер, се оттегля. Така че, след като бил заместник за няколко минути, Зелмайер бързо станал генерален секретар.", "date": "2018.04.05", "title": "Еврокомисията защити назначаването на \"чудовището\" Зелмайер за генерален секретар"}
{"url": "https://www.dnevnik.bg/sport/2018/04/05/3158874_ruskite_jeleznici_stanaha_oficialen_sponsor_na/", "text": "Руската железопътна компания (РЖД) беше представена като спонсор на световното първенство по футбол. Шампионатът ще се проведе през юни и юли, а ФИФА обяви, че железниците са основен спонсор. \"Руските железници са третата руска компания, която се присъединява към партньорите за първенството, след \"Алфа банк\" и \"Ростелеком\", гласи съобщението на сайта на международната федерация. За световното първенство руската железопътна компания ще осигури 880 хиляди безплатни билета, за да могат притежателите на билети за мачовете да се придвижват между градовете домакини. Половината от тях вече са резервирани. РЖД също така се ангажира да осигури допълнителни 728 вагона по 31 различни линии в страната.", "date": "2018.04.05", "title": "Руските железници станаха спонсор на световното първенство"}
{"url": "https://www.dnevnik.bg/analizi/2018/04/05/3158858_blago-darenie/", "text": "Защо се благодари? И на кого? А как разбираш, че е добро? Ами ако не го усетиш? И ако не стане? Ами защо тогава благодарим, а не добродарим? Кажи де, бабо? Възпроизвеждам по памет неволно чут в началото на Страстната седмица разговор, който не ми излиза от ума. На пейката до старата върба пред църквата \"Св. Седмочисленици\" едно момченце на висок глас питаше и разпитваше баба си. И така се увлече в питанията си, че даже спря да гони гълъбите. А тя кротко му отговаряше и добре се справяше с лавината от въпроси, докато не стигнаха до разликата между  и  . Тук старата жена стоически въздъхна. Влязох ѝ в положението – въпросът изобщо не бе от лесните. А пък детето не я оставяше на мира – все питаше и разпитваше. За всичко ли да благодарим и колко пъти да го правим? Добре ли е да се благодари за това или онова? Или не за всичко се благодари? И лош ли е онзи, който изобщо не благодари? Присъщо за детските въпроси е да разкриват бездна от смисли. Продължавайки по пътя си, осъзнах, че нямам еднозначен отговор на най-последното питане. Лесно е да се каже, че благото и доброто са едно и също. Че са синоними и всъщност доброто замества в езика ни благото, тъй като така е по-понятно. Ала все пак разлика има. И нима благо-даренето е просто учтивост, произнасяне на красиви фрази в знак на ответен жест? Или е нещо друго, много повече, щом като го усещаме със сърцето си, както учеше внучето си възрастната жена. И то пред храма, зримо вписващ се в целия този разговор. Очевидно благодаренето е не просто ответно добро-словие, което само по себе си също не е малко. Важно и нужно е да добро-словиш, да отговориш с добро на стореното добро. Говоря не за празни комплименти, а за нещо отдавна известно на християните – че благото идва сред нас, когато \"от препълнено сърце говорят устата\" (Мат. 12:34). Интуитивно така разчетох думите на възрастната жена пред храма. А в тях имаше нещо наистина важно. Осъзнаем ли го, ние се променяме и наистина ставаме други. Защото разбираме, както настоява архимандрит Захариас (Захару), че доброто се възцарява, когато можем до благодарим за всичко. Ала не само и единствено помежду си, а и на източника на благата – на Онзи, Който ги дава. И всичко тогава се променя в миг, тъй като гледната точка се измества. \"Любовта не прави зло на ближния\" (Рим. 13:10). И това е само първата стъпка – да се опитваме да бъдем по-добри. За да не затъне целият наш свят в злини, войни и омраза. Като осъзнаем, че Творецът на благата е отредил \"слънце да грее над лоши и добри, и праща дъжд на праведни и неправедни\" (Мат. 5:45). Ала има и втора, не по-малко важна стъпка. И тя е в осъзнаването, че всяко отправено слово притежава и друг, по-дълбок смисъл. Че освен послание или някакво конкретно съобщение, то е и молитва. Да, именно молитва. Словото е молитва, неусетно обвързваща човека с Бога. Дори в свят, белязан от мрак, пустота и мълчание, Бог е присъстващ чрез молитвеността на словото. Така Той е присъствие. И ако можех сега да се върна в градинката при детето, макар и със закъснение щях да му кажа, че ние благо-дарим не само заради стореното ни конкретно добро, а и в памет за цялото благо, което получаваме или сме получили. Защото всичко живо е молитва. Даже дърветата, листата, голямата върба в градинката и стръкчетата трева са един вид молитва. Благо-дарението е и акт на вяра – в Бога и в Историята. Вяра в словото и вяра във вярата. Оттук и смисълът му на благо-дарение. Защото когато устата благодарят, а душата се моли, ние напускаме земното си пребиваване, разпукваме черупката на всекидневното и се възнасяме на небето. Истинско обяснение на съществуването, молитвата е едновременно негов ритъм и начин на благо-дарение. Отнемете я от езика и навеки ще изпаднем в мълчание. Ще забравим кои сме, съответно няма да е нужно изобщо да благо-дарим. И накрая, има още реалност на благо-дарението – евхаристията. Тя също в превод означава благо-дарение. Ала не само това. А още тайнство и свещенодействие – след едно преломяване на хляба и изливане на виното на един четвъртък. На Тайната вечеря на Велики Четвъртък. За която и в отговор на която ние и до днес благо-дарим на Господа. Заради \"Хляба на Живота\" (Иоан. 6:35).", "date": "2018.04.05", "title": "Благо-дарение"}
{"url": "https://www.dnevnik.bg/politika/2018/04/05/3158879_za_edinadeset_meseca_44-iiat_parlament_e_priel_120/", "text": "От началото на мандата си 44-ото Народно събрание е приело 120 закона, 206 решения и две декларации, показва справка на парламента. От 19 април м.г. до 4 април в Народното събрание са постъпили 204 законопроекта, като 110 от тях са внесени от народни представители. За този период са проведени 129 пленарни заседания, от които 4 извънредни. Предложените проекти на решения са 205, от които 184 са на депутати. От народни представители са внесени 5 проекта за обръщения и декларации. През тази сесия, която е трета за 44-ия парламент, са приети 49 закона и 25 решения. Заседанията са 38, от които едно редовно. Сред приетите от Народното събрание нови закони са Закон за ратифициране на Договора за приятелство, добросъседство и сътрудничество между Република България и Република Македония, Закон за противодействие на корупцията и за отнемане на незаконно придобитото имущество, Закон за пазарите на финансови инструменти, Закон за платежните услуги и платежните системи, Закон за мерките срещу изпирането на пари, Закон за електронните съобщителни мрежи и физическа инфраструктура и др., съобщиха от парламента. Използваното време за осъществяването на контролната функция на парламента през третата сесия е 45 часа и 20 минути, като парламентарният контрол е провеждан в 11 пленарни заседания. В Народното събрание от 1 януари до 4 април 2018 г. са постъпили 543 въпроса и 25 питания. В този период е имало едно изслушване, три разисквания по питане и един вот на недоверие на Министерския съвет. За периода от 1 януари до 4 април 2018 г. членовете на правителството са отговорили на 428 въпроса и 18 питания. На най-много въпроси и питания са отговорили министърът на финансите Владислав Горанов – 104, министърът на вътрешните работи Валентин Радев – 61, министърът на здравеопазването Кирил Ананиев – 56, министърът на земеделието, храните и горите Румен Порожанов – 41, министърът на регионалното развитие и благоустройството Николай Нанков – 34, министърът на околната среда и водите Нено Димов – 24, министърът на труда и социалната политика Бисер Петков – 21, министърът на образованието и науката Красимир Вълчев – 19, заместник министър-председателят по обществения ред и сигурността и министър на отбраната Красимир Каракачанов – 13, министърът на културата Боил Банов – 12, и т.н. Най-много въпроси и питания са отправили народните представители Георги Гьоков – 39, Георги Стоилов – 38, Иван Димов Иванов – 38, Иван Валентинов Иванов – 29, Любомир Бонев – 25, Надя Клисурска-Жекова – 21, Георги Йорданов – 20, Светла Бъчварова – 19, Манол Генов – 19, Кристина Сидорова, Пенчо Милков, Илиян Тимчев – по 16, Лало Кирилов – 14, Георги Свиленски – 13, и т.н. От народни представители от ПГ \"БСП за България\" са внесени най-много въпроси и питания – 447 въпроса и 23 питания. От ПГ \"Обединени патриоти\" са отправили 42 въпроса и 1 питане, от ПГ на ДПС – 27 въпроса, от ПГ на ПП ГЕРБ – 23 въпроса и 1 питане, и от ПГ на ПП ВОЛЯ – 4 въпроса.", "date": "2018.04.05", "title": "За единадесет месеца 44-ият парламент е приел 120 закона"}
{"url": "https://www.dnevnik.bg/bulgaria/2018/04/05/3158882_donchev_prizova_da_se_spazva_zakona_i_da_ne_se_izdava/", "text": "Вицепремиерът Томислав Дончев призова всички администрации в страната да спазват закона и да преустановят изискването към неосъждани граждани да представят на институциите свидетелство за съдимост на хартиен носител. Той припомни, че от началото на годината е отпаднало напълно изискването лицата с чисто съдебно минало да представят удостоверението като доказателство пред институциите. От своя страна администрациите са задължени да правят справка за данните за съдимостта на гражданите чрез проверка в регистрите и електронен обмен на информация. Така при издаване на свидетелство за съдимост по служебен път отпада изискването гражданите да предоставят акт за раждане и вече не се събира държавна такса. Дончев обяви още, че на  udostoverenia@government.bg  всеки гражданин може да сигнализира за неправомерно изисквани от него удостоверения и свидетелства, които са вече изцяло електронни. Сигналите ще се проверяват от Главния инспекторат на Министерския съвет.", "date": "2018.04.05", "title": "Дончев призова да не се издава свидетелство за съдимост на хартия на неосъждани"}
{"url": "https://www.dnevnik.bg/sviat/2018/04/05/3158889_avstraliia_razsledva_feisbuk_za_narushavane_na_zakona/", "text": "Австралийските власти заявиха, че разследват дали компанията \"Фейсбук\" е нарушила австралийското законодателство за защита на личните данни при изтичането на информация за 300 000 местни потребители без тяхно знание към \"Кеймбридж аналитика\", свързана с Тръмп консултантска фирма, предаде \"Асошиейтед прес\". Новината обяви австралийският Комисариат за защита на личните данни. Той посочи, че Законът за защита на личните данни задължава всяко юридическо лице да гарантира безопасното съхранение на тази информация. Потребителите трябва също да бъдат надлежно известявани за събирането и използването на тази информация, допълни той. При нарушаване на Закона за защита на личните данни може да бъде наложена глоба в размер на 420 000 австралийски долара (323 000 щатски). Комисариатът може да поиска също съдът да издаде заповед обвинените в нарушението да обещаят под заплахата от по-нататъшни съдебни действия, че ще предотвратят бъдещи нарушения./ БТА", "date": "2018.04.05", "title": "Австралия разследва \"Фейсбук\" за нарушаване на закона за личните данни"}
{"url": "https://www.dnevnik.bg/photos/2018/04/05/3158758_fotogaleriia_durvesnite_iaguari_na_braziliia/", "text": "Бразилските ягуари са застрашени от ловците и фермерите, които унищожават местообитанията им.", "date": "2018.04.05", "title": "Фотогалерия: Дървесните ягуари на Бразилия"}
{"url": "https://www.dnevnik.bg/sport/2018/04/05/3158775_nacionalite_po_vdigane_na_tejesti_poluchili_uverenie/", "text": "Националният отбор по вдигане на тежести е получил уверение, че \"нещата ще се подредят\", заяви треньорът Иван Иванов. Българската федерация е изправена пред тежко изпитание, като до юни трябва да плати глоба от 250 хил. долара на международната федерация заради допинг скандала от 2015 г. В понеделник президентът на Българската федерация по вдигане на тежести  Неделчо Колев изрази притеснението си за бъдещето  на организацията, като заяви, че ще търси разговор с министъра на спорта. От своя страна Кралев отговори, че е  държавата няма законово основания да плати глобата  и ще потърси друг начин за осигуряване на средствата. \"Имаме уверение от ръководството, че нещата ще се подредят. Това съм казал и на състезателите в залата. Помолих ги да се съсредоточат върху европейското първенство и да не се занимават със странични неща. В края на краищата това не са наши ангажименти\", каза още Иванов. Треньорът отправи серия похвали за работата на министъра на спорта Красен Кралев. Според олимпийския шампион от игрите в Барселона през 1992 г. Кралев има принос за развитието на спорта. \"Г-н Кралев се опитва и прави успешни опити да помага на всички. Целият спорт се отлепи леко от дъното, като не само нашия спорт, а и бокса и гимнастиката имат доста успехи\", заяви Иванов. Той определи представянето на България на европейското първенство за успешно. Националите спечелиха три медала в многобоя - сребро на Стилиян Гроздев до 62 кг и два бронза на Даниела Пандова (до 48 кг) и Георги Шиков (до 105 кг).", "date": "2018.04.05", "title": "Националите по вдигане на тежести получили уверение, че федерацията ще реши проблемите си"}
{"url": "https://www.dnevnik.bg/bulgaria/2018/04/05/3158861_nie_gi_hvashtame_te_se_puskat_i_oshte_shegi_za/", "text": "Избягалите във вторник  въоръжени затворници от Централния софийски затвор  се превърнаха във вдъхновение за многобройни шеги и карикатури в социалните мрежи не без помощта на управляващите, като се започне от  \"историческата\" препратка към бягството на граф Монте Кристо  от Данаил Кирилов и Цветан Цветанов и се стигне до днешното изказване на министъра на вътрешните работи Валентин Радев, че  \"Ние не мислим, а действаме\" . Детайлите по случая, че двамата престъпници са били гонени единствено от чистачка и социален работник от затвора също се превърна в лайтмотив във вицовете. \"Дневник\" подбра част от тях, публикувани във \"Фейсбук\".  – Иван Бедров - Николай Слатински. - Николай Слатински.  - Васил Мавриков.  Някъде в страната...", "date": "2018.04.05", "title": "\"Ние ги хващаме, те се пускат!\" и още шеги за избягалите затворници"}
{"url": "https://www.dnevnik.bg/sport/2018/04/05/3158834_trenyorut_na_roma_obvini_sudiite_za_tejkata_zaguba_ot/", "text": "Треньорът на \"Рома\" Еузебио ди Франческо остана недоволен от съдийството в първия мач от четвъртфиналите в Шампионската лига срещу \"Барселона\". Според италианеца реферите са дали ненужно предимство на каталунците. \"Вълците\" загубиха с 1:4 гостуването си на \"Камп ноу\", като Даниеле де Роси и Костас Манолас си отбелязаха автоголове. Италианците имаха претенции за две неотсъдени дузпи за нарушения срещу Един Джеко и Лоренцо Пелегрини. \"Имахме лош късмет и допуснахме грешки, но \"Барселона\" е достатъчно добър отбор и без да получава помощ от съдиите. Нечестно е предвид това колко добре играхме. Те вкараха четири гола и това е тежък удар предвид видяното на терена\", каза Ди Франческо след края на двубоя. От щаба на \"Барселона\" се обединиха около мнението, че изразителният резултат е плод на добрата играта на каталунците. \"Имахме много възможности за гол и вратарят им имаше добър ден. Резултатът е заслужен\", каза Луис Суарес, който отбеляза първия си гол в Шампионската лига за сезона. \"Няколко пъти уцелихме греди и техните автоголове дойдоха, защото бяха поставени под преса\", заяви Жерар Пике, който също се разписа в двубоя. Реваншът е на 10 април в Рим.", "date": "2018.04.05", "title": "Треньорът на \"Рома\" обвини съдиите за тежката загуба от \"Барселона\""}
{"url": "https://www.dnevnik.bg/evropa/2018/04/05/3158885_trump_moje_da_napravi_poveche_za_baltiiskite_durjavi/", "text": "Доналд Тръмп тези дни проведе първата си среща на върха с лидерите на балтийските държави Латвия,  Литва  и  Естония . На брифинга за медиите след срещата американският президент отново потвърди ангажимента на страната си за \"дълбоки и трайни приятелски отношения\" и похвали своите балтийски колеги, че са свършили \"прекрасна работа\". С оглед на растящото напрежение между Москва и НАТО тези три страни се явяват важни съюзници на САЩ и американското правителство ще си направи услуга, ако се поучи от техния сложен опит на предната линия на руската енергийна, кибер- и пропагандна война. В стратегически план е огромно значението на тази среща на върха, която се състоя на фона на експулсиранията на дипломати, след като Великобритания обвини Москва за  отравянето на бивш руски разузнавач в Обединеното кралство  и само дни след тестовото изстрелване от Русия на новата й междуконтинентална  балистична ракета \"Сармат\" . Когато през 2015 г. президентът Барак Обама се срещна с лидерите на трите балтийски държави във Вашингтон, той ги нарече най-надеждните съюзници (на САЩ) в НАТО. По-наскоро, по време на визита в естонската столица Талин през 2017 г., американският вицепрезидент Майк Пенс отново потвърди ангажимента на страната си към балтийските държави с думите, че САЩ стоят твърдо зад обещаната в Член 5 от договора за НАТО гаранция за взаимна защита на всички членки на алианса: Балтийските държави получиха същото послание и от Тръмп, който изрази задоволство от тяхната ангажираност в \"споделянето на товара\" по разноските за НАТО. Сега американският президент трябва да изработи внимателно политика, която да покаже подкрепата на Вашингтон за нуждите на тези страни, управлявани съответно от литовския президент Далия Грибаускайте, естонския Керсти Калюлайд и латвийския Раймондс Вейонис. Балтийските държави не са просто консуматори на сигурност, предоставяна от НАТО, те са и дейни поддръжници на външната политика на САЩ. Откакто през 2004 г. се присъединиха към алианса, балтийските страни участват в редица мисии на НАТО. Те разположиха свои военни в Афганистан в рамките на операциите под егидата на алианса и изпратиха войници в Ирак, за да воюват срещу \"Ислямска държава\". В добавка трите страни приеха на своя територия батальони на НАТО в рамките на по-широките действия за възпиране на руската агресия. Вашингтон, който вече изпрати свои военни в Норвегия и Полша, трябва да обмисли ротация през следващите години на своите части и през балтийските държави. След 2010 г. и трите балтийски държави постепенно Естония беше един от само петте съюзници от НАТО, изпълнили към 2017 г. зададената цел за 2 процента от БВП за отбрана; Литва и Латвия я постигнаха тази година. През 2015 г. Литва върна наборната военна служба, докато в Естония казармата съществува още от 90-те години. След анексирането през 2014 г. на Крим от Русия и след увеличаването на военните си бюджети те планират до 2020 г. да похарчат общо около 2 милиарда долара за отбрана. Трите балтийски държави също така купуват американско въоръжение, като например противотанкови ракетни комплекси \"Джавълин\". Макар че Тръмп гръмко изразява очакването си страните от НАТО да повишат разходите си за отбрана, при положение че балтийците вече са постигнали тази цел, американското правителство сега трябва да им помогне и да очертаят по-широките си приоритети в областта на отбраната. Вашингтон следва също да разшири сътрудничеството си с трите координационни центъра на НАТО, които се намират в тези страни. Тези институции, включващи Центъра за енергийна сигурност във Вилнюс, Центъра за изследвания и обучение в киберотбраната в Талин и Центъра за стратегически комуникации в Рига, имат за задача да обучават специалисти от държавите членки и партньори на НАТО. Макар и трите центъра вече да имат свой принос за операциите на алианса, САЩ трябва да засилят участието на свои експерти в тях. Поглеждайки по на изток, Вашингтон трябва да се обърне към балтийските си съюзници за съвет относно плановете за Балтийските държави и Полша поддържат особено тесни отношения със страни като Грузия, Молдова и Украйна в рамките на програмата \"Източно партньорство\" на ЕС; лидерите, които преди дни се срещнаха с Тръмп във Вашингтон, са сред най-добре поставените и най-добре информираните, за да поемат водещата роля в оформянето на политиката на ЕС по линия на тази инициатива. Правителството на Тръмп трябва също да получи насоки от балтийските държави, що се отнася до най-добрия начин за оптимизиране на програми като американския Фонд за предизвикателства пред новите донори, който позволява на Американската агенция за международно развитие да си сътрудничи с десет страни донори по редица програми за развитие и борба с корупцията. Балтийските държави не са само съюзници в отбранителния сектор. През 2017 г. Литва започна да внася втечнен газ от САЩ. Това, както и разширяването на полския терминал за втечнен газ и полските и литовските покупки на американски втечнен газ е сигнал за сериозно предизвикателство към руската доминираща позиция на енергийните пазари в Европа. Макар и глобализацията на газовите пазари да повишава възможностите за разнообразяване на доставките за страните вносителки, Първата среща между Тръмп и балтийските му колеги беше повече от знакова. Със засилването на руската агресия беше важно да бъде отново потвърдена подкрепата на САЩ за техните приятели на предните линии в Европа. Но това е и възможност за правителството във Вашингтон да изгради с едни често пъти пренебрегвани съюзници по-дълбоки отношения, които да излязат от полето на риториката. *Агния Григас е сътрудник на Атлантическия съвет. Последните й книги са \"Новата геополитика на природния газ\" и \"Отвъд Крим\". Изразените тук виждания са нейни лични - бел. на \"Ройтерс\". /БТА", "date": "2018.04.05", "title": "Тръмп може да направи повече за балтийските държави"}
{"url": "https://www.dnevnik.bg/kultura/2018/04/05/3158900_dokumentalni_filmi_ot_oskarite_i_kan_idvat_na_tretiia/", "text": "Документални филми като \"Лица/Места\" на 90-годишната вдъхновителка на френската нова вълна Аньес Варда и \"Животът, анимиран\", и двата номинирани за \"Оскар\", ще бъдат в програмата на третия фестивал Master of Art. Събитието, посветено на документални филми за света на изкуството, ще събере 77 заглавия от цял свят в периода между 12 и 30 април в София, Пловдив и Варна. Десет от тези филми ще бъдат български, като сред героите в тях са Иван Андонов и Чочо Попйорданов. Освен тях зрителите ще могат да гледат филми за художници като Шагал, Кандински и Дали, писатели, сред които Екзюпери и Толстой, архитекти като Жан Нувел и Рем Колхаас и много други фигури от артистичния свят. Всички те ще са премиерни за България. За пръв път фестивалът ще се провежда едновременно в три града - София, Пловдив и Варна, ще има и две нови категории - изкуство за деца и кулинарно изкуство. Филмите ще бъдат прожектирани в \"Люмиер Лидл\", \"Одеон\", Дом на Киното, Cine Grand в Park Center, Културен център G8 и \"Евро синема\" в София, Lucky Дом на киното в Пловдив и Фестивалния културен център, галерия и Contemporary Space и Cinema Room във Варна.", "date": "2018.04.05", "title": "Документални филми от оскарите и Кан идват на третия фестивал Master of Art"}
{"url": "https://www.dnevnik.bg/sport/2018/04/05/3158906_durjavata_zapochva_izgrajdane_na_uchilishtni_saloni_v/", "text": "Държавата започва да изгражда и ремонтира физкултурни салони в училища от селските райони, обяви Министерството на младежта и спорта (ММС). Общият размер на помощта е 7.5 млн. eвро. Основната част от тях - 6 375 000 евро, са от Европейския земеделски фонд за развитие на селските райони. Останалите 1 125 000 евро са национално съфинансиране. През ноември 2015 г. министърът на спорта Красен Кралев, каращ тогава първия си мандат на поста,  обяви, че се обмисля с парите по Програмата за развитие на селските райони да се строят салони  в малките населени места. Според него това е начин да се реши проблемът в част от около 700 училища, където не могат да се провеждат пълноценни часове по физическо възпитание. Всяка община може да подаде само едно проектно предложение за изграждане на училищна спортна база, а максималният размер на общите му разходи е 250 000 евро за един кандидат, казват от ММС. От министерството посочват, че разполагат с проекти за тренировъчни спортни зали, които ще бъдат предоставени безвъзмездно на желаещите. Срокът за кандидатстване е до 13 юли 2018 г., а проектните предложения се подават по електронен път. Кралев и екипът му са съставили работна група между ММС и Националния статистически институт, като до всички училища в страната са изпратени въпросници за състоянието на спортната база. Около 200 са училищата без физкултурни салони в най-малките населени места. Министерството очаква края на месеца да има подробна статистика за състоянието на физкултурните салони в страната.", "date": "2018.04.05", "title": "Държавата започва изграждане на училищни салони в селските райони със 7.5 млн. eвро"}
{"url": "https://www.dnevnik.bg/evropa/2018/04/05/3158924_vuv_velikobritaniia_78_ot_kompaniite_plashtat_poveche/", "text": "Почти всяка осма голяма компания във Великобритания признава, че плаща повече на мъжете, отколкото на жените. Това става ясно от списък, публикуван днес от правителството, което прие закон за прозрачност по темата, информира \"Франс прес\", цитирана от БТА. Компаниите с над 250 служители от всички сектори и повечето държавни администрации трябваше до снощи в полунощ да декларират разликите в заплатите на служителките и служителите си. До тази сутрин малко над 10 000 бяха подали декларации. От тях 92 процента признават, че има разлика в заплащането на жените и мъжете - 78 на сто в полза на мъжете и 14 на сто в полза на жените. Около 8 процента от компаниите са обявили равно заплащане на служителите и служителките си. В статия във вчерашното издание на в. \"Дейли телеграф\" министър-председателят Тереза Мей определя разликата в заплащането на двата пола като ужасна несправедливост, която трябва да се премахне възможно най-бързо. Сред едни от най-лошите ученици според регистрите за равно заплащане е ирландската нискотарифна авиокомпания \"Райънеър\" (Ryanair), която декларира, че работещите там жени получават средно със 71.8 процента по-ниски заплати от мъжете. Като оправдание \"Райънеър\" изтъкна методиката на изчисление, която не взима предвид, че високоплатената пилотска професия се упражнява предимно от мъже. В банковия сектор също има голяма разлика в заплащането на двата пола, особено в търговските банки, където работят повече мъже. Няколко други големи компании, сред които веригата кафенета \"Старбъкс\" (Starbucks) и заведенията за бързо хранене \"Макдоналдс\" (McDonald's), обаче гордо обявиха равенство в заплащането на служителите си. Компаниите, които не са декларирали таблиците със заплатите си, подлежат на незабавни глоби в неограничен размер.", "date": "2018.04.05", "title": "Във Великобритания 78% от компаниите плащат повече на мъжете, отколкото на жените"}
{"url": "https://www.dnevnik.bg/zdrave/2018/04/05/3158925_izvinitelnite_belejki_za_uchenici_da_sa_chast_ot/", "text": "Издаването на медицинска бележка, оправдаваща отсъствието на децата по здравословни причини, не е включено в пакета от медицински дейности, осъществявани от общопрактикуващите лекари. В тази връзка се обсъжда възможността лекарското становище за необходимостта детето да отсъства по здравословни причини да се осигури чрез отметка в амбулаторния лист, по аналогия на болничния лист, като чрез софтуерно решение ще се попълват автоматично всички необходими за целта данни. Това обяви министърът на здравеопазването Кирил Ананиев по време на днешния парламентарен контрол, цитиран от БТА. \"Предвижда се становището да бъде самостоятелно обособена част от амбулаторния лист - отрязък, който да може да се отдели от него и да се предостави на пациента. НЗОК е предприела действия за промяна в амбулаторния лист\", поясни Ананиев. Причината да се търси подобно решение е, че в момента на личните лекари не се плаща за дейността да издават бележки на учениците, но законодателството им позволява да определят такса до 3 лева за издаването на такава, което е в конфликт с правилото, че детското здравеопазване в България е безплатно и е гарантирано от бюджетите на МЗ и НЗОК. Идеята  отсъствията да се извиняват с амбулаторен лист се обмисляше  и в Министерството на образованието през 2016 г. като мярка срещу фалшифицирането на бележките. Как да се подобри системата за спешни повиквания  Със заповеди на министъра на вътрешните работи и на министъра на здравеопазването е създадена междуведомствена работна група, чиято задача е изработване на концепция за изграждане на   и управление на ресурсите към службите за спешно реагиране, базирана на единна платформа, обяви още Кирил Ананиев пред депутатите. Целта е да се подобри услугата на единния европейски номер 112 на територията на България, която  многократно е показвала проблеми в миналото . За създаването на концепцията работната група обсъжда всички възможни варианти, които ще доведат до подобряване на дейността по приемане и предаване на обажданията за спешни повиквания. Предложение за закриване на районните координационни централи и съкращаване на диспечерските екипи не е обсъждано, увери министър Ананиев.", "date": "2018.04.05", "title": "Извинителните бележки за ученици да са част от амбулаторен лист, обмисля здравното министерство"}
{"url": "https://www.dnevnik.bg/politika/2018/04/05/3158938_gerb_izvadi_spisuk_s_partiini_i_semeini_naznacheniia/", "text": "Днес ще представим \"Мездргейт\" 2, няма такава община в България - триумф на зетьошуробаджанакизма, червеният октопод, който души община Мездра. Така бившият депутат от ГЕРБ Антон Тодоров започна поредната пресконференция, на която управляващата партия извади данни за злоупотреби на кметове от БСП. Депутати от ГЕРБ изчетоха списък с \"всички червени уредени партийни и семейни отношения в община Мездра по време на 2 години и половина управление на кмета Генади Събков\". Голяма част от хората в община Мездра са назначени без конкурс, това за пореден път доказва шуробаджанащина на чисто партиен принцип, както БСП го умее, каза депутатът Красен Кръстев. \"Знаете ли къде работи жената на кмета Генади Събков. Тя е банков служител на обслужващата банка на община Мездра\", каза Кръстев. В дирекция \"Местни приходи\" е назначена Пепа Христова, снаха на шефката на БСП - жени, и общински съветник на социалистите Наталия Христова. В дирекция \"Хуманитарни дейности\" според списъка на ГЕРБ работи майката на председателя на младежкото движение на БСП - Мездра, Веселин Петров - Ива Петрова. В дирекция \"Екология\" пък работела Галина Иванова, която е съпруга на местния бизнесмен Мирослав Иванов, подкрепил Събков на изборите. В списъка на ГЕРБ са изредени и назначения в отдел \"Връзки с обществеността\", строителни техници в общината, секретар на кмета, редактор на общинския вестник, служител в училище и десетки други. Депутатът от ГЕРБ Петя Аврамова каза, че Събков е прекратил договора на фирмата, избрана  да строи спортната зала , а вината за спирането на обекта била на общината, която нямала проектна готовност. Тъй като финансирането на залата е целево от Министерския съвет, сега община Мездра ще трябва да върне парите. Попитан от \"Дневник\" коя е следващата община на БСП, за която от ГЕРБ са приготвили \"гейт\", Антон Тодоров каза: \"Кметовете на БСП са 34. Никой не е в безопасност.\" Друга  тяхна пресконференция  доведе до разграничаването на БСП от заместник-кмета на Сопот Николай Новаков. БСП застава зад кметовете си Категорично заявяваме, че заставаме зад всеки кмет, издигнат от БСП, избран от съответната община, който работи в интерес на общината и спазва законите, отговори на ГЕРБ депутатът от БСП Георги Свиленски. \"Явно от ГЕРБ са решили, че трябва да започнат предизборната си кампания за местни избори с компрометиране на различни кметове на БСП\", каза Свиленски и добави, че ще защитават тези кметове въпреки усилията на ГЕРБ за омаскаряването, оклеветяването и набеждаването им.", "date": "2018.04.05", "title": "ГЕРБ извади списък с партийни и семейни назначения на кмета на Мездра"}
{"url": "https://www.dnevnik.bg/sviat/2018/04/05/3158928_agent_na_cru_li_e_vladimir_putin/", "text": "Упоритото нежелание на президента на САЩ Доналд Тръмп да каже нещо негативно за Русия е толкова стряскащо, че бившият директор на националното разузнаване Джеймс Клапър веднъж заяви, че Владимир Путин ръководи Тръмп, сякаш е служител на руското разузнаване. Може и да е. Но ако бях руски гражданин, щях да си задавам друг въпрос: Дали Путин не е американски шпионин? Защо? Защото през последните години Путин предприе толкова много действия, допринесли за отслабването на руската икономика и човешкия капитал, че не може да не се замислите дали тайно не е в списъка с хора, на които ЦРУ плаща. Някъде към 2007-2008 г. Путин, изглежда, реши, че възстановяването на Русия чрез грижи за нейните огромни човешки таланти и укрепването на  върховенството на закона  е прекалено трудно - то щеше да изисква споделяне на властта, провеждане на истински избори с реална конкуренция и изграждането на наистина диверсифицирана икономика, базирана на иновациите. Вместо това Путин реши да потърси достойнство за Русия на погрешните места: като използва петролните и газовите кладенци, а не хората; като подсилва руската армия, вместо да укрепва върховенството на закона; и като обогатява себе си и своя  кръг от олигарси , обгръщайки се с  руско православие  и  руски национализъм , които се харесват на основните му избиратели. Най-големият бизнес всекидневник във Франция - \"Еко\", неотдавна цитира руски специалист по информационни технологии, посочващ, че \"само \"Майкрософт\" регистрира повече патенти от цяла Русия!\" Руският технологичен пазар не само е слаб, се казва в статията, а и \"корупцията в съдебната система затруднява защитата на делото ви в съда, когато някой хищник поеме контрола над успешно стартиращо предприятие\". Независимо от перченето му без ризa и независимо от всички скорошни приказки как Путин се доказва като успешен авторитарен лидер, аз имам един въпрос: Защо тогава Путин е толкова несигурен за истинската си популярност в Русия, че дори след 20 години начело на страната се страхуваше да позволи на един-единствен реален независим кандидат да се съревновава с него на последните президентски избори? Истината е друга: Путин постоянно действа като фермер, който продава най-ценното си телешко за захарни бучки. С други думи, той търси краткотраен приток на енергия от захарта, за да повиши популярността си сред поддръжниците си от руските националисти, защото е несигурен, и плаща за това с истинско телешко, отслабвайки Русия в дългосрочен план. Така например през 2014 г. Путин  превзе Крим  и нахлу в Източна Украйна с маскирани руски военни - за да получи краткотраен прилив на енергия от \"захарта\" пред руския електорат - и в замяна му се наложи да търпи дългосрочни икономически банкови санкции, наложени от Запада, които помагат за забавяне на растежа на Русия. През 2015 г., за да докаже, че Русия все още е свръхсила - още един прилив на енергия от \"захарта\" за неговите поддръжници - Путин  изпрати в Сирия  съветници, самолети на руските военновъздушни сили, екипи на специалните част и ракетни комплекси земя-въздух, за да попречи на свалянето на руския съюзник от студената война, сирийския президент Башар Асад. Подкрепата на Путин заедно с помощта от Иран едва задържа Асад да не падне, но засега Путин е затънал в Сирия и не може да излезе, за да не падне Асад и той да изглежда глупаво. Ето как опитният експерт по руска външна политика Владимир Фролов описа действията на Путин в Сирия в есе, публикувано в \"Москоу таймс\" на 5 март тази година: \"В Сирия Русия открива, че спечелването на войната може да е по-лесно от спечелването на мира. Всеки път, когато президентът Путин обяви победа или намаляване на числеността на руските сили, както направи през декември, боевете се подновяват с нова интензивност и Москва е принудена да изпрати подкрепления... В момента Москва се бори да прехвърли военните си постижения в притежаващо международна легитимност политическо решение, което ще помогне на Русия да възстанови инвестициите си в конфликта. Засега Сирия остава неуправляема и разделена на феодални владения, управлявана от регионални сили със свои собствени интереси.\" Най-скорошната размяна на телешко за захар, извършена от Путин, беше очевидната му заповед да използва  бойно нервнопаралитично вещество,  произвеждано само в Русия, за да отрови бившия руски шпионин Сергей В. Скрипал и дъщеря му Юлия в английския град Солсбъри. Отговорът на Запада беше това, което британският премиер Тереза Мей нарече най-голямото в историята колективно експулсиране на предполагаеми руски разузнавачи - повече от 100 от над 20 страни. Независимо дали моментът за отравянето беше подбран внимателно, или съвпадението е случайно, нападението и западната реакция помогнаха на Путин да спечели повече гласове при поредните му съмнителни президентски избори - още един прилив на енергия, дължащ се на \"захарта\". Но на следващата сутрин Русия на Путин е по-изолирана от всякога. Освен това приближените на Путин и други руски олигарси - чиято игра е да печелят купища мръсни пари в Русия, след което да ги прехвърлят в Лондон, където могат да бъдат изпрани за съхранение - сега са наблюдавани от британските власти по-внимателно от всякога. А след това идва ред и на  дългосрочната стратегия на Путин  - да залага срещу Майката природа, човешката природа и законът на Мур наведнъж (законът на Мур казва, че гъстотата на транзисторите в плътна интегрална схема нараства приблизително два пъти на всеки две години - бел. ред.). Той залага срещу Майката природа, че светът ще остане зависим от неговия петрол и газ в епоха на вредни промени в климата. Залага срещу човешката природа, че младите хора в страната му няма да искат да бъдат свободни да реализират пълния си потенциал, вместо да живеят само с подхранвани от \"захарта\" спомени за историческо величие. И залага срещу закона на Мур - че постоянният ръст на технологиите няма да позволи на руските младежи да се свържат и да сътрудничат, и да прозрат неговата салонна игра. Проблемите на Путин не са нещо, на което се радвам. Аз бях против разширяването на НАТО; исках Русия да се интегрира в семейството на европейските демокрации. Но за да процъфтява в дългосрочен план, Русия се нуждае от \"рестарт\", който може да дойде само отвътре, но Путин няма да натисне този бутон. \"Без реформи руските тенденции за растеж в дългосрочен план не дават особени причини за оптимизъм предвид лошия демографски профил, слабите институции и пълен провал в диверсифицирането на икономиката й, въпреки че има изключително талантливо и креативно население\", написа миналата година във в. \"Гардиън\" Кенет Рогоф, икономист от Харвардския университет. \"Ако светът продължава да се движи към намаляване на използването на въглеродни горива в бъдеще, Русия ще се изправи пред неизбежния избор: да започне икономически и политически реформи или да се изправи пред продължаваща маргинализация, със или без западни санкции.\" Тъжно е да видим как страната, дала ни Пьотр Илич Чайковски, Лев Толстой, Борис Спаски, Марк Захаров, Игор Стравински, Фьодор Достоевски, Александър Солженицин, Александър Пушкин, Рудолф Нуреев и съоснователя на \"Гугъл\" Сергей Брин, става по-известна с това, че е дала на света \"Новичок\", смъртоносното нервнопаралитично вещество, използвано във Великобритания, \"малките зелени човечета\" (маскираните руски войници, превзели Източна Украйна) и \"Гучифер 2.0\", руският кибершпионин, хакнал през 2016 г. Националния комитет на Демократическата партия на САЩ. Всичко това е \"телешко за захар\" - и това е наследството на Путин. /БТА", "date": "2018.04.05", "title": "Агент на ЦРУ ли е Владимир Путин"}
{"url": "https://www.dnevnik.bg/sport/2018/04/05/3158935_bulgarskite_tenisisti_specheliha_s_lekota_i_sreshtu/", "text": "България постигна втора убедителна победа в мачовете си в група III за Купа \"Дейвис\" в зона Европа. След  категоричния успех срещу Албания  дойде ред и на такъв срещу Исландия. В Пловдив Александър Лазов и Димитър Кузманов спечелиха бързо мачовете си, за да осигурят крайната победа в двубоя с Исландия. Най-напред Лазов се наложи с 6:1, 6:1 над Егил Сигурдсон. Впоследствие Кузманов постигна същия резултат срещу Антон Магнусон. В петък от 11.00 часа България ще играе срещу Македония в спор за първото място в групата и участие във финалната среща за промоция в събота. За изкачването в по-горна група България разчита на Кузманов, Лазов, Васил Младенов и Адриан Андреев. В група B са Андора, Кипър, Монако и Сан Марино.", "date": "2018.04.05", "title": "Българските тенисисти спечелиха с лекота и срещу Исландия за купа \"Дейвис\""}
{"url": "https://www.dnevnik.bg/evropa/2018/04/05/3158945_oon_prizova_ungariia_da_spre_ezika_na_omrazata_i_da/", "text": "Комитетът на ООН по правата на човека призова Унгария да вземе мерки срещу езика на омразата, използван от политици срещу малцинствата, включително срещу роми и мюсюлмани, и да отмени закон, позволяващ експулсиране на нелегални мигранти, без да им се даде шанс да кандидатстват за убежище, предаде \"Ройтерс\". Комитетът призова националисткото правителство да отхвърли законопроектите, познати като  \"Пакет стоп Сорос\" , които биха позволили на вътрешния министър да забранява неправителствени организации, подкрепящи мигранти и представляващи \"риск за националната сигурност\". Законопроектът е част от  антиимигрантския курс  на премиера Виктор Орбан, който  обвинява родения в Унгария милиардер филантроп Джордж Сорос , че се опитва да залее Европа с мигранти мюсюлмани. Комитетът изрази безпокойство от \"преобладаването (в Унгария) на престъпления от омраза и от речта на омразата в политическото говорене, медиите, както и от атаките в интернет срещу малцинствата, особено срещу ромите, мюсюлманите, мигрантите и бежанците, включително в контекста на спонсорирани от правителството кампании\". Орбан, който се надява да спечели трети пореден мандат на  изборите в неделя , заема  твърда антиимигрантска позиция . Комитетът освен това разкритикува унгарския закон, приет преди година, който позволява автоматичното преместване на всички търсещи убежище в транзитни зони. Този закон нарушава Международния пакт за гражданските и политическите права, ратифициран и от Будапеща. Хората трябва да имат свобода на движение, докато молбите им за убежище се разглеждат, за да се разбере дали те са бежанци, бягащи от война или преследване, се казва в доклада на комитета. В него се призовава още Унгария да отмени закона  от юни 2016 г.,  който позволява на полицията да връща обратно всеки, който пресича незаконно границата. Според доклада хората, които са подложени на тази мярка, имат много ограничена възможност да подадат молба за убежище или право да обжалват.", "date": "2018.04.05", "title": "ООН призова Унгария да спре езика на омразата и да защитава бежанците"}
{"url": "https://www.dnevnik.bg/bulgaria/2018/04/05/3158975_sindikatut_na_nadziratelite_v_zatvorite_obmislia_da/", "text": "Синдикатът на надзирателите в затворите обмисля да възобнови протестите, съобщи БНТ, като цитира отворено писмо до премиера Бойко Борисов, председателя на Народното събрание Цвета Караянчева, правосъдния министър Цецка Цачева, главния прокурор Сотир Цацаров и всички парламентарно представени партии. Повод за писмото е \"създалата се истерия\", имайки предвид бягството  от софийския затвор във вторник следобед  на двамата осъдени за убийства мъже. \"Удобството не може да бъде водещо, нашата кауза е връщането на достойнството и честта на професията. Парите за исканото от нас увеличение на трудовите възнаграждения не заместват нашето здраве и живот\", се казва в текста. Те настояват за механизъм за решаване на проблемите, който да бъде задействан не от конкретни събития, нито пък да бъде политизиран, както в случая. През февруари надзирателите се събираха на няколко национални протеста, а  правосъдният министър Цецка Цачева  обясни, че в бюджета няма 13.8 млн. лв. за увеличение на заплатите им, но се търси решение. Синдикатите пък заплашиха, че ще протестират, докато исканията им не бъдат изпълнени.", "date": "2018.04.05", "title": "Надзирателите в затворите мислят да протестират отново"}
{"url": "https://www.dnevnik.bg/sport/2018/04/05/3158950_nasko_sirakov_siniata_obshtnost_e_absoljutno/", "text": "Бившият изпълнителен директор на \"Левски\" Наско Сираков се изказа критично за състоянието на отбора и управлението на клуба. Според него вече десетилетие се повтарят едни и същи грешки. \"Синята общност е абсолютно обезверена, включително и аз. Вижда се, че нещата не вървят и отборът не играе. Продължават да се правят същите грешки десет години. Не можеш да вземеш 20 футболисти от миналото лято и да искаш да имаш отбор\", каза Сираков в \"Ники Кънчев шоу\" по \"Дарик\". \"Чух преди три-четири месеца Спас Русев като казва, че начинът му на работа е различен от на Наско и Мъри. Аз ще се радвам, ако неговият начин на работа е положителен за \"Левски\", по-положителен от начина на работа на Наско и Мъри. Аз знам само един начин на работа във всяка сфера на живота - печелившия\", продължи той. Според него ЦСКА е на другия полюс в момента. \"ЦСКА е на гребена на вълната. Цялата червена общност се носи на крилете на вдъхновението, а и на резултатите. Те са в борбата за титлата до утре (в петък отборът гостува на \"Лудогорец\"), а може би и след това. Имат своите шансове. Показаха го в предишния двубой, когато обърнаха резултата с десет души и спечелиха в Разград. Сигурен съм, че утре ги очаква съвсем различен мач.\" По темата \"ЦСКА\" Сираков добави: \"Предстоят им някакви тържества, чета. Червената общност е абсолютно обединена в момента с много малки изключения - стотина-двеста души.\" Сираков, който на последния конгрес напусна изпълнителния комитет на БФС, заяви, че проблемът на \"Лудогорец\" е, че не помага с нищо на националния отбор. \"Плюсовете всички ги виждат - \"Лудогорец\" финансово е изключително добре обезпечен, феноменална организация, страхотна база. Все още играят най-добрия футбол в България. Минусите за мен са приносът им за българския футбол. Това е проект, който носи изключително удоволствие и емоции на собствениците, на които благородно им завиждам, на хората в Разград, но като цяло не виждам принос за нашия футбол\", каза Сираков. Като положителен пример той даде \"Славия\", където школата дава плодове. \"Големият им проблем е, че не могат или не искат да ги задържат четири-пет години.\"", "date": "2018.04.05", "title": "Наско Сираков: Синята общност е абсолютно обезверена, включително и аз"}
{"url": "https://www.dnevnik.bg/sport/2018/04/05/3158989_manchestur_siti_podpisa_dogovor_s_onlain_platforma_za/", "text": "Лидерът във Висшата лига \"Манчестър сити\" привлече нов спонсор в редиците си и това е онлайн платформата за запознанства Tinder. Партньорството беше обявено часове след  тежката загуба от \"Ливърпул\"  в Шампионската лига, което предизвика много шеги с \"гражданите\". \"След мач като този снощи определено се нуждаят от шанс да се разпишат и Tinder ще им помогне\", бяха част от закачките със \"Сити\" в социалните мрежи. \"Тиндър\" ще бъде спонсор на мъжкия и женския отбор на \"гражданите\", както и на друг от клубовете, собственост на \"Сити футбол груп\" - \"Ню Йорк сити\" в САЩ. \"Заедно с футболните звезди ще разработим ексклузивно съдържание, което да бъде на разположение на феновете\", гласи съобщението на  Tinder . Договорът между двете страни е за няколко милиона паунда и беше отбелязан с огромен дирижабъл, който беше издигнат над град Манчестър. \"Тиндър\" и \"Сити\" - перфектното съвпадение\", пишеше на дирижабъла, като беше използван слоганът на онлайн платформата. Tinder се базира на съвпадение, което е признак, че двама души имат интерес един към друг. \"Сити\" е първият клуб, с който Tinder успява да подпише договор. По-рано през сезона обаче компанията имаше разговори и с градския съперник \"Юнайтед\", които обаче приключиха неуспешно. В събота предстои дерби именно между двата тима, а ако \"Сити\" спечели на своя \"Етихад\", може да спечели титлата рекордно рано.", "date": "2018.04.05", "title": "\"Манчестър сити\" подписа договор с онлайн платформа за запознанства"}
{"url": "https://www.dnevnik.bg/bulgaria/2018/04/05/3158978_predozirane_na_veliki_chetvurtuk_bsp_chestiti/", "text": "На Велики четвъртък парламентарната група на \"БСП за България\" честити от трибуната Възкресение Христово. В декларация за предстоящите празници, която бе прочетена от депутата Васил Антонов, се казва: \"Изконен е стремежът за възраждане и създаване на по-добри възможности за всички хора и всички страни. Нужно е ние, които водим народа, да възкресим човешкото в душите си! Тогава трудът ни ще е по-полезен за обществото и за мира между човеците. Светли да са Великденските празници за всички! Здраве и благополучие! Повече доброта и вяра в дните ни! Честито Възкресение Христово!\".  \"Сега сме в едни от най-важните дни на годината, в които може да се погрижим за душевността си. Това са дните от Страстната седмица, които напомнят за последната от житейския път на Христос на Земята. Редно е отново да разчетем посланията, отговаряйки си на въпросите: Защо Той изгони търговците от храма, които вместо в дом за молитва го бяха превърнали в тържище и намираме ли аналогия с храма, в който се намираме ние? Защо Юда продаде учителя си за 30 сребърника и по време на Тайната вечеря извърши предателство, като чрез целувка Го посочи на войниците?! Защо Христос понесе мъченията и болката, които получи от нас - хората, като отплата за мисията си да помага и да прави този свят по-добър и често с работата си не предизвикваме ли страдание, ние, често с работата си не предизвикваме ли болка на хората чрез последствията от нашите непремислени, а често премислени действия?!\", се казва в декларацията. В нея се посочва, че поука не е взета. \"Предателствата и продажбите са част от битието ни. Сякаш свикнахме с тях и ги отминаваме с лекота. Днес, Възкресението - житейското и библейското, не е само след смъртта. То е надежда, че след всяко зло идва добро, че след всяко страдание има радост, че всеки разкаял се получава прошка и втори шанс. На това ни учат православните ценности. Нека в делниците по-често се обръщаме към тях и ги следваме! Днес живеем в размирен свят. Световните и регионалните конфликти следват един след друг и са твърде близо до нас. Ние, съзнателно или не, чрез действие или бездействие, сме част от тях\", се казва в декларацията. ", "date": "2018.04.05", "title": "Предозиране: На Велики четвъртък БСП честити Възкресение Христово"}
{"url": "https://www.dnevnik.bg/sviat/2018/04/05/3158999_asistent_ubi_trima_dushi_v_universiteta_v_eskishehir/", "text": "Изследовател в университета \"Османгази\" в северозападната турска провинция Ескишехир уби четирима души, съобщиха Си Ен Ен Тюрк и Анадолската агенция. Стрелецът, изследовател от университета, застреля помощник-декана, секретар на факултет, преподавател и служител от персонала, казва агенцията. Стрелецът е задържан. Мотивите не са известни. Според някои турски медии той е бил пред уволнение или щял да бъде отстранен по политически причини, но информацията не е потвърдена.", "date": "2018.04.05", "title": "Асистент уби четирима души в университета в Ескишехир"}
{"url": "https://www.dnevnik.bg/bulgaria/2018/04/05/3158992_plamen_georgiev_se_oplaka_che_sujuzut_na_sudiite/", "text": "Председателят на антикорупционната комисия Пламен Георгиев се оплака с писмо до Народното събрание и Висшия съдебен съвет, че от най-голямата магистратска организация Съюзът на съдиите са нарушили правата му. Вчера от съдийската организация се обърнаха към същите институции с призив да се спре недопустимата намеса в работата на съда. Поводът за тяхната реакция беше интервюто на новоизбрания стар шеф на новосъздадената мегаструктура КПКОНПИ (Комисия за противодействие на корупцията и отнемане на незаконно придобито имущество) Пламен Георгиев пред сайта \" Правен свят \", в което той определя съда като некомпетентен и пречещ на ефикасната работа на комисията за конфискация. Причината - че съдията от Софийския градски съд Катерина Енчева е отправила  въпроси до Съда на ЕС в Люксембург  по дело за конфискация, заведено от комисията на Пламен Георгиев. Според Съюза на съдиите Георгиев би трябвало да се ръководи от принципите за законност и обективност и да се въздържа от коментари за работата на съда. Още повече че нападките на Георгиев са в синхрон с анонимни медийни публикации срещу СГС и к \"Обръщам се към вас във връзка с опит за грубо погазване на Европейската конвенция за защита правата на човека и основните свободи от неправителствената организация Съюз на съдиите в България – сдружение на магистрати, призвани априори да бранят и защитават законността и основните човешки права. Повод е тяхно открито писмо от 4 април 2018 г., което презумира, че аз като ръководител на висш държавен орган нямам право в интервю да изказвам мнение по съдебно решение. Става дума за позиция, изразена от мен пред специализираното интернет издание \"Правен свят\", в която коментирам въпросите, с които съдия от Софийски градски съд се обръща към съда в Люксембург в преюдициално запитване по дело, по което оглавяваната от мен Комисия е страна\", пише в писмото от пети април Георгиев. Според него изразената от Съюза на съдиите позиция е \"в разрез с чл. 10 от Конвенцията, който еднозначно постановява, че \"всеки има право на свобода на изразяването на мнения. Това право включва свободата да отстоява своето мнение, да получава и да разпространява информация и идеи\". Според Георгиев в концепцията, че ръководител на висш държавен орган трябва да търпи ограничения в свободата на мнение, нарушава чл. 14 от Конвенцията, според който упражняването на права не може да бъде обект на дискриминация по никакъв признак. Писмото му продължава: \"Текстът на Конвенцията в чл. 10 дава възможност на държавите да ограничават свободата на словото чрез законодателство, което забранява увреждането на репутацията и нарушаването на правата на другите, както и такова, което способства за поддържане на авторитета и безпристрастието на правосъдието. Но тези ограничения в не по-малка степен важат и за съдиите и техните организации, които по дефиниция са призвани да бранят както авторитета на съда, така и безпристрастността на правосъдието. Според Георгиев той не е изразил позицията, която твърдят от магистратската организация и отрича да се е опитвал да укаже на съда как е трябвало да реши делото. \"Единственият ми коментар по сроковете е, че \"времето, за което ще се стопира дейността на Комисията, е голямо.\" Колкото до мнението ми за съда в Люксембург, от думите ми, че \"това е много сложно производство\" трудно може да се направи предположение, че го смятам за процедура, която е \"в тежест за Българската държава\". \"В допълнение, на директен журналистически въпрос дали виждам скрит умисъл в действията на съдиите от Софийския градски съд отговарям \"Не мога да коментирам такъв въпрос, просто излагам фактите.\" Поради тази причина изводът в писмото на Сюъза на съдиите в България \"може да се приеме, че в цялост интервюто внушава, че българският съд е некомпетентен, зависим, обвързан\" е извод в сферата на личното мнение и усещанията, с които българското законодателство не се занимава\", пише още Георгиев. Той се позовава на решение на Конституционния съд от 2012 година, с което се обявяват за противоконституционни текстове от Закона за отнемане в полза на държавата на незаконно придобито имущество и в частност формулировката на чл. 3, ал. 1 в частта \"и да се възстанови чувството за справедливост у гражданите\" с мотива, че чувството за справедливост, както и поначало всички чувства, не са обективни факти. В писмото си Георгиев продължава с изреждането на определени факти, които повтарят тезите му от интервюто пред сайта \"Правен свят\" \"В същото време Съюзът на съдиите в България не се занимава с изложените в интервюто факти, а именно: Факт е, че от над 20 искания на страни по дела за преюдициални запитвания до съда в Люксембург това е второто, уважено и изпратено от български съд. Факт е, че преюдициалното запитване се отправя две години след внасянето на иска от страна на Комисията и отговорите на ответната страна по този иск. Факт е, че въпросите по запитването повтарят в голяма част мотивите на една от страните по това дело. Факт е, че делото към този момент не е тръгнало по същество и след повече от 2 години е на етап подготовка на делото в закрито заседание. Факт е, че България е в наказателна процедура заради Директива 2014/42/ ЕС, която не е транспонирана в българското законодателство и към настоящия момент. И накрая, факт е, че като страна по делото Комисията научи за решението на съда от медиите, а не от самия съд, както би следвало\", казва Георгиев. Делата, освен ако нямат специален гриф за това, са публични. Георгиев също се обръща и към Европейската комисия в качеството й на \"пазител на правото на ЕС\", с призив за защита на правовия ред и на прокламираните в Европейската конвенция основни права. \"Идеята, че представителите на една от властите в страната не могат да бъдат критикувани и следователно са априори непогрешими нарушава всички демократични принципи, на които се основава Европейският съюз, от който България е част. Тази идея за непогрешимост не би следвало да се толерира, независимо дали произтича от представител на законодателната, изпълнителната или съдебната власт\", завършва писмото си Георгиев.", "date": "2018.04.05", "title": "Пламен Георгиев се оплака, че Съюзът на съдиите погазил правата му"}
{"url": "https://www.dnevnik.bg/evropa/2018/04/05/3158878_bulgariia_se_topi_da_no_ima_i_dobri_novini/", "text": "Един от събеседниците на журналиста Франк Щокер е 28-годишен IT специалист, който работи в София за германска фирма, но би се преместил на работа в Германия. \"Това ще бъде поредният българин, който обръща гръб на своята страна, за да потърси щастието си в чужбина. И то тъкмо сега, когато България с известна гордост  пое председателството на ЕС . През последните 25 години стотици хиляди постъпиха по този начин, в резултат от което населението драматично намалява, а цели региони направо пустеят. Все пак напоследък се забелязва една все още крехка обратна тенденция. Българи от чужбина започнаха да се завръщат в страната си, при това съвсем съзнателно и целенасочено. Благоприятни условия за това създават най-вече новите технологии. След края на комунистическото господство България загуби около една четвърт от населението си, което от близо девет милиона се сви до днешните малко над седем. Според прогнозата на ООН към 2050 г. населението ще бъде само 5.2 милиона – по-бързо и по-тежко не се обезлюдява нито една друга страна в света. Първата причина е ниската раждаемост, но много по-сериозна е ролята на емиграцията – както на специалисти, така и на хора с по-ниско образование. \"Много добре квалифицирани специалисти – IT, лекари, медицински сестри – отиват да работят в Германия, Австрия или Великобритания\", разказва Хелене Кортлендер, която ръководи софийския офис на фондацията \"Фридрих Еберт\". Други пък заминават като сезонни работници за Гърция или Испания\", обяснява още Кортлендер пред репортера на \"Ди Велт\". Тук логично възниква въпросът за ниското заплащане на труда в България. Представителката на германската фондация, която е близка до социалдемократите, казва, че българските лекари получават средно около 900 лева, ако не и по-малко. \"С тези пари може да се живее, но е ясно, един лекар ще вземе първия възможен влак в западна посока, ако му се отвори такава възможност\", казва Хелене Кортлендер. По-нататък в статията четем: \"През 2016 г. броят на българите само в Германия беше 260 000 – и противно на някои предразсъдъци, повечето от тези хора са добре образовани специалисти. Много са и българските студенти в Германия – 7000 млади българи учат висше образование в страната и това е една от най-многолюдните групи чуждестранни студенти в Германия. А българските елити понякога направо тласкат децата си към чужбина и са шокирани, ако тези деца се завърнат. Стряска ги мисълта, че може би са се провалили зад граница.\" Има вече и завръщащи се, но тенденцията още не е устойчива Много млади българи се връщат, защото очакват добра перспектива в родната си страна и искат да ѝ помогнат, обобщава авторът, който е разговарял с неколцина завърнали се. \"Има обаче и още една причина за връщане в България, която много добре се описва от българската поговорка \"По-добре първи на село, отколкото последен в града\". Защото в чужбина всеки добре образован българин е просто един от многото и трябва да се конкурира със стотици хиляди за добра работа. В родината обаче всички врати са му отворени.\" Авторът на статията Франк Щокер е разговарял и с Теодор Седларски, 39-годишния декан на Икономическия факултет в Софийския университет, който след дипломирането си във Виена прави бърза кариера и дори за няколко месеца е министър на икономиката в служебното правителство. И според Седларски редица млади и добре образовани българи се завръщат в страната. Но тази тенденция още не е устойчива, пък и завръщащите се обикновено търсят реализация в столицата или в Пловдив, докато цели региони като Северозападния са направо обезлюдени, пише авторът. Порочен кръг \"Така възниква порочен кръг: липсата на специалисти затруднява онези фирми, които искат да се установят в България. А липсващата икономическа база отново и отново кара хората да търсят работа в чужбина. Напоследък правителството се опитва да спре обезлюдяването на страната, като привлича хора от други държави – но не и бежанци, към които в страната съществуват много силни задръжки. За предпочитане са държави като Македония, Молдавия или Украйна, където живеят малки български малцинства. Тези хора имат изгода от улесненията за получаване на българско гражданство. А когато вземат български паспорт, те автоматично стават и граждани на ЕС. Тогава обаче те лесно могат да продължат нататък към Европа. Защото бързо установяват, че България може да е по-привлекателна от Молдова или Украйна, но Германия все пак играе в съвсем друга лига.\"", "date": "2018.04.05", "title": "България се топи. Да, но има и добри новини"}
{"url": "https://www.dnevnik.bg/sport/2018/04/05/3158985_voleibolnata_federaciia_pusna_velikdenska_otstupka_na/", "text": "По случай великденските празници билетите за новия формат на Световната лига (вече Нова волейболна лига) и световното първенство по волейбол ще се продават с намаление. От 6 до 9 април пропуските ще струват с 10% по-малко от редовната цена. България ще бъде домакин на два турнира от  Нова волейболна лига  през годината. Страната ще приеме турнири от втората и четвъртата седмица на надпреварата. От 1 до 3 юни възпитаниците на Пламен Константинов ще срещнат Австралия, Русия и Сърбия, а от 15 до 17 юни националите ще играят срещу Франция, Канада и Бразилия. България е домакин съвместно с Италия на  световното първенство , което ще се проведе от 9 до 30 септември. Националите ще изиграят мачовете си от първата фаза в зала \"Конгресна\" във Варна. Българите са в една група с Полша, Иран, Куба, Финландия и Пуерто Рико. При класиране сред първите три отбора националите ще изиграят мачовете си от втората фаза в зала \"Арена Армеец\" в София.  Билетите за двете надпревари се продават в мрежата на Eventim, както и в билетния център на НДК и на касите на трите зали \"Конгресна\", \"Арена Русе\" и \"Арена Армеец\".", "date": "2018.04.05", "title": "Волейболната федерация пусна великденска отстъпка на билетите за световното"}
{"url": "https://www.dnevnik.bg/biznes/2018/04/05/3159101_minimalnata_zaplata_i_vuzrastta_za_pensionirane_shte/", "text": "Минималната заплата ще продължи да расте със стъпка от по 40-50 лв. на година чак до 2021 г. В този период всяка година с по няколко месеца ще продължава да расте и възрастта за пенсиониране. За периода обаче данъците не се предвижда да се променят, а държавните финанси ще са без дефицит едва през 2020 г. Това се вижда от средносрочната бюджетна прогноза за периода 2019-2021 г. на Министерството на финансите, публикувана в четвъртък. Документът се създава всяка година и отразява посоката, в която ще се развиват публичните финанси за няколко години напред, както и очакванията на управляващите за икономиката на страната, напомня \" Капитал\" . В момента минималната работна заплата е 510 лв. и от началото на 2021 г. трябва да е 650 лв., ако се изпълни заложеното в прогнозата. Заедно с тази заплата ще расте и осигурителния доход на самоосигуряващите се, което де факто ще увеличи и тяхната осигурителна тежест. Разходите на държавата през следващите няколко години ще продължат да растат - основно за текущи разходи - за издръжка, заплати, здраве и пенсии. Най-голямото перо - по 330 млн. лв. на година, са предвидени за учителските възнаграждения, които ще продължат да се увеличават докато се удвоят през 2021 г. От 1 януари на всяка календарна година ще продължава увеличаването на възрастта за пенсиониране докато през 2021 г. ще са нужни навършени 61 г. и 8 месеца (и 36 години трудов стаж) за жените и 64 г. и 4 месеца (и 39 години трудов стаж) за мъжете. От въвеждането на тол системата се очаква приходите през първата година да бъдат 215 млн. лв.  Министерството на финансите залага на продължаващ ръст и на приходите, и на разходите през следващите три години. Темпът им на увеличение обаче ще е по-нисък от този на БВП на страната и затова преразпределителната роля на държавата ще намалява като през 2021 г. се очаква да е 36.1% от БВП при заложени 37% през тази година.", "date": "2018.04.05", "title": "Минималната заплата и възрастта за пенсиониране ще продължават да растат до 2021 г."}
{"url": "https://www.dnevnik.bg/photos/2018/04/05/3158852_fotogaleriia_svetovnite_snimki_na_denia_-_5_april_2018/", "text": "Ято фламинго в обсерватория за птици в град Акаба, Йордания.", "date": "2018.04.05", "title": "Фотогалерия: Световните снимки на деня - 5 април 2018 г."}
{"url": "https://www.dnevnik.bg/photos/2018/04/05/3159124_snimka_na_denia_broduei_se_predstavia_v_sofiia/", "text": "Бродуейската постановка на мюзикъла \"Исус Христос суперзвезда\" гостува в България като тази вечер бе първото й представление в зала 1 на НДК.", "date": "2018.04.05", "title": "Снимка на деня: Бродуей се представя в София"}
{"url": "https://www.dnevnik.bg/sviat/2018/04/05/3159126_germanski_sud_postanovi_karles_puchdemon_da_bude/", "text": "Германски съд обяви тази вечер, че бившият каталунски лидер Карлес Пучдемон може да бъде освободен под съдебен надзор при определени условия и смята, че евентуална екстрадиция в Испания може да се осъществи само с мотив злоупотреба с държавни средства, а не бунт, както настоява Мадрид, предаде Франс прес. Пучдемон беше арестуван на влизане в Германия миналия месец по силата на издадена от испанските власти заповед за задържането му, припомня Ройтерс. Компетентният съд в провинция Шлезвиг-Холщайн определи гаранция от 75 000 евро за освобождаването на Пучдемон. Съдът отбеляза, че обвинението в бунт, повдигнато срещу него в Испания, не е криминално престъпление в Германия, а компонентът \"насилие\", който би оправдал обвинение в държавна измяна, също липсва. Процедурата за решаване дали да бъде екстрадиран по обвиненията в корупция обаче ще продължи, заяви съдът. Единствено обвиненията за злоупотреба с държавни средства във връзка с организирането на референдума за независимост на Каталуния през октомври могат да представляват мотив за екстрадирането на Пучдемон в Испания, но те сами по себе си не оправдават оставането му в ареста, подчерта съдът.", "date": "2018.04.05", "title": "Германски съд постанови Карлес Пучдемон да бъде освободен под съдебен надзор"}
{"url": "https://www.dnevnik.bg/sport/2018/04/05/3159129_rusiia_iska_da_vurne_manekenkite_vuv_formula_1/", "text": "Русия иска да върне манекенките на пистата за домашното състезание от Формула 1. Това заяви вицепремиерът на страната и председател на организационния комитет на надпреварата Дмитрий Козак, като се обоснова с твърдението, че \"рускините са най-красиви\". В началото на годината  Формула 1 реши да преустанови практиката да се използват манекенки на пистата . Вместо това  в програмата бяха включени деца . Според Козак е грешно на пистата да се изкарват деца, защото те ще се стресират. \"Тук трябва да са възрастни хора. Във всички моторни спортове има момичета, които рекламират колите хармонично и приятно. Ако успеем да постигнем споразумение, планираме да възродим традицията. А и нашите момичета са най-красивите\", заяви Козак. Гран при на Русия ще се проведе в Сочи от 28 до 30 септември. Наскоро  Русия продължи договора си с Формула 1 до 2025 г .", "date": "2018.04.05", "title": "Русия иска да върне манекенките във Формула 1, защото \"има най-хубавите жени\""}
{"url": "https://www.dnevnik.bg/sport/2018/04/05/3159143_uefa_razsledva_atakata_na_fenove_na_livurpul_sreshtu/", "text": "УЕФА е започнала разследване на атаката на привърженици на \"Ливърпул\" срещу автобуса на \"Манчестър сити\". Преди мача фенове хвърляха бутилки и димки при пристигането на \"гражданите\" на \"Анфийлд\". Дисциплинарната комисия на УЕФА ще разгледа случая на заседанието си на 31 май. Правилникът гласи, че клубът домакин и националната федерация са отговорни за осигуряването на реда и сигурността както на стадиона, така и около него преди, по време и след мачовете. Човек от екипа на \"Манчестър сити\" публикува видео от автобуса по време на атаката. Клипът показа как към превозното средство летят бутилки и предмети. Двама полицаи са пострадали, а един прозорец на автобуса е бил счупен. При пристигането на \"Анфийлд\" мениджърът на \"Манчестър сити\" вдигнал палец пред стюардите и иронично заявил на испански \"благодаря, че ни защитавате\" и добавил \"срамота\", пише \"Ивнинг стандард\". Полицията в града призова всички, които имат записи с инцидентите, да подадат сигнал. \"Ливърпул\" се извини на \"Манчестър сити\" и заяви, че \"осъжда по възможно най-острия начин сцените\" около стадиона.", "date": "2018.04.05", "title": "УЕФА разследва атаката на фенове на \"Ливърпул\" срещу автобуса на \"Сити\""}
{"url": "https://www.dnevnik.bg/sviat/2018/04/06/3159132_rusiia_niama_priznae_razsledvaneto_za_novichok_i/", "text": "На специално заседание на Съвета за сигрност на ООН Русия обвини Великобритания, че е измислила \"фалшива история\" около покушението над Сергей Скрипал и \"си играе с огъня, за което ще съжалява\". В същото време руският посланик в Лондон заяви в четвъртък, че страната му вероятно няма да признае резултатите от независимото разследване на Организацията за забрана на химическите оръжия. Постоянният представител в ООН Василий Небензя добави в Ню Йорк, че обвиненията срещу страната му са \"ужасяващи и без основание\". По думите му това е \"пропагандна война\" от страна на Великобритания, а главният аргумент на обвинението - за руския произход на използваното нервнопаралитично вещество - се разпаднал пред очите на всички. Групата нервнопаралитични вещества \"Новичок\" не е запазена марка на Русия и е разработвана от много други държави, добави Небензя. \"Това е някакъв театър на абсурда! Не можахте ли да измислите по-добра фалшива история?\", запита той, размахвайки копие на първоначалния британски доклад за покушението срещу двойния агент в град Солсбъри на 4 март. Небензя попита още по каква логика Русия би искала да елиминира някого със сложен, \"опасен и особено публичен\" метод, сякаш излязъл от сценариите на телевизионния сериал \"Убийства в Мидсамър\". \"Никога не сме го произвеждали и притежавали\" Същата теза и тон поддържаше и руският посланик във Великобритания на днешната пресконференция. \"Цялата история за \"Новичок\" започна в САЩ през 90-те години. Тя няма нищо общо с Русия. Никога не сме го произвеждали, никога не сме притежавали \"Новичок\". Това е творение на някои други държави и други учени\", заяви Александър Яковенко. Той обясни още, че \"мнозинството от световната общност\" не подкрепя обвиненията срещу Русия, отправяни от Великобритания, НАТО и ЕС. Аргументите му са, че на вчерашното гласуване в управителния съвет на Организацията за забрана на химическите оръжия (OPCW) са се въздържали 17 държави от Латинска Америка, Африка и Азия. При гласуване на руското искане Москва да бъде допусната до разследването на международния надзорник за този тип оръжия 15 страни гласуваха \"против\", 6 подкрепиха руснаците, но останалите не заеха страната на Русия, включително защото това противоречи на правилника на OPCW. Яковенко заяви още, че страната му ще признае изводите на експертите, \"но те трябва да бъдат потвърдени от международната общност - искаме да видим кои са били експертите, искаме международен екип, искаме прозрачност\". \"Разбира се, щяхме да сме щастливи да има руснаци там, защото ще задаваме правилните въпроси. Но ще сме доволни и ако има други държави, а не само НАТО и ЕС - например Индия, Китай, Латинска Америка, Африка... Така че да има прозрачна, а не закрита група.\" Разследването на OPCW е независимо Настояването продължи, въпреки, че в сряда вечерта генералният директор на OPCW изрично заяви: \"Техническият екип се предвожда и е съставен от специалисти на организацията с висока квалификация. Следваки стандартната практика, Секретариатът не разкрива самоличността им или подробности за планирането на мисията пред държавите членки, освен пред страната домакин на техническия екип.\" В  изявлението на Ахмет Юзюмджу  се разяснява, че пробите във Великобритания - от заразените места и от тримата пострадали от контакта с веществото - са взети независимо от местните разследващи органи и ще се анализират в две лаборатории. Страните членки на организацията не са информирани кои са тези лаборатории, подбрани от Секретариата съгласно процедурите. \"След като получи резултатите от анализите, Секретариатът ще изработи доклад и ще предаде копие на Обединеното кралство. Той ще отразява заключенията на тези лаборатории, а достъпът на останалите страни до доклада ще стане със съгласието на Великобритания предвид Анекса за поверителност към Конвенцията, политиката на организацията за поверителност и наложилата се практика от други визити за техническа помощ. Обединеното кралство вече заяви желание за максимално възможна прозрачност и предаване на доклада на останалите страни членки.\" Накрая, Юзюмджу изрично подчертава, че \"никоя страна член не участва в техническата работа, извършвана от Секретариата\".", "date": "2018.04.05", "title": "Русия няма да признае разследването за \"Новичок\" и предупреди Лондон: Ще съжалявате"}
