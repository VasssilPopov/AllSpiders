{"url": "http://www.dnevnik.bg/sport/2017/10/27/3067820_psj_produljava_bez_zaguba_v_liga_1_sled_ubeditelen/", "text": "ПСЖ записа девета победа от началото на сезона в Лига 1, надигравайки с убедителното 3:0 състава на \"Ница\".  Единсон Кавани  се превърна в главно действащо лице и отбеляза два от головете за успеха на своя тим. Уругваецът вече има 12 попадения от началото на кампанията. Кавани откри още в третата минутиа, а в 31-ата успя да удвои. И двете попадения на нападателя дойдоха след пасове на Анхел Ди Мария. Вторият гол на Кавани беше и №2500 за ПСЖ в Лига 1. След почивката Данте си вкара автогол и уби интригата в срещата. За четвърти път от началото на сезона парижани реализираха, след като техен съперник прати топката в собствената си мрежа. ПСЖ беше без наазания  Неймар , но това не се отрази на тима. От своя страна \"Ница\" записа четвърта поредна загуба и остава едва на 14-о място в класирането със само 10 точки. Съставът на Люсиен Фавър, който беше приятната изненада през миналия сезон, сега е далеч от силното си представяне. За цял мач \"Ница\" отправи само един точен удар към вратата на Алфонс Ареола и едва два пъти докосна топката в наказателното поле на парижани. В класирането ПСЖ има 29 точки и води със седем пред шампиона \"Монако\", който в събота гостува на \"Бордо\", а трети е \"Нант\" с 20 точки.", "date": "2017.10.27", "title": "ПСЖ продължава без загуба в Лига 1 след убедителен успех над \"Ница\""}
{"url": "http://www.dnevnik.bg/politika/2017/10/27/3067653_citat_na_denia_produktivno_li_e_da_pochvame_da_si/", "text": "Така премиерът Бойко Борисов коментира в Сараево изказванията на президента на Турция Реджеп Ердоган, че Босна и Балканите са наследство на Турция. Борисов смята, че интересът на Турция е да има максимално добри отношения с Европа, а огромният стокооборот с ЕС е изцяло в интерес на Турция. \"Подведем ли се да коментираме такива изказвания, те няма да дадат възможност Балканите да помръднат. Това е най-хранителната среда на националисти, радикалисти. Веднага трябва да се отговори по друг начин. Това не е европейски начин да общуваш с държавите\", каза Борисов и добави - борим се Балкани в НАТО и обща европейска отбрана. \"Преди 13-14 век също има история. Някои са ходили дори до Цариград. Продуктивно ли е да си спомним цар Симеон къде е бил и къде се е крил. И край! Всичко продуктивно за региона изчезва, няма да има жп линии, пътища, пристанища. Искаме приятелство, добросъседство и на първо място нашите народи да повишават доходите си до европейски\", добави премиерът. Имаме добри отношения с Турция, коментира и комакинът му - председателстващият съвета на министрите на Босна и Херцеговина Денис Звиздич. \"Турция не се меси във вътрешните работи на Босна и Херцеговина. Босна и Херцеговина е страна на босненци и херцеговинци\", каза Звиздич, като добави, че ислямът в Босна и Херцеговина е един от най-толерантните в света.", "date": "2017.10.27", "title": "Цитат на деня: Продуктивно ли е да почваме да си спомняме къде е бил цар Симеон?"}
{"url": "http://www.dnevnik.bg/sport/2017/10/27/3067618_hari_kein_otpadna_za_macha_s_manchestur_junaited/", "text": "Тотнъм\" понесе сериозен удар 24 часа преди гостуването на \"Манчестър юнайтед\". Голмайсторът на \"шпорите\" Хари Кейн е с контузия и отпада за сблъсъка с \"червените дяволи\", който е утре от 14.30 ч. на стадион \"Олд Трафорд\". Нападателят има разтежение в задната част на бедрото, а мениджърът на тима Маурисио Почетино разкри, че няма да може да го използва. От началото на сезона Кейн има 13 гола в 12 мача във всички турнири за \"Тотнъм\". Той получи травмата при  победата с 4:1 над \"Ливърпул\"  през миналия уикенд. Кейн се отчете с два гола и една асистенция, но напусна в края на двубоя. \"Не можем да поемаме рискове за двубоя утре. Контузията на Хари е лека, но не му позволява да играе. Ще видим дали ще бъде готов за следващата седмица, когато играем с  \"Реал\" (Мадрид) . Това е сериозен удар за нас, защото е важен играч\", каза Почетино. Той уточни, че \"Тотнъм\" има достатъчно ресурс в предни позиции и може да се справи без Кейн. Откакто аржентинецът пое \"шпорите\" през 2014 г., Кейн има 83 гола за \"Тотнъм\". Това е с 52 попадения повече от всеки друг играч на отбора в този период. В отсъствието на английския национал се очаква атаката на \"Тотнъм\" утре да поведе Фернандо Йоренте.", "date": "2017.10.27", "title": "Хари Кейн отпадна за мача с \"Манчестър юнайтед\""}
{"url": "http://www.dnevnik.bg/video/2017/10/27/3067676_video_drugite_novini/", "text": "Китай въвежда масово камери за разпознаване на лицата Стефан Данаилов написа \"Романът на моя живот\" Горан Брегович пуска \"Писма от Сараево\" Това - да, това - не", "date": "2017.10.27", "title": "Видео: Другите новини"}
{"url": "http://www.dnevnik.bg/sviat/2017/10/27/3067677_ispanskiiat_senat_razreshi_na_madrid_da_upravliava/", "text": "Горната камара на испанския парламент одобри искането на кабинета в Мадрид да ограничи автономията на Каталуня часове след като властите в Барселона обявиха  отделяне от Испания . Мярката, която се изпълнява според чл. 155 от Конституцията, позволява на премиера Мариано Рахой  да отстрани  регионалния лидер Карлес Пучдемон и да поеме контрол върху финансите, полицията и обществените медии. За срок до 6 месеца делегати на министерствата в Мадрид могат да управляват Каталуня вместо кабинета, избран през 2015 г. Целта ще бъде провеждане на нови избори. В 19 ч. българско време се очаква извънредна среща на испанския кабинет, на която мерките да бъдат подписани. Възможно е част от стъпките за  пряка намеса  на испанските власти в Барселона да влязат в сила незабавно след заседанието. Преди това Рахой продължи обсъджането на мерките в Сената, където някои депутати го обвиниха, че твърде дълго е бил толерантен към каталунския национализъм и към контрола, който сепаратистите са завзели върху образованието, обществените медии и други функции през последните 5 години. Каталунски депутат настоя, че трябва да се попречи твърдо на всички, които искат да отделят областта от Испания и Европейския съюз. \"Нищо не е по-конституционно от това да се използва конституцията.\" \"Това, което се случи в Каталуня, само показа колко необходимо беше гласуването в Сената. Днес парламентът на Каталуня гласува нещо, което за много хора е незаконно,\" каза Рахой пред репортери. \"Правителството ще вземе решенията, които съответстват на правото, за да се върне към законността. Целта, настоявам, е да се върнем към законността. Призовавам всички каталунци да са спокойни, нещата ще се случат добре и ефикасно. Испания е велика държава и няма да се поддадем на манипулациите на отделни лица.\" Чл. 155 се прилага за пръв път в историята на Испания - през 1989 г. такава заплаха надвисна над Канарските острови, но не беше осъществена. Политици и медии в страната от седмици говорят за най-голямата конституционна криза, откакто кралството стана демократична страна през седемдесетте години на миналия век, заради възможността клаузата да бъде приложена. Реакцията Каталунска национална асамблея - една от организациите, които най-силно подкрепят независимостта - призова гражданските служители и каталунската полиция да не се подчиняват на заповеди от испанските власти.", "date": "2017.10.27", "title": "Испанският Сенат разреши на Мадрид да управлява пряко Каталуня"}
{"url": "http://www.dnevnik.bg/sport/2017/10/27/3067648_antuni_djoshua_e_s_pochti_10_kg_po-tejuk_ot_supernika/", "text": "Световният шампион Антъни Джошуа е с почти 10 кг по-тежък от претендента за титлите му  Карлос Такам , показа официалният кантар между двамата. Британецът тежи 115.2 кг срещу 106.6 кг, които бяха отчетени на камерунеца. Разликата в габаритите между Джошуа и Такам е внушителна, след като британецът е и доста по-висок. Той е висок 1.98 м с 11 см повече от африканския си съперник. Това е най-голямото лично тегло, което Джошуа има преди свой мач на професионалния ринг. В досегашните си 19 сблъсъка, които бяха спечелени след 19 нокаута, 27-годишният боксьор не беше повече от 113 кг. При последния си двубой срещу Владимир Кличко, когато той защити титлата на Международната боксова федерация (IBF) и спечели вакантните пояси на Световната боксова асоциация (WBA) и Международната боксова организация (IBO), Джошуа беше 113.3 кг, а украинецът тежеше 109. Преди седмица промотърът на британеца  Еди Хърн  заяви, че Джошуа ще бъде много по-лек за двубоя, прогнозирайки, че той е свалил близо 10 кг от личното си тегло. Кантарът обаче показа друго: \"Четох какво се говореше за мен, но аз уверявам всички, че тичах много и движението ми по ринга ще продължи да бъде безупречно\", каза шампионът. \"Такам няма нищо, което да губи и това го прави много опасен съперник. Подобно мислене е много опасно, защото той знае как да се боксира. Готов съм да го пречупя, винаги имам глад за успехи и в момента ситуацията не се различава по нищо\", добави още Джошуа. Двубоят между двамата за три от световните титли в тежка категория е утре вечер в Кардиф. Първоначално британецът трябваше да защитава поясите си срещу  Кубрат Пулев , но след  травмата на българина  съперникът му беше сменен.", "date": "2017.10.27", "title": "Антъни Джошуа е с почти 10 кг по-тежък от съперника си Карлос Такам"}
{"url": "http://www.dnevnik.bg/zdrave/2017/10/27/3067682_pacientski_i_profesionalni_organizacii_se_obiaviha/", "text": "Националната пациентска организация и Асоциацията на научноизследователските фармацевтични производители в България (ARPharM) излязоха с позиции днес на категорично несъгласие с  решението на Надзорния съвет на здравната каса за мораториум от една година върху заплащането на нови медикаменти и терапии . Идеята на касата е това да е мярка срещу преразхода за лекарства, който се е получил тази година, но според организациите ще ощети и застраши много пациенти. От фармацевтичната асоциация изброяват общо 12 нови медикамента, за които вече има препоръка да бъдат покривани от касата или дори вече са сключени договори за отстъпки при доставки с публични средства, но ако мораториумът влезе в сила ще останат недостъпни за пациентите. Става въпрос за хора с животозастрашаващи онкологични заболявания или редки автоимунни болести, при част от които нищо друго не помага. Новите терапии са преминали вече и през необходимата оценка на здравните технологии с положителен резултат - т.е. експертно е установено, че има терапевтичната полза от тях, че удължават продължителността на живота или подобряват качеството на живот, намаляват усложненията от основното заболяване, нямат алтернатива, преценено е съотношението между разходите за терапията и резултатите от нея и е направена икономическа оценка на допълнителните ползи, отговарят и на още много други критерии, посочват от организацията. Плащанията на НЗОК за лекарства нарастват поради обективни причини – застаряващо население, повишена заболеваемост, но и удължена преживяемост в резултат на достиженията на медицината и навлизането на нови технологии. Бюджетните съображения не следва да са причина пациентите да не получават достъп до нови терапии, които могат значително да подобрят лечението им. Зад сухите цифри стоят излекувани пациенти и спасени животи, на които институциите би трябвало по-често да обръщат внимание\", настояват от ARPharM и отбелязват, че ако мораториумът бъде допуснат, от \"широко прокламираното увеличение на средствата за здраве с 400 милиона лв.\" няма да има смисъл и ефект върху здравето на хората. Припомнят и че  отстъпките на индустрията за държавата през 2017 г. ще достигнат 130 млн. лв . Лишаването на българските пациенти от нови терапии, които могат значително да повишат качеството на живот, да доведат до адекватна поддържаща терапия, трайна ремисия на заболяването или дори да го излекуват, не бива да се случва и на практика ще ги остави без алтернатива, без надежда и ще ограничи достъпа им до обществения и стопански живот на страната. Можем да дадем положителен пример с новите молекули в лечението на хепатит С, които след като започнаха да се поемат от НЗОК, доведоха до излекуването на 97% от пациентите с това коварно заболяване – нещо, което доскоро беше считано за невъзможно и което даде надежда, че в бъдеще хепатитът може да бъде елиминиран завинаги\" посочват и от Националната пациентска организация в позицията си. \"Отнасяме се с разбиране към сложната финансова ситуация и отчитаме факта, че НЗОК среща затруднения да покрие нарастващите нужди на всички пациенти, но подчертаваме, че това не бива да става за сметка на нововъведенията в лечението на заболявания, без които нововъведения съществува рискът от фатален изход за пациентите\", допълват от там и призовават за преосмисляне на ситуацията, защото одобряването на подобно решение от парламента би довело до социално напрежение.", "date": "2017.10.27", "title": "Пациентски и професионални организации се обявиха против мораториума за нови лекарства"}
{"url": "http://www.dnevnik.bg/ot_vas/novini_ot_vas/2017/10/27/3066343_raisko_gmurkane/", "text": "Екстремни преживявания на един коралов риф в Червено море, Египет.  На снимката: На път към Райския остров (Червено море)", "date": "2017.10.27", "title": "Райско гмуркане"}
{"url": "http://www.dnevnik.bg/sport/2017/10/27/3067694_florentino_peres_real_madrid_izjiviava_nova_zlatna_era/", "text": "Президентът на \"Реал\" (Мадрид) Флорентино Перес смята, че клубът изживява един от най-добрите периоди в историята си както на терена, така и извън него. Мадридчани спечелиха четири трофея през миналия сезон (титлата в Ла Лига, Шампионската лига, Суперкупата на УЕФА и световното клубно първенство), а през това лято започнаха новата кампания с още две отличия – Суперкупите на Испания и Европа. \"Реал\" стана първия отбор в модерната история на  Шампионската лига , който успя да защити трофея си. По този повод журналистът от \"Марка\" Енрике Ортего написа книга \"Дванадесетата: Легендата продължава\". Перес обясни, че финалът в Кардиф през лятото е началото на пътя към още една европейска купа, която  \"Реал\"  си постави като цел. \"Тези играчи се завърнаха, за да пишат история. Те са новото ни златно поколение с най-добрия треньор в света – Зинедин Зидан, наследникът на Ди Стефано Кристиано Роналдо и великият капитан Серхио Рамос, както и най-добрите играчи на своите постове в света\", каза Перес. Строителният предприемач оглавява клуба за втори път, след като беше начело от 2000 до 2006 г., а през 2009 г. се завърна. \"Шампионската лига е турнирът, който значи най-много за \"Реал\" и всички футболисти са наясно колко легендарен статут има тази надпревара\", добави Перес.", "date": "2017.10.27", "title": "Флорентино Перес: \"Реал\" (Мадрид) изживява нова златна ера"}
{"url": "http://www.dnevnik.bg/citat_na_deniia/2017/10/27/3067697_citat_na_denia_shte_ni_triabva_posolstvo_v_madrid/", "text": "С тези думи постоянният представител на каталунските автономни власти в Мадрид - Феран Маскарел - обясни, че ще трябва да се върне на работа в испанската столица още днес, преди гласуването за независимост на парламента в Барселона. Нужно е да се \"подготви теренът\" на новата институция, която според него трябва да представлява Каталуня, след като тя се отдели от Испания, обяви той пред обществената теливизия TV3. След като той напусне поста, ще трябва някой \"посланик\" да бъде акредитиран от властите в Барселона. Не така мисли испанското правителство, което се очаква да отстрани каталунския регионален кабинет и да подпише пакета мерки, одобрен от Сената, с които Каталуня ще мине на пряко подчинение на Мадрид.", "date": "2017.10.27", "title": "Цитат на деня: Ще ни трябва посолство в Мадрид"}
{"url": "http://www.dnevnik.bg/bulgaria/2017/10/27/3067686_hristo_ivanov_zakonut_na_peevski_e_ne_sreshtu_a_za/", "text": "Законопроектът, внесен вчера в Народното събрание от депутата от ДПС Делян Пеевски и двама негови колеги, е не срещу вторичното разграбване на КТБ, както твърдят вносителите, а за такова разграбване. Това заяви в интервю за Би Ти Ви лидерът на \"Да, България\" Христо Иванов. Целта на законопроекта е да се създаде инструментариум за придобиването на апетитни активи, заяви Иванов и цитира посочени днес от Пеевски в интервю за \"Телеграф\", чийто издател е, компании \"Дунарит\", \"Петрол\" и хотели. Това се опакова като грижа за обществения интерес, подчерта лидерът на \"Да, България\".  След като не успяха с държавната машина да вземат \"Дунарит\", сега опитват да пренасочат тези активи към нечии джобове, каза Иванов. Според него и сега съществуват правни средства неправомерни действия с обезпечения да бъдат отменени, докато в проекта няма нито един параграф, който да разкрива нещо за КТБ. Не можем да имаме доверие в силите, които създадоха КТБ и позволяваха тя да съществува, скараха се и я сринаха и проспаха три години от нейното разграбване, каза лидерът на \"Да, България\" и припомни, че дълго време функционирането на банката като \"пирамида\" не е било забелязано нито от БНБ, нито от финансовото разузнаване, нито от Народното събрание, нито от ДПС. Иванов, който беше вицепремиер по съдебната реформа в кабинета \"Борисов 2\", но подаде оставка след като беше бламиран в парламента, днес прогнозира, че вместо борба с корупцията предстоят последващи атаки срещу независимостта на медиите и свбодната стопанска инициатива. Той припомни становището си от времето, когато участваше в изпълнителната власт, че антикорупционният орган в една държава е прокуратурата и затова е настоявал за реформа в нея. Сегашният антикорупционен закон, по който спорят депутатите, по думите му е имитация само и само да не се стигне до реформа на прокуратурата. Измененията в НПК, с които на спецсъда се дадоха делата за корупция по високите етажи на властта според Иванов  създава \"ужасяващ хибрид, който може да се използва само за нов вид бухалка, но не и в борбата с корупцията\". Юристът даде пример с бонусите, които спецсъдиите ще получават в зависимост от резултата, което противоречи на правовата държава. Той изрази убеденост, че Конституционният съд ще отмени тези текстове. Българската политика не произвежда идея за бъдеще, а е тъпчене във все по-корупционното настояще, обобщи той.", "date": "2017.10.27", "title": "Христо Иванов: Законът на Пеевски е не срещу, а за вторичното разграбване на КТБ"}
{"url": "http://www.dnevnik.bg/bulgaria/2017/10/27/3067732_izostavashtite_v_es_da_poluchat_finansirane_za/", "text": "Като предстоящ председател на Съвета на Европейския съюз България осъзнава колко важно е справедливото и ефективно разпределение на европейските средства и формулирането на бъдещата Многогодишна финансова рамка. Ще работим заедно с Европейската комисия за намирането на най-добрия компромис, като отчитаме растящите нужди от повече средства в ключови сфери. Това е заявил президентът Румен Радев, който се срещна днес с европейския комисар по въпросите на бюджета и човешките ресурси Гюнтер Йотингер, съобщиха от прессекретариата на държавния глава. \"Кохезионната политика е жизненоважна за Източна Европа и България, ако искаме да видим Европа стабилна, сигурна и силна на глобалната сцена. Инвестициите в конвергенцията и в развитието на по-бедните райони стабилизират целия Съюз и носят значими икономически ползи и за страните, които са нетни платци в ЕС\", е заявил Радев. Държавният глава и Йотингер са се съгласили, че именно чрез ефективна кохезионна политика, съвместни инвестиции и дългосрочно бюджетиране в рамките на ЕС ще се постигне ефективна конвергенция на икономиките на държавите членки. \"Председателството е уникален шанс България да бъде представена отвъд формалния дневен ред и заседанията на Съвета от гледна точка на нейната богата култура, туризъм, индустрия, земеделие. Заинтересовани представители както от публичната сфера, така и от бизнеса ще имат шанс да опознаят истински вашата държава\", е заявил комисар Йотингер и е добавил, че началото на 2018 г. ще бъде ключов момент за преговорите как европейските средства да се изразходват максимално ефективно и с най-голяма добавена стойност. По време на срещата президентът е призовал в бъдещата Многогодишна финансова рамка на ЕС да бъдат предвидени програми за стимулиране на развитието на човешкия капитал, научноизследователската и развойната дейност в по-слабо развитите региони на Европейския съюз. Не само инфраструктурата, но и мотивираните и квалифицирани млади хора, които търсят перспектива в своите страни, са решаващ фактор за привличането на повече инвестиции и ускоряването на икономическия растеж в изоставащите в своето икономическо развитие региони, е казал още Румен Радев.", "date": "2017.10.27", "title": "Изоставащите в ЕС да получат финансиране за човешкия си капитал, препоръча Радев"}
{"url": "http://www.dnevnik.bg/photos/2017/10/27/3067728_fotogaleriia_hiliadi_katalunci_likuvat_sled_kato/", "text": "Хиляди каталунци посрещнаха възторжено новината за независимостта, обявена от парламента в Барселона.", "date": "2017.10.27", "title": "Фотогалерия: Хиляди каталунци ликуват, след като Барселона обяви независимост"}
{"url": "http://www.dnevnik.bg/sviat/2017/10/27/3067482_sedem_izmereniia_na_kjurdskiia_vupros/", "text": "1. Защо кюрдите са толкова разединени? Кюрдите твърдят, че са \"най-големият народ без собствена страна\". В земите между Турция и Иран живеят общо между 25 и 30 милиона кюрди. Те никога не са разполагали със своя собствена държава, която да обхваща всички земи, населявани от кюрди. След разпадането на Османската империя те все пак получават относително широка местна автономия, която обаче е отменена само няколко години по-късно. Мечтата на много кюрди за собствена държава -\"Велик Кюрдистан\" все още е жива, само че кюрдите са силно разединени. Съществуват три кюрдски езика и няколко различни вероизповедания. Въстанията на кюрдите за по-голяма независимост започват в началото на 19-ти век. В момента подобни стремежи има предимно в Ирак. Багдад се опитва с всички сили да предотврати отцепването на кюрдите от иракската държава и изпраща срещу тях и войската. В Иран също живеят близо 12 милиона кюрди. Те са добре интегрирани в иранското общество, но от десетилетия насам настояват за повече права - най-вече в културната област - защото се чувстват дискриминирани от Техеран. Много от кюрдите живеят по протежението на границата със Северен Ирак. Иран подкрепяше борбата на иракските кюрди срещу \"Ислямска държава\" (ИД), но междувременно ревизира позицията си. Сегашният конфликт в Северен Ирак изнервя значително шиитското иранско правителство. То се опасява да не би искрата на кюрдските стремежи за независимост да прехвърчи и отвъд границата с Иран. Затова Техеран си сътрудничи тясно с шиитското държавно ръководство на Ирак. Населяваните от кюрди региони в Източна Турция са икономически слаби и страдат и от конфликта с турското правителство. В Иран кюрдските региони също са икономически по-слабо развити в сравнение с останалата част на страната. Там се развива предимно земеделие. Кюрдските земи в Северен Ирак разполагат с големи залежи от петрол и земен газ. Според експертите, там ежедневно се добиват по около 650.000 барела суров петрол. Този добив обаче не е достатъчен, за да осигури съществуването на независима кюрдска държава. Бившият директор на ЦРУ Дейвид Петреъс предполага, че кюрдите в Ирак би трябвало да добиват по около един милион барела на ден, ако искат с това да финансират независимостта на своя евентуална държава. 4. Къде още има \"кюрдски проблем\"? Освен в Северен Ирак, брожения има и в Турция. В югоизточната част на страната живеят близо 11 милиона кюрди, които също настояват за по-голяма автономия. Ситуацията там се радикализира особено от края на 70-те години на миналия век, след като бе създадена Кюрдската работническа партия (ПКК). Както в Турция, така и в САЩ и в ЕС тя е смятана за терористична организация. В рамките на кюрдския конфликт в Турция досега са загинали над 40.000 души, от които, според експерти, повече от половината са били членове на ПКК. През 2002 турското правителство започна \"процес на отваряне\" и помирение с кюрдите. От юли 2015 насам обаче насилието отново ескалира. 5. Какво иска турската държава? Турската държава се опасява, че кюрдите искат да се отцепят от Анкара и да основат своя независима държава. Лидерът на ПКК Абдуллах Йоджалан от 18 години насам е зад решетките, но битките между бойците на ПКК и турската армия не стихват. Анкара иска ПКК да се демилитаризира и поставя под натиск и прокюрдската партия ХДП, чийто лидер бе арестуван. ПКК оправдава терористичните си акции с това, че турската държава потиска кюрдския народ и се опитва да го асимилира. Първоначално ПКК искаше собствена държава в Югоизточна Турция, постепенно обаче тя се отказа от това свое искане и междувременно настоява само за \"демократична автономия\" в границите на турската държава. Радикални групировки около ПКК обаче все още настояват за пълна независимост. 7. Има ли решение на кюрдския въпрос? Едва ли може да се очаква бързо решение. Кюрдският въпрос навярно може да бъде решен само в рамките на отделните национални държави с кюрдско население. Референдумът за независимост на кюрдите в Ирак ясно показа обаче, че много от тях не виждат своето бъдеще в рамките на съществуващия държавен ред. Но и отношението на правителствата в Ирак и Турция показва, че там не са готови на отстъпки пред кюрдите.", "date": "2017.10.27", "title": "Седем измерения на \"кюрдския въпрос\""}
{"url": "http://www.dnevnik.bg/sport/2017/10/27/3067717_fernando_alonso_shte_se_sustezava_v_24-te_chasa_na/", "text": "Двукратният световен шампион във Формула 1 Фернандо Алонсо ще вземе участие в \"24-те часа на Дайтона\" в началото на 2018 г., обявиха от тима му \"Макларън\". Испанецът, който  удължи договора си с легендарния британски отбор , отново ще получи шанс да се пробва в различни надпревари, след като през 2017 г. взе участие в \"Инди 500\". Алонсо ще пилотира кола на \"Лижие\", заедно с пилота от програмата за развитие на \"Макларън\" Ландо Норис, който стана шампион във Формула 3 и талантливият Фил Хансън. За испанецът това ще бъде първи опит в състезанията за издръжливост. \"Това е страхотен проект и аз нямам търпение да взема участие в него. Това е изцяло нова състезателна дисциплина за мен, различна кола и различен стил на пилотиране. Искам да тествам моите способности\", каза двукратният шампион. Той не крие желанието си да спечели \"Тройната корона\" в моторспорта, която включва победа на \"500-те мили на Индианаполис\", \"24-те часа на Льо Ман\" и успех в Гран при на Монако във Формула 1. Алонсо има две победи на уличното трасе в Княжеството, а в дебютното си участие в  \"Инди 500\"  водеше преди двигателят \"Хонда\" на неговия болид не отказа 21 обиколки преди финала. \"24-те часа на Дайтона\" е легендарно състезание в САЩ и едно от най-великите в света. Всеки знае за него и въпреки, че не е част от \"Тройната корона\" аз нямам търпение да участвам. Вече имам опит на овал, което е в моя полза\", каза още Алонсо. Състезанието във Флорида се провежда през януари и е част от т.нар. \"Тройна корона\" в надпреварите за издръжливост, заедно с \"24-те часа на Льо Ман\" и \"6-те часа на Себринг\". До момента 12 пилоти в историята са печелили и на трите писти. Новият шеф на \"Макларън\" Зак Браун прави всичко възможно да държи Алонсо щастлив като му дава шанс да кара в различни шампионати. Освен това \"Макларън\" се промотира успешно в САЩ благодарение на испанеца. Участие в надпреварите за издържливост не е новост за пилотите от Формула 1. Звездата на \"Рено\" Нико Хюлкенберг е победител в \"24-те часа на Льо Ман\" от 2015 г., а  Брендън Хартли , който дебютира преди седмица за \"Торо Росо\" спечели на  легендарното френско трасе тази година с \"Порше\" .", "date": "2017.10.27", "title": "Фернандо Алонсо ще се състезава в \"24-те часа на Дайтона\" през януари"}
{"url": "http://www.dnevnik.bg/bulgaria/2017/10/27/3067738_borisov_ochakva_maksimalen_efekt_ot_sreshtata_v_sofiia/", "text": "Перспективата за Западните Балкани е важна и неслучайно темата ще бъде във фокуса на българското председателство на ЕС. Това каза министър-председателят Бойко Борисов, който веднага след завръщането си от Сараево се срещна с еврокомисаря по въпросите на бюджета и човешките ресурси Гюнтер Йотингер. Борисов подчерта, че инициативата за поставянето на Западните Балкани сред важните теми, които ще обсъждат лидерите на ЕС, е продължение на дискусията за необходимостта от силен ангажимент на ЕС към региона. \"Срещата се очаква да бъде председателствана лично от председателя на Европейския съвет Доналд Туск. София има желание за тясно взаимодействие с институциите на ЕС с цел успешната й организация и постигането на максимален резултат от нея\", посочи премиерът. Борисов и Йотингер се обединиха около позицията, че трябва да се работи не само за европейската интеграция на Балканите, но и да се предприемат практическите мерки, които да облекчат живота на гражданите. \"За първи път председателството на ЕС ще е толкова близо до региона и България ще положи огромни усилия да подпомогне нашите приятели и съседи в пътя им към ЕС\", допълни министър-председателят. Той подчерта и ролята на кохезионната политика за постигане на икономическо и социално сближаване както между държавите-членки, така и по отношение на страните-кандидатки. Борисов запозна еврокомисаря с приоритетите в проекта за държавен бюджет за 2018 година, където образователният сектор е изведен като приоритет, а Йотингер го приветства и подчерта, че именно образованието е най-добрата инвестиция за страната. \"Само така младото поколение може да е подготвено, а бизнесът и инвеститорите се нуждаят от добре квалифицирани млади хора. Това не е процес, който се случва само в България, а и в останалите страни членки\", коментира Йотингер. На срещата присъства и българският еврокомисар по цифрова икономика и цифрово общество Мария Габриел която оцени като изключително отговорен подходът на България към нейното първо председателство на Съвет на ЕС. Премиерът Борисов добави пред двамата еврокомисари, че девизът на председателството \"Съединението прави силата\" е израз на волята на страната да работи за сближаването, разбирателството и повишаването на конкурентоспособността и стабилността на европейските страни. Преди това еврокомисарят се срещна и с вицепремиера и външен министър Екатерина Захариева.", "date": "2017.10.27", "title": "Борисов очаква максимален ефект от срещата в София за Западните Балкани"}
{"url": "http://www.dnevnik.bg/sport/2017/10/27/3067101_dve_duzpi_donesoha_pobeda_na_real_za_kupata_na_kralia/", "text": "С две дузпи \"Реал\" (Мадрид) победи третодивизионния \"Фуенлабрада\" с 2:0 в първи мач от 1/16-финалите за Купата на краля. Марко Асенсио и Лукас Васкес вкараха головете на стадион \"Фернандо Торес\" и осигуриха спокоен реванш на европейския клубен шампион. Старши треньорът на \"Реал\" Зинедин Зидан очаквано направи много промени в своя състав. Той пусна като титуляри вратаря Кико Касия, Ашраф Хакими, Начо Фернандес, Хесус Вайехо, Алваро Техеро, Лукас Васкес, Дани Себайос, Маркос Йоренте, Тео Ернандес, Марко Асенсио и Борха Майорал. Играчите на \"Фуенлабрада\" стояха добре на терена и не позволиха на \"Реал\" да създаде много възможности за гол в първия час на двубоя. Постепенно обаче домакините се умориха и белите се възползваха, за да вземат комфортен аванс без много усилия. В 62-ата минута Хакими проби отдясно и беше задържан за фланелката. Той се строполи в наказателното поле и главният съдия отсъди дузпа, която Асенсио реализира по безапелационен начин.   В 80-ата минута Ернандес беше задържан при центриране от корнер и \"Реал\" получи втора дузпа. Пако Кандела, който извърши нарушението, получи втори жълт картон, а Васкес превърна наказателния удар в гол. \"Реал\" също завърши мача в намален състав, след като Вайехо получи директен червен картон в 89-ата минута за грубо влизане в краката на противников играч. Реваншът на стадион \"Сантяго Бернабеу\" е в края на ноември.", "date": "2017.10.27", "title": "Две дузпи донесоха победа на \"Реал\" за Купата на краля"}
{"url": "http://www.dnevnik.bg/sviat/2017/10/27/3066914_puchdemon_otkaza_da_svika_izbori_v_katalunia_ako_niama/", "text": "Няма никакви гаранции, които да оправдават свикването на  нови избори  в Каталуня, каза регионалният премиер Карлес Пучдемон в извънредно обръщение от сградата на правителството. \"Не приемам като справедливи мерките в член 155,\" каза той за ограничаването на автономията, планирано от Мадрид заради възможността Каталуня да обяви независимост. По думите му решението за независимостта трябва да дойде от парламента. Не е известно дали това ще се случи на предстоящото заседание в каталунския законодателен орган, където той трябваше да се появи, за да обсъди плановете на Мадрид за ограничаване на автономията. Същевременно той даде да се разбере, че смята за свое задължение \"да изчерпи всички средства, за да стигне до решение, включващо диалог и договореност, за да се избегне прилагането на чл. 155\". \"Бях готов да свикам избори,\" добави лидерът в момент, когато Сенатът в Мадрид се събира, за да проучи искането на испанското правителство за отстраняване на Пучдемон и ограничаване на автономията.  Напрежението в Каталуня нарасна, след като Пучдемон първоначално даде сигнали, че  предпочита независимост , впоследствие предпочете предсрочни избори, насрочи изявление, за да ги обяви и накрая се отказа от него. Малко след като обръщението му беше отменено в четвъртък след обяд, официални представители на каталуските власти казаха, че той все пак ще се появи в парламента, където трябваше да говори в 18 ч. българско време. Малко по-късно в ново съобщение каталунските власти казаха, че той ще направи изявлението си от сградата на правителството. Формациите, подкрепящи независимостта - както в управляващата коалиция, така и извън нея - обвиниха Пучдемон в предателство, а някои депутати и членове на кабинета обявиха, че ще подадат оставки. Вицепремиерът  Ориол Жункерас , който оглавява Каталунската републиканска левица (ERC), съобщи, че партията му ще напусне регионалното правителство, ако действително бъде обявена независимост. Възгласи против каталунския премиер  се чуваха и по улиците , след като протест срещу решението на испанските власти да ограничат автономията на областта чрез т. нар. \"чл. 155\" прераснаха в демонстрация срещу възможността каталунският лидер да свика избори, вместо да обяви независимост. Идеята за извънреден вот, по възможност на 20 декември, беше замислена като опит испанският Сенат - пред който той трябваше да се яви в четвъртък следобед - да бъде  убеден , че може и да не гласува предложението на премиера Мариано Рахой за ограничаване на самоуправлението или самият Рахой да оттегли искането си по т.нар. чл. 155 от конституцията.  Властите в Мадрид са раздвоени как трябва да се действа, ако все пак бъдат обявени нови избори. Социалистическата опозиция - втората най-голяма партия - предлага да се отмени ограничаването на автономията чрез процедура в Сената. Въпросът тепърва предстои да се реши в горната камара.", "date": "2017.10.27", "title": "Пучдемон отказа да свика избори в Каталуня, ако няма отстъпки от Мадрид"}
{"url": "http://www.dnevnik.bg/politika/2017/10/27/3066595_borisov_s_purvo_poseshtenie_v_bosna_i_hercegovina/", "text": "Министър-председателят Бойко Борисов е на официално посещение в Босна и Херцеговина, което започна вчера. Това е първото посещение в страната на български премиер, въпреки че България е първата страна в света, признала независимостта на Босна и Херцеговина след разпада на Югославия на 15 януари 1992 г. В Сараево Борисов ще разговаря с председателстващия Съвета на министрите на Босна и Херцеговина Денис Звиздич, с председателстващите и заместник-председателстващите на двете камари на парламента, както и с члена на Председателството на страната Бакир Изетбегович. Посещението на Борисов предшества българското председателство на ЕС, чиито основен приоритет е присъединяването на балканските държави към ЕС. Босна и Херцеговина започна преговори за присъединяване към Съюза още през 2006 г. 28-те страни-членки на Европейския съюз приеха заявлението за членство на Босна и Херцеговина и наредиха изготвянето на оценка за готовността на балканската страна да се присъедини през септември миналата година. Основните проблеми, които трябва да реши страната преди присъединяването си, са икономически и политически. Безработицата там е най-високата в Европа, а средната заплата е 400 евро. Проблем са и правата на етносите и корупцията. Държавата е от федерален тип, което предполага голям и скъп за издръжка държавен апарат и се състои от две автономни административни единици – наречени ентитети и един самоуправляващ се окръг. Федерация Босна и Херцеговина е населена основно с бошняци, предимно мюсюлмани, и с хървати–католици. Тя представлява 51% от територията на страната. Другата част е Република Сръбска, в която живеят предимно православни сърби. Самоуправляващият се окръг е Бръчко. Всеки от двата ентитета имат свой президент, парламент и правителство. Президентът на Босна и Херцеговина е хърватин или бошняк, а на Република Сръбска - сърбин. Отделно във Федерация Босна и Херцеговина има 10 кантона, които също имат свой парламент и правителство. Смята се, че Турция има силно влияние върху бошняците-мюсюлмани, а Русия върху православните сърби, подклаждайки сепаратистки настроения и това е пречка пред интеграцията на федерацията в ЕС. По време на посещението ще бъде подписано споразумение за изменение на междудържавната спогодбата между двете правителства за международни автомобилни превози на пътници и товари. Според правителствената пресслужба \"прилагането на документа ще намали ограниченията по маршрутите на българските камиони, ще доведе до общото намаляване на експлоатационните разходи и възможности за коопериране между превозвачите на основата на търговски и пазарни споразумения и бизнес правила.\" През първия ден от посещението в Сараево премиерът Бойко Борисов посети военната база \"Бутмир\", където разговаря с командващия въоръжените сили на ЕС в Босна и Херцеговина генерал-майор Антон Валднер, с командира на Щаба на НАТО бригаден генерал Робърт Хюстън и се срещна с българския контингент, участващ в мисията EUFOR Althea.", "date": "2017.10.27", "title": "Борисов с първо посещение в Босна и Херцеговина"}
{"url": "http://www.dnevnik.bg/bulgaria/2017/10/27/3066841_parlamentut_shte_glasuva_dali_da_ima_bonusi_za/", "text": "Парламентът ще обсъди и гласува окончателно промените в Закона за съдебната власт (ЗСВ), с които се предвиждат бонуси за магистратите в специализирания съд и прокуратура, както и връщането на стария режим за командироването. Проектът беше внесен от управляващите с мотив, че от ноември специализираният съд и прокуратурата вече ще се занимават с делата за корупция и други подобни престъпления. Между първо и второ четене вносителите коригираха идеята и дописаха, че възнаграждения - до шест заплати годишно - ще са възможни и за магистрати от другите звена на съдебната система. Въпреки това срещу тези разпоредби  се обявиха от Висшия съдебен съвет (ВСС ), които в четвъртък гласуваха единодушно по тези текстове. По-рано през седмицата пък срещу проекта се обявиха и от  съвета за съдебна реформа , който е към министъра на правосъдието Цецка Цачева. В сряда от  Софийския градски съд разпространиха статистика , че за последните близо три години, прокуратурата е внесла в съда 26 дела за корупция, с което напрактика беше разбита тезата на управляващите, че специализирания съд и прокуратура са много натоварени и това налага въвеждането на бонусите.", "date": "2017.10.27", "title": "Парламентът ще гласува дали да има бонуси за специализирания съд и прокуратура"}
{"url": "http://www.dnevnik.bg/bulgaria/2017/10/27/3066922_ministri_na_vutreshnite_raboti_ot_evropeiskiia_sujuz_i/", "text": "Годишната среща на министри от Европейския съюз и техни колеги от Западните Балкани ще се проведе и днес в София. Вчера бяха министрите на правосъдието, а днес ще са тези на вътрешните работи. През двата дни на форума в столицата се обсъждат съдебното сътрудничество и антикорупционни мерки. Срещата е под егидата на Естонското председателство. В нея ще участват министрите на вътрешните работи на Естония, Австрия, Албания Босна и Херцеговина, Косово, Македония и Черна гора, европейските комисари по вътрешни работи, европейските агенции, регионални и международни организации. Изказвания след това се очаква да направят министърът на вътрешните работи на Естония Андерс Анвелт, комисарят по миграция и вътрешни работи Димитрис Аврамопулос и българският вътрешен министър Валентин Радев. ", "date": "2017.10.27", "title": "Министри на вътрешните работи от Европейския съюз и Западните Балкани се срещат в София"}
{"url": "http://www.dnevnik.bg/analizi/2017/10/27/3067024_na_balkanite_rusiia_e_oportjunist_a_ne_osnoven_kuklovod/", "text": "Руското влияние на Балканите е реално и лесно може да се наблюдава. Както преди, така и след украинската криза то по много начини се отрази на региона. Нарастващата военна мощ на Москва има сериозни последици за политиките на НАТО в сигурността и за членките му в района на Черно море. Руските петролни и газови компании \"Газпром\", \"Газпром нефт\" и \"Лукойл\" все още играят изключително важна роля на местните енергийни пазари въпреки предизвикателствата, с които се сблъскват и промененото законодателство в ЕС, което цели да насърчи конкуренцията и да диверсифицира доставките. Култът към Владимир Путин и отбелязването на възраждащата се на световната сцена Русия редовно е водеща новина. Придобила нова смелост, Русия не се свени да използва тежестта си, оказвайки натиск върху Европа и Америка, гарантите на сигурността в региона. Съперничеството е интензивно и обхваща както страни, така и политики. Въпреки надеждите за възпиране или дори голяма сделка с Русия - която мнозина предлагат и от двете страни на Атлантическия океан - не се вижда краят на сегашната надпревара. Независимо от това е важно да се помисли, да се постави руското предизвикателство в контекст, да се признаят ограниченията му и да се обясни какво не представлява. Преди всичко това не е завръщане към Студената война. Няма блокове или съюзи, изправени един срещу друг в Югоизточна Европа - значима промяна в сравнение с миналото. Русия освен това няма постоянни съюзници, нито цялостна идеология, която да изнася и поддържа. Не е и в положение да изгражда организации за икономическа интеграция, например като разшири появилия се Евразийски икономически съюз с Балканите, приемайки като членове Сърбия, Република Сръбска, Македония или други. И най-добрите приятели на Москва в региона гравитират около ЕС икономически и продължават да се стремят към положителни отношения с НАТО и САЩ. От своя страна Русия усъвършенства подривните си умения, без непременно да се опитва да установи хегемония. Всяка по-амбициозна стъпка би била скъпо начинание и със сигурност не би си заслужавала за Кремъл откъм възвръщаемост на инвестицията. Второ, макар да има определени прилики, не сме свидетели на сценарий тип \"завръщане в бъдещето\" - на един вид завръщане към \"Голямата игра\" на геополитиката. През 19-и и в началото на 20 в. Русия има много по-голямо влияние върху балканските въпроси от това, с което разполага днес заради честите си военни интервенции и самата структура и начина, по който действа Европейският концерт. В нито един момент обаче Русия не е важен икономически фактор. Тези дни, напротив, руски енергийни фирми и различни финансови инвестиции в региона са много по-ефикасно средство. Дали чрез газопровода \"Южен поток\" или чрез санкциите срещу Турция от 2015 г., икономиката има водеща роля в отношенията на Русия с Югоизточна Европа. Особено важен е по-широкият контекст: безпрецедентната степен на взаимна зависимост и пропускливост на границите в Европа след 1989 г. По-тесните връзки между обществата, финансовите институции, бизнесът, правителствените агенции, медиите и т. н., заедно с Интернет, и са жизненоважни в действието на меката ѝ сила такава, каквато е. Действително глобализацията може и да не е съвсем съвременно явление и има предшественици през 19 в. Но ако можеше Александър Втори или Николай Първи да бъдат събудени днес чрез чудо, дали биха могли и да познаят света, в който живеем? На Балканите Русия не се опитва нито да установи нов политически ред, нито да създаде империя, била тя формална или неформална. Целта ѝ е да подкопае и разстрои съществуващите институции и правила, създадени от Запада. Важно е и да се подчертае фактът, че Русия не действа сама. Винаги е имало желаещи съдружници и спътници. Те сътрудничат с Русия, за да прокарват собствените си политически и икономически интереси, винаги в търсене на външни поддръжници. Забележително е, че някои от съдружниците и партньорите на Русия минаваха за прозападни в не толкова далечното минало. Няколко примера: Милорад Додик в Република Сръбска, турският президент Реджеп Тайип Ердоган, Никола Груевски в Македония. Други направика обратния ход, изоставяйки Русия, за да търсят по-силен съюз със Запада - такъв е случаят на Мило Джуканович в Черна гора. Руската политика може да е опортюнистична, но е факт, че има безброй политически опортюнисти от другата страна. Това, разбира се, улеснява работата на Москва да оказва влияние. Дейността на Русия в Югоизточна Европа, която се разшири драматично в първото десетилетие на 2000 г., стана по-ясно видима едва наскоро заради конфронтационния обрат в отношенията между Москва и Запада. Много фактори доведоха до този обрат: мисията на режима на Путин за вътрешна легитимност на фона на стагнираща икономика и намаляващо обществено доверие към \"системата\", желанието да се заявят руските интереси във все по-многополюсен, но и несигурен свят, антиинтервенционистките настроения в САЩ, хроничните проблеми на ЕС. Дали заради механиката на силовите политики, както твърдят реалистите сред изследователите, или заради логиката на вътрешнополитическите фактори, както биха казали либералите, Русия е готова да предизвика Америка и съюзниците ѝ. Иска да оформя, а не да приема международния дневен ред. Страховете от западни сценарии за подхранване на \"цветна революция\" и \"Майдани\" в Русия оформят външнополитическото мислене на Путин и близкото му обкръжение. Разбира, се \"близката чужбина\" - или за да използваме брюкселския жаргон, страните от Източното партньорство, - са мястото, където отпорът на Русия е най-силен. Москва обаче се върна и в други региони и политически арени. Военната интервенция в Сирия разшири неимоверно отпечатъка ѝ в Близкия изток. Дори в самите Съединени щати въпросът за предполагаемата руска намеса и кибершпионаж бяха акцент в президентските избори през 2016 г. Администрацията на Обама може и да определи Русия като регионална сила в упадък, но в действителност Посткомунистическа Централна и Източна Европа, включително бивша Югославия, е очевидната цел. Както и Турция: Москва има средствата, за да влияе на Анкара, докато има проблеми в отношенията ѝ със САЩ и ЕС. Западните санкции и драматичният спад в цените на петрола поставят Кремъл в неудобна ситуация, но Москва разбира от играта на влияние и знае как да използва слабостите и възможностите в мвогобройните периферии на Европа. Въпреки това човек не бива да приема, че Кремъл дърпа всички конци в тази игра. Навсякъде из Европа политически лидери и лица на гражданското общество, правителства и бизнес интереси са не просто доброволни съучастници, използвайки подкрепата на Русия, за да си издействат всякакви цели - баланс срещу външни заплахи, максимизирани печалби, отстъпки от страна на Запада, надиграване на съперници у дома и заглушаване на критиците. Този тип поведение не е присъщ единствено на Югоизточна Европа, където историческите връзки с Русия все пак имат своята роля. То несъмнено има последователи и в други части на континента, като Унгария, Чехия, Италия, Австрия. Независимо от ситуацията винаги ще има играчи, които да желаят влияние или бизнес с Русия. \" Дали съперничещата сила, в която се е превърнала Русия, е в позиция да подрине ЕС отвътре, започвайки от най-уязвимите югоизточноевропейски държави? Вероятно не. В крайна сметка, независимо от широко разпространеното вярване, Кремъл изглежда няма цялостен модел, който да може да изнесе отвъд постсъветското пространство. Нито \"направляваната демокрация\" или \"суверенната демокрация\" на първите два мандата на Путин, нито по-скорошните хвалебствия за консервативните ценности и религията в по-широк смисъл, нито пък приемането на Русия като уникална цивилизаця, противопоставена на глобалния либерализъм, вършата такава работа, независимо от факта, че тези идеи имат много подгласници в ЕС. От Белград до Анкара, от София до Будапеща, неработещи демокрации, държавата в плен и връщането към авторитарни политики не като резултат от злокобен заговор на Москва. Колкото и \"путинизацията\" да представлява заплаха, струва си да си помислим отново кои са истинските путинизатори. И което е още по-важно, Русия изглежда няма нито икономическите ресурси за скъпи идеологически кръстоносни походи, нито волята да издържа приятелски настроени режими. Ситуацията на Балканите е доказателство. ЕС може да е в лошо състояние и да се изправя пред поредица екзистенциални кризи, но продължава да изглежда привлекателен заради пазара си, значимите финансови трансфери и в по-малка степен силата на наратива, заложен в основите му. Така остава само съперничеството между опортюнист, който си е поставил ясен набор от цели, но му липсват средствата да ги постигне, и терминално дезориентирания Запад, който притежава средствата, но не е единодушен как да ги използва. Това се отнася както за ЕС, чиито членове винаги са се затруднявали в това да \"говорят с един глас\" за Русия, така и за САЩ, където балансът между сдържане и ангажиране продължава да е тема на горещ дебат. Междувременно Югоизточна Европа си проправя път в мътните води на това ново състезание. В повечето случаи държавите от региона ще се качат на влака на Запада, но ще се застраховат и ще оставят отворени вратички. Глупаво би било от страна на Путин просто да стои, без да се възползва. Както обаче гласи поговорката, за танго трябват двама.", "date": "2017.10.27", "title": "На Балканите Русия е опортюнист, а не основен кукловод"}
{"url": "http://www.dnevnik.bg/bulgaria/2017/10/27/3066692_knsb_planira_nad_trichasov_protest_v_centura_na_sofiia/", "text": "Шествието ще тръгне в 11.30 ч. от площада пред храм-паметника \"Св. Александър Невски\" и се очаква да продължи три часа и половина. Първата спирка е пред сградата на Министерския съвет. Протестиращите ще издигнат лозунги за увеличение на заплатите за всички с поне 100 лв. догодина и начална заплата от 700 лв. за работещите по специалността млади висшисти. Това ще стане в отсъствието на премиера Бойко Борисов, който е на официално посещение в Босна и Херцеговина. Оттам синдикалистите ще се насочат към централата на Асоциацията на индустриалния капитал на ул. \"Тракия\" (между булевардите \"Ал. Дондуков\" и \"Янко Сакъзов\"). Не пипайте класовете и правата на работещите е друг лозунг, който ще бъде издигнат на протеста.", "date": "2017.10.27", "title": "КНСБ планира над тричасов протест в центъра на София"}
{"url": "http://www.dnevnik.bg/detski_dnevnik/2017/10/27/3066887_koncerti_na_vuzglavnici_subirat_malkite_ljubiteli_na/", "text": "Програмата  \"Концерти на възглавници\" , която запознава най-малките с класическата музика, ще гостува в края на следващата седмица в Бургас и Пловдив, съобщиха за \"Дневник\" организаторите на проекта - \"Модо България\". Както обикновено камерните концерти, на които са поканени децата и техните родители, са тематични, а този път са посветени на празника Вси Светии, който католическият свят ще отбележи на 31 октомври и който е все по-популярен и в България. Всички гости са поканени да се преобразят в любимите си герои и образи от киното, литературата и музиката. Организаторите обещават, че най-смелият костюм сред всички вещици, тикви, принцеси и други чудати същества ще бъде отличен със специална награда.", "date": "2017.10.27", "title": "\"Концерти на възглавници\" събират малките любители на класиката в Бургас и Пловдив"}
{"url": "http://www.dnevnik.bg/zelen/2017/10/27/3066883_gorskoto_stopanstvo_v_selo_kosti_skoro_shte_predlaga/", "text": "Служителите на горското стопанство в странджанското село Кости вече се подготвят да бъдат сертифицирани за биопроизводители на типичния за региона манов мед.ва съобщиха самите служители по време на демонстрация на място, цитирани от Българско дружество на птиците. От пет години те са любители-пчелари, които се грижат за 130 пчелни кошери, разположени в горите от дъб, които стопанисват. Пчелните кошери са на труднодостъпни места и са разделени в два пчелина. От пчелните семейства в тях освен манов мед вече се добива и пчелен прашец. С тези два продукта горското стопанство разширява източниците си на доходи. Горските демонстрираха дейността, която развиват в Странджа планина пред гости от държавните горски стопанства от Регионална дирекция по горите – Кърджали, представители на Изпълнителна агенция по горите (ИАГ) и Българското дружество за защита на птиците (БДЗП). Малкият им цех за производство на восъчни основи за пчелните кошери се намира в центъра на малкото село. Техниката необходима за производството на восъчни основи, задължителни при био производството, е закупена по проект \"Горите на орела\" с цел подпомагане развитието на горкото стопанство за повишаване на приходите му и опазването на горите, които са дом на малкия креслив орел. \"За да се получат идеални восъчни основи, които след това се подреждат в рамките на кошерите, е необходима много висока температура от порядъка на 85–90°С. Освен, че восъкът трябва да бъде разтопен на точната температура е нужно и помещението, в което се работи, да бъде достатъчно топло. В противен случай не се получават основите и няма да имаме биопроизводство\" обясни директорът на ДГС – Кости инж. Цветомир Генов.  Директорът и неговите служители сами произвеждат восъчните основи за пчелните кошери, сушат и пречистват пчелния прашец, добит от тях. В добива на мед им помага опитният пчелар Димитър Катранджиев. Горските служители полагат грижи и за пчелните кошери, които са разположени в открити пространства сред дъбова гора далеч от всякакво човешко въздействие. Достъпът до кошерите е труден. \"Към чистия манов мед и пчелен прашец от горското стопанство има много голям интерес на различните пазари\" каза още Генов. Горското стопанство в Кости е едно от малкото в страната, които разширяват дейността си, за да повишават доходите си, които към момента идват основно от дървесина и ловни дейности.  \"Все повече стопанства заявяват интерес да развиват допълнителни дейности, като производство на билки и билкови чайове, дивеч и дивечови продукти, туризъм, образователни занимания за ученици и други\" обясни Ваня Рътарова от БДЗП. В Юндола например горското стопанство отглежда арония и е намерило добър пазар, на който реализира цялата си продукция. Фирма, развиваща дейност в Пловдив, произвежда сок от аронията, като част от него връща на стопанството с цел продажба.", "date": "2017.10.27", "title": "Горското стопанство в село Кости скоро ще предлага биомед"}
{"url": "http://www.dnevnik.bg/sviat/2017/10/27/3067105_katalunia_reshava_dali_da_obiavi_nezavisimost_ili_da/", "text": "В двата най-големи испански града започват решаващи часове за бъдещето на Каталуня. Парламентът в Барселона ще решава дали да обяви Каталунска република, а сенатът в Мадрид - дали автономната област да мине за кратко на пряко  подчинение  на централното правителство заради опита за отделяне от Испания. Второто решение вече беше взето в комисия в Сената. Там късно снощи комисия, разглеждаща предложенията на испанското правителство, одобри с 22 гласа \"за\" и 5 \"против\" мерките, предлагани от правителството. Пленарното заседание, на което те ще се гласуват окончателно, е в 13 ч. българско време, а при гласуване с \"да\" ще влязат в сила в събота (повече за самите мерки  четете тук ). Два часа преди това комисията ще се събере отново, а специален гост ще бъде премиерът Мариано Рахой. В 10 ч. местно (и 11 ч. българско) време Сенатът в Мадрид ще се срещне, за да реши как да отговори на Сената, а гласуването на независимостта може да стане в 13:30 ч. българско време. Междувременно в Барселона Синдикатът на студентите от Паисос каталанс (\"Каталунските земи\" или \"Каталунската страна\", както поддръжниците на независимостта наричат Каталуня) е организирал нов протест за 11:30 ч, с който трябва да подтикне местния премиер Карлес Пучдемон да обяви независимост. На студентския протест в четвъртък, който беше свикан срещу плановете на Мадрид, демонстрантите внезапно започнаха да скандират \"Пучдемон - предател\", след като регионалният премиер в Барселона беше  на път да свика  нови избори и така временно да изостави идеята за  независимост . След колебание от няколко часа обаче той обяви, че  няма да го направи , тъй като няма гаранция, че Мадрид ще се откаже от задействане на клаузата за ограничаване на автономията, по-известна като  чл. 155  от Конституцията. Отговорът на вицепремиера Сорая Саенс де Сантамария в Сената беше, че е време \"да се спаси Каталуня\". Тя отказа преговори за гаранции с Пучдемон с аргумента, че той досега е имал възможности за диалог - включително дебат с нея в горната камара на парламента. Каталунският лидер по-рано отказа да се яви лично в Сената и да защити плана си за независимост. \"Последно повикване\" от опозицията Управляващата Народна партия на Рахой отхвърли идеята на социалистите - основната опозиция в испанския парламент - автоматично да се откаже от задействането на чл. 155, ако се свикат нови избори. За Мадрид условието си остава Пучдемон едновременно да насрочи нов вот  и да се откаже  от декларацията за независимост. В резултат опозицията призова Пучдемон да \"избегне изкушението\" на едностранната декларация за независимост. Секретарят на социалистите Хосе Луис Алабос поиска от Рахой и Пучдемон да \"оставят вратата отворена\" в случай, че бъдат насрочени нови избори и не бъде обявено отделяне от Испания. Абалос обаче обяви и че е \"разочарован\" от \"пропуснатата от Пучдемон възможност\" за нови избори и го помоли да избегне \"заплахи и шантаж\". Колебания Часове след отказа на Пучдемон да обяви независимост се появиха и разногласия в редиците на управляващите, след като министърът по въпросите на заетостта Санти Вила подаде оставка. \"Опитите ми за диалог пропаднаха,\" написа той в \"Туитър\". \"Осъждам напълно налагането на чл. 155... но този насилствен акт срещу демокрацията и институциите на самоуправлението на Каталуня не оправдават едностранното обявяване на независимост,\" каза той в съобщение, разпространено от медиите. Междувременно според Каталунската новинарска агенция Пучдемон е предложил на заместника си Ориол Жункерас да поеме премиерския пост и лично да обяви независимост, но е получил отказ. Агенцията пише, че сегашният премиер е виждал възможност за съгласие с правителството, което да парализира чл. 155 на цената на извънредни избори в Каталуня, но  Жункерас  и други политици от подкрепящите независимоста са били против, ако това би означавало да се откажат от независимостта. Според източници, запознати със случая, Жункерас поискал единствено всички в коалицията Junts pel Si (\"Заедно за Да\") да гласуват в подкрепа на назначаването му, а Пучдемон не можел да гарантира това. Натиск оказва и крайнолявата партия \"Кандидатура за народно единство\", която предупреди, че няма да приеме \"нищо освен независимостта\" на Каталуня.", "date": "2017.10.27", "title": "Каталуня решава дали да обяви независимост, или да запази автономията си"}
{"url": "http://www.dnevnik.bg/sviat/2017/10/27/3067134_trump_pozvoli_da_se_publikuvat_blizo_3_hil_dokumenta/", "text": "Президентът на САЩ Доналд Тръмп нареди Националният архив да публикува някои секретни документи, свързани с убийството на президента Джон Кенеди през 1963 г., но отлага огласяването на други за допълнително проучване по настояване на ФБР и ЦРУ, съобщава БТА. Очаква се да бъдат публикувани над 3100 документа от стотици хиляди страници, които никога не са ставали обществено достояние. Съгласно решението на Тръмп Националният архив в скоро време ще публикува 2800 секретни досега документа. Представители на разузнавателните служби и полицията настояха пред президента част от документите, свързани с националната сигурност, да не се огласяват. Тръмп се е съгласил да даде на правителствените агенции срок от 180 дни, в който да проучат отново останалите документи и да се аргументират защо те не бива да се огласяват. В тези досиета има поверителна информация, най-вече за информаторите и ролята им в разследванията, подчерта източник от Белия дом. Президентът иска да се увери, че има пълна прозрачност по въпроса и иска тази информация да се огласи възможно най-бързо, отбеляза той. Около 30 хил. документа са били публикувани досега с редакции. Националният архив планира да ги качи на уебсайта си.", "date": "2017.10.27", "title": "Тръмп позволи да се публикуват близо 3 хил. документа, свързани с убийството на Джон Кенеди"}
{"url": "http://www.dnevnik.bg/sport/2017/10/27/3066777_lindzi_von_i_marsel_hirsher_se_protiagat_kum/", "text": "В сезон, в който всички усилия ще бъдат насочени към зимните олимпийски игри в Пьончан, два легендарни рекорда стоят на хоризонта в Световната купа по ски алпийски дисциплини. Линдзи Вон (77) е на девет победи от върховото постижение на Ингемар Стенмарк (86), а Марсел Хиршер може да стане едноличен рекорд по брой големи кристални глобуси. Австриецът има шест, с колкото е и сънародничката му Анемари Мозер-Прьол. Сезонът в Световната купа стартира този уикенд със слаломите в Зьолден - в събота при жените и в неделя при мъжете. След поредица тежки контузии Вон ще участва за пръв път в австрийския зимен център от пет години насам. Хиршер ще пропусне старта на сезона след първата си тежка контузия, откакто започна да доминира при мъжете през 2012 г. Битката при мъжете След историческите при мъжете шест поредни Световни купи Хиршер ще опита да влезе в историята с четири златни медала от една олимпиада. 28-годишният австриец е главен претендент за титлите в слалома, гигантския слалом, суперкомбинацията и отборната надпревара. На 17 август обаче той счупи левия си глезен на тренировка. Първата тежка травма в кариерата му идва само шест месеца преди Пьончан 2018. Той вероятно ще се завърне на пистата едва през декември, като ще пропусне две от традиционно успешните си дестинации - Зьолден и Леви през ноември. В последните сезони Хиршер спечели толкова убедително, че дори при отсъствието от първите два уикенда рекордния седми кристален глобус е възможен. Големият въпрос е дали той ще може да се справи с напрежението от големите очаквания. \"През този сезон единствено мога да загубя. Защото ако завърша втори, според австрийската преса ще бъде национална трагедия\", каза Хиршер в навечерието на сезона. Най-големите му конкуренти в Световната купа се очертават французинът Алекси Пинтюро и норвежците Шетил Янсруд, Хенрик Кристоферсен и Аксел Лунд Свиндал. Пинтюро изглежда най-голямата заплаха за Хиршер. Французинът е в своя пик - на 28 години, и е основен претендент в три дисциплини - слалома, гигантския слалом и комбинацията. Той спечели малкия кристален глобус в комбинацията в четири от последните пет сезона, три пъти беше трети в слалома и пети пъти беше в челната тройка на гигантския слалом. В същите дисциплините е силата и на 23-годишния Кристоферсен, който през последните два сезона най-често отправя предизвикателство към Хиршер в техничните дисциплини. Свиндал се надява да стигне до третата си световна купа. Ако успее да се опази от контузии, той остава фаворит №1 в скоростните дисциплини заедно с Янсруд. Тед Лигери също остава главен претендент, но 33-годишният американец е показал, че винаги концентрира усилията си върху най-важните стартове - олимпийските игри и световните първенства. Битката при жените Линдзи Вон спечели четири световни купи между 2008 и 2012 г. и можеше отдавна да е задминала всички рекорди в алпийските ски, но поредица контузии не е й позволиха да се състезава пълноценно през последните години. Вон падна много тежко на световното първенство в Шладминг през 2013 г., като скъса кръстни връзки на коляното и получи фрактура на пищяла. Тя опита да се върне за олимпийските игри в Сочи, но отново се контузи и трябваше да претърпи втора операция. Въпреки това Вин се завърна в страхотна форма и направи много силен сезон 2014/2015, в който спечели осем състезания и подобри рекорда на Анемари Мозер-Прьол за най-много победи в историята на Световната купа. Американката грабна и два кристални глобуса - в спускането и супергигантския слалом, с което увеличи общия си брой на 19 и изравни рекорда на Ингемар Стенмарк. През миналия сезон тя успя да го подобри след трофей в спускането. В събота тя ще участва в дисциплината слалом за пръв път от началото на 2016 г. \"Най-важното нещо този сезон е да остана здрава, така че не искам да си поставям цели. Просто искам да карам солидно. Когато го правя, е достатъчно да вляза в топ 15. Това е, от което имам нужда за начало\", каза Вон. Откакто травмите започнаха да съпътстват американката, четири различни състезателки триумфираха в Световната купа - Тина Мазе (2013 г.), Ана Фенингер (2014 и 2015 г.), Лара Гут (2016 г.) и Микаела Шифрин (2017 г.). Шифрин изглежда най-голямата заплаха за Вон заради категоричната си доминация в слалома. През миналия сезон тя започна да кара много силно и гигантските слаломи. Само на 22, американка вече показа, че е готова да отнеме короната на Вон в дамските ски.", "date": "2017.10.27", "title": "Линдзи Вон и Марсел Хиршер се протягат към историята в олимпийския сезон на алпийските ски"}
{"url": "http://www.dnevnik.bg/sviat/2017/10/27/3066823_sauditskiiat_prestolonaslednik_razburkva_ustanoveniia/", "text": "Дошъл да разкрие плановете за футуристичен мегапроект на Червено море, младият престолонаследник на Саудитска Арабия представи в крайна сметка дръзка визия за радикално преобразяване на ултраконсервативното мюсюлманско кралство. На икономически форум във вторник в Рияд, наречен \"Давос в пустинята\", 32-годишният Мохамед бин Салман обеща \"умерена\" Арабия, различна от образа на арабска страна, дълго смятана за износител на уахабизъм - свръхсурова версия на исляма, с която са закърмени много джихадисти по света. Изненадващата реч бе произнесена в разгара на реформите, вдъхновени от принца, които отбелязват най-големия културен и икономически прелом в модерната история на кралството, с фактическо маргинализиране на могъщата каста на религиозните консерватори, господствали в публичното пространство десетилетия наред, смятат анализатори. \"Няма да прекараме още 30 години от живота си в приемане на екстремистки идеи и ще ги унищожим начаса\", увери той под аплодисментите на участниците във форума, привлякъл 2500 души на ръководни позиции от цял свят. Принцът, наричан Ем Би Ес (МБС, инициалите на Мохамед бин Салман, бел. ред.), обеща връщане към \"умерения, толерантен ислям, отворен към света и всички други религии\", докато негови критици често заклеймяват неговия \"авторитаризъм\". Изказването му във вторник, в разгара на рекламирането на проект за развитие за над 500 милиарда долара на Червено море, се вписва в рамките на дързък реформатор в страна, където половината население е на под 25-годишна възраст. \"Това е най-ясната визия, която някога сме имали\" за Саудитска Арабия, заяви пред АФП анализаторката Лори Богарт от Вашингтонския институт за близкоизточна политика. \"Ясно е, че той променя в момента кралството, което предполага по-мека религиозна сфера с по-слабо влияние\". Визията за \"умерена Арабия\", смятана дълго време за оксиморон, е рискована и може да предизвика реакция сред консерваторите. Тя обаче придобива конкретни очертания. Миналия месец жените получиха правото да шофират, скоро ще отворят врати кината, а саудитките честваха националния празник заедно с мъжете, което бе нещо невиждано досега. Освен това правителството обяви създаването на център за \"удостоверяване\" на думите на пророка Мохамед, който има за задача да премахне всички \"неверни и екстремистки\" интерпретации. А религиозната полиция, чийто дълг е да следи за спазването на половата сегрегация, е почти изчезнала от саудитските градове. Някои религиозни консерватори, които дълго време се противопоставяха на всякаква еволюция в статута на жените, подкрепиха решението да им се даде право да шофират. Според Али Шихаби, директор на \"Арейбия фаундейшън\" във Вашингтон, престолонаследникът е оказал задкулисно влияние, за да накара някои духовни сановници да подкрепят реформите му. \"Винаги ще има бунтари и реакционери, но неговата динамичност и сила, комбинирани с големия дял млади хора, подкрепящи промяната, му позволиха да постигне напредък по този път\", каза той. Според експерти изявленията и обявените мерки от принц Мохамед, син на 81-годишния крал Салман, са сътресение за кралството, управлявано от самото си създаване от уахабизма. В същото време той работи за засилване на политическото си влияние във властта, прибягвайки по-конкретно към вълна от арести на дисиденти, включително на влиятелни духовници и интелектуалци. Сред привържениците на Ем Би Ес доминира една идея: невъзможно е да се стигне до консенсус в страна, в която се провеждат безпрецедентни реформи. На форума принц Мохамед бе дошъл преди всичко да продаде на чуждестранни инвеститори своя проект за гигантска зона за развитие на границите на Йордания и Египет, която ще се простира на 26 500 квадратни километра. Рекламно видео показа футуристични градове с жени, облечени по западен маниер, които тренират или работят с мъже. Кадри, които контрастират със стриктния дрескод в Саудитска Арабия. На конференцията също имаше жени, облечени в западен стил. Някои правителствени представители сравниха кампанията за реформи с движещ се с висока скорост автобус - или се качваш, или оставаш на място. \"Само мечтателите са добре дошли\", заяви принц Мохамед, но икономически анализатори се боят от твърде бързи промени в кралството. \"Можем да се каже, че той прави твърде много (промени), твърде малко или твърде късно\", каза Стивън Потър, вицепрезидент на базираната в Чикаго компания \"Нордърн тръст\" и участник във форума. \"Всички обаче сме съгласни: промяната е необходима и е по-добре, отколкото да не се прави нищо\". /БТА", "date": "2017.10.27", "title": "Саудитският престолонаследник разбърква установения ред"}
{"url": "http://www.dnevnik.bg/sviat/2017/10/27/3067142_rejimut_na_bashar_asad_stoi_zad_napadenieto_sus_zarin/", "text": "Доклад на експерти от ООН посочи сирийския режим на президента Башар Асад като отговорен за смъртоносната атака с газ зарин в град Хан Шейхун. Групата от експерти е изразила убеденост, че властта в Сирия е отговорна за използването на отровния газ на 4 април тази година, съобщава БТА. По данни на ООН при нападението срещу града в провинция Идлиб, контролиран по това време от бунтовници и джихадисти, са загинали 83 души, а според Сирийския център за наблюдение на човешките права - 87, включително над 30 деца. Случилото се накара правителството на президента Доналд Тръмп да предприеме удари срещу сирийската военновъздушна база, откъдето според западните сили, е била извършена атаката над Хан Шейхун. В нощта срещу 7 април  американската армия изстреля от два кораба 59 крилати ракети \"Томахок\"  срещу база \"Шайрат\". САЩ, Франция и Великобритания обвиниха силите на президента Асад за химическата атака, но Дамаск категорично отрече да има нещо общо с нея. Съюзническа на режима Русия обяви тогава, че заринът, открит в Хан Шейхун, е резултат от експлозия на снаряд на земята, а не е от сирийска въздушна атака. Наскоро експерти на ООН посетиха базата, за да подготвят доклада си. В началото на септември анкетната комисия на ООН за състоянието на правата на човека в Сирия вече изказа мнение, че сирийските сили са отговорни за нападението със зарин.", "date": "2017.10.27", "title": "Режимът на Башар Асад стои зад нападението със зарин в сирийски град през април, обяви доклад на ООН"}
{"url": "http://www.dnevnik.bg/sport/2017/10/27/3067059_vse_poveche_hora_se_interesuvat_ot_biagane_otchitat/", "text": "Повече от 700 души ще се включат в \"Рено морнинг рън\" в София тази неделя. В детската част от бягането ще участват около 50 деца, обявиха организаторите, които са доволни от рекордния интерес към събитието. Участниците избират между няколко дистанции - 5, 10 и 20 км (1, 2 или 4 обиколки по трасето). \"Поради изчерпване на квотата, регистрацията приключи близо две седмици преди старта. Друга интересна тенденция е, че все повече хора избират да участват на по-дълги дистанции. За пръв път, откакто организираме състезания, имаме по-малко хора на най-късата – участниците на 10 километра са повече от тези на 5 км\", каза Еленко Еленков от клуб \"Бегач\", който е основен организатор на събитието. \"Това е изключително важно - изглежда все повече хора се интересуват от бягане и могат да си позволят да изминат и по-дълги разстояния\", добави той. Организаторите отчитат голям интерес от бегачи от чужбина. Има записани от Европа, Канада, Ливан, САЩ и Австралия. И тази година има благотворителна кампания. По 5 лева от всяка такса за участие ще бъдат дарени на фондация \"Воден път\" с цел организиране на коледен турнир по плуване за деца с двигателни и ментални затруднения. Фондацията подкрепя деца със специални нужди чрез кинезитерапия, водна рехабилитация и модифицирано плуване. \"Рено морнинг рън\" започва в 9.00 ч. в неделя, като стартът ще бъде разположен в началото на трите успоредни алеи в Борисова градина пред градинката със слончето. \"София кидс рън\" ще започне в 13.00 ч.", "date": "2017.10.27", "title": "Все повече хора се интересуват от бягане, отчитат организаторите на \"Рено морнинг рън\""}
{"url": "http://www.dnevnik.bg/bulgaria/2017/10/27/3066923_vurhovnite_sudii_shte_obsujdat_dali_da_sezirat/", "text": "Промените в Наказателно-процесуалния кодекс (НПК), с които делата за корупция и други престъпления бяха преместени от Софийския градски съд в специализирания съд и които влизат в сила следващата седмица, може да попаднат в Конституционния съд (КС). Това ще се случи, ако днес пленумът на Върховния касационен съд реши да сезира институцията. Това е една от точките, които магистратите ще обсъждат. Промените в НПК бяха приети през лятото, но ще влязат в сила на пети ноември. Още при обсъждането им юристи коментираха, че се създава извънреден съд. През лятото стана известно, че експерти от адвокатурата също подготвят искане до Конституционния съд за обявяване за противоконституционни на тези текстове. Източници от \"Дневник\" коментираха, че темата ще бъде обсъждана тази седмица и не е известно дали намерението ще се осъществи. Пленумът на ВКС ще обсъжда още предложената от председателя на съда Лозан Панов за негов заместник и ръководител на гражданската колегия - Светла Димитрова. Панов поиска оставката на предишния заместник - Красимир Влахов, който получи подкрепа от общото събрание на колегията и обяви, че ще изпълнява функциите си до избора на нов заместник. Пленумът ще изслуша Димитрова и може да даде становище след това. Решението се взема от съдийската колегия на съдебния съвет.", "date": "2017.10.27", "title": "Върховните съдии ще обсъждат дали да сезират Конституционния съд за преместването на делата за корупция"}
{"url": "http://www.dnevnik.bg/bulgaria/2017/10/27/3067150_noviiat_predsedatel_na_vurhovniia_administrativen_sud/", "text": "Новият председател на Върховния административен съд (ВАС) Георги Чолаков заяви пред Би Ти Ви, че не харесва авторитарния стил на работа на все още настоящия ръководител на съда Георги Колев. По думите му той не се вслушвал в становищата на колектива и заради това влизали често в спорове. Чолаков трябва да встъпи в длъжност на 22 ноември, след като  номинацията му беше гласувана  от два различни състава на Висшия съдебен съвет. След като получи одобрението на стария, президентът Румен Радев върна предложението за ново гласуване при новия ВСС, но и той го подкрепи. Бъдещият председател на ВАС уточни, че не се е притеснил от действията на държавния глава. \"С Георги Колев сме близки, тъй като работим заедно от 5 години. Не съм предложен за поста от него, а от съдиите във ВАС. Никога не съм му бил фаворит\", подчерта Чолаков. Той призна, че в съда също има роднински назначения, но те са 3-4. По думите му въпросните хора са кандидатствали за позиция в администрацията, явили са се на конкурс и са го спечелили и заради това не вижда нещо нередно в това. Чолаков обясни и за скандала с  имотите, които притежава в района на Балчик . Той уточни, че е дал пари на заем на бизнесмена Илиян Петков и той му ги е върнал под формата на няколко декара земя. Новият председател на ВАС каза още, че той ще може да използва имотите след 2021 г. и ще ги дава под аренда точно като земеделска земя, както прави и в момента. Както стана известно  в понеделник президентът Румен Радев  подписа указа за назначаването на Чолаков начело на ключовата съдебна инстанция, която контролира всички актове на властта. Днес указът му беше публикуван в Държавен вестник.", "date": "2017.10.27", "title": "Новият председател на Върховния административен съд не харесва авторитарния стил на работа на предшественика си"}
{"url": "http://www.dnevnik.bg/bulgaria/2017/10/27/3067152_boklukut_na_burgas_shte_se_subira_na_vremenni/", "text": "Докато бъде ремонтирано депото за твърди битови отпадъци на Бургас,  което пострада при наводненията от сряда,  боклукът на града и региона ще се събира на временни депа, каза днес по БНТ министърът на регионалното развитие Николай Ненков. Те ще бъдат почистени, след като ремонтът на основното сметище завърши, което ще отнеме около месец. Възобновяването на работата на пречиствателната станция в квартал \"Горно Езерово\" на Бургас ще отнеме няколко дни. Николай Нанков не се ангажира с причина за наводненията. Той уточни, че е имало силни валежи, като са паднали над 200 литра на квадратен метър за няколко часа. Прокуратурата и дирекцията за метеорологичен надзор проверяват дали вина нямат и стопаните на микроязовири в района на засегнатите населени места. Министърът на регионалната развитие посочи, че единствено на пътя Бургас-Средец все още има проблеми, като в участък от около 400 метра движението е в едната лента. Вчера е било възстановено движението по останалите засегнати шосета. В рамките на населените места положението е трагично, подчерта Нанков. Той каза още, че отпуснатите от бюджета 400 хиляди лева за община Бургас и 600 хиляди за Камено са за оправяне на най-неотложените щети. Държавата ще подпомогне засгнатите населени места и с други суми. Започнали са огледите на пострадалите имоти и инфраструктура, за да се опишат щетите и да се кандидатства за финансиране.", "date": "2017.10.27", "title": "Боклукът на Бургас ще се събира на временни площадки"}
{"url": "http://www.dnevnik.bg/skorost/2017/10/27/3067161_sitroen_s4_kaktus_shte_e_s_hidravlichno_okachvane_za/", "text": "Ситроен\" продължава продуктовата си офанзива в компактния сегмент, като след C3 през 2016 г. и C3 Еъркрос представи вчера обновеният C4 \"Кактус\". Голямата новост в колата е хидравличното окачване, което осигурява максимално филтриране на неравностите. В допълнение моделът се оборудва и с нови по-комфортни седалки. След фейслифта на \"С4 Кактус\" промени се забелязват в предницата и отзад. Отличителните за модела защитни елементи са преместени от средата на вратите в тяхната основа и са обхванали по-голяма площ. Автомобилът се предлага с 31 комбинации за персонализация отвън (9 цвята на купето и 4 цветови пакета). Предлагат се и пет интериорни пакета. Новият \"С4 Кактус\" се отличава и с по-добра шумоизолация. Разширена е гамата от асистиращи системи. Сред тях са автоматично аварийно спиране с детектор за пешеходци, която е активна 5 до 85 км/ч. На разположение са също предупреждение при неволно напускане на пътното платно и сигнализация за автомобил в мъртвата зона на огледалата. \"С4 Кактус\" е снабден с предупреждение за спиране за почивка на водача, както и предупреждение в случая на спад на бдителността на шофьора. Асистентът за паркиране открива подходящи парко места, успоредно или под ъгъл и поема контрола на волана, за да извърши манервата. Полезна е функцията за помощ при потегляне под наклон, която задържа автомобила неподвижен за около 2 секунди, след като педалът на спирачката е освободен. На разположение е безключов достъп и стартиране. Опционалната система за контрол на сцеплението адаптира въртящият момент към всяко от предните колела съобразно терена (асфалт, сняг, кал или пясък). Мултимедийната система разполага с функцията \"Мирър скрийн\", която позволява да се управляват приложенията на смартфона през сензорния 7-инчов екран. Нова е и навигацията с триизмерна графика. Обновеният \"Ситроен С4 Кактус\" се оборудва и със система за спешни повиквания и помощ с локализация. В случай на злополука или друга ситуация, изискваща спешна намеса, се изпраща сигнал автоматично или с натискане на бутона SOS.", "date": "2017.10.27", "title": "\"Ситроен С4 Кактус\" ще е с хидравлично окачване за максимален комфорт"}
{"url": "http://www.dnevnik.bg/bulgaria/2017/10/27/3067160_dva_bankomata_v_sofiia_biaha_vzriveni_tazi_nosht/", "text": "Два банкомата в София бяха взривени тази нощ. Едното устройство се е намирало в столичния кв. \"Левски В\", а другото - в Банкя. Взривовете са станали съответно в 3 ч. и 4 ч. тази сутрин, съобщиха от МВР. И двата банкомата са били в помещения за свободен достъп на клиенти пред клоновете на банките. Все още няма информация колко пари са откраднати. На място има полицейски екипи. Прави се оглед и на двете места, като се търсят и свидетели на престъплението. Това са поредните случаи на взривени банкомати в София, след като преди по-малко от месец  подобен инцидент имаше в кв. \"Дружба\" , а преди това – в кв. \"Младост\".", "date": "2017.10.27", "title": "Два банкомата в София бяха взривени тази нощ"}
{"url": "http://www.dnevnik.bg/photos/2017/10/27/3066422_fotogaleriia_kak_shte_izglejda_purviiat_podvoden/", "text": "Първият подводен ресторант в Европа ще се намира в южната част на Норвегия, в село Боли. Ресторантът Under ще функционира и като център за изследване на морския живот. Проектът е дело на норвежката компания \"Сньохета\" (Snøhetta) и строежът му започва в идните месеци.", "date": "2017.10.27", "title": "Фотогалерия: Как ще изглежда първият подводен ресторант в Европа"}
{"url": "http://www.dnevnik.bg/biznes/2017/10/27/3067163_dps_sled_kato_napisahme_zakon_za_ktb_znachi_niamame/", "text": "Третият законопроект за КТБ , който е подготвен от депутати от ДПС, дава ясен знак, че партията няма нищо общо с източването на банката, каза днес по Нова телевизия Хамид Хамид, който е един от неговите автори. По проекта са работили още депутатите от движението Йордан Цонев и Делян Пеевски. Според Хамид целта на закона е да спре разграбването на активите на банката, като даде на синдиците възможност \"да се справят с обстановка различна от нормалната банкова дейност\". В отговор на въпрос депутатът не се ангажира с прогноза колко пари ще бъдат събрани, но изрази надежда, че сумата ще нарасне. Хамид отказа да уточни каква е ролята на тримата автори на законопроекта. \"Работили сме заедно и за по-малко от месец законът се внесе\", уточни депутатът.", "date": "2017.10.27", "title": "ДПС: След като написахме закон за КТБ, значи нямаме нищо общо с източването"}
{"url": "http://www.dnevnik.bg/bulgaria/2017/10/27/3067166_visshite_uchilishta_v_bulgariia_ne_sa_mnogo_smiata/", "text": "Висшите училища в България не са много. Сравнявайки ги с тези в останалите страни в Европа и броят им спрямо населението, те не са наистина много. Това заяви министърът на образованието Красимир Вълчев пред Би Ти Ви. Той припомни, че страната има 51 висши учебни заведения, 37 от които са държавни. По думите му броят на университетите в България се дължи на увеличилото се търсене. Според него много ученици са искали да запишат висше образование просто, защото са искали да имат такова. В последните 2-3 години обаче висшите учебни заведения се сблъскали с все по-малкия прием на студенти, което се дължало на демографската криза. Вълчев каза още, че е започнало преструктуриране на системата, за да може да се обърне по-голямо внимание на профилираните направления, които губели блясъка си. Министърът призна, че  има проблем с тежките раници на учениците.  Той допълни, че ще направи всичко необходимо, за да го реши, като посочи, че една раница тежи средно около 7 кг, а само учебниците са към 2 кг. Сред приоритетите на министерството са да оптимизира тетрадките и те да бъдат по-малко, да постави шкафчета в училищата, както и да ограничи помагалата. Електронните учебници също били алтернатива, но според Вълчев те ще са по-достъпни след години.", "date": "2017.10.27", "title": "Висшите училища в България не са много, смята образователният министър"}
{"url": "http://www.dnevnik.bg/sport/2017/10/27/3067171_kubrat_pulev_e_pred_mach_za_titlata_na_svetovnata/", "text": "Кубрат Пулев може да участва в мач за титлата на Световната боксова асоциация (WBA), обяви президентът на Hitz Boxing Боби Хиц. Той посочи, че евентуалният двубой ще е в Чикаго. \"Да, мога да потвърдя, че с моя партньор Рой Джоунс сме говорили с промотъра на Кубрат Пулев - \"Зауерланд\", за мач между Фрес Окендо и Пулев за титлата на WBA в началото на следващата година\", каза Хиц, цитиран от boxingscene.com. Самият Пулев каза преди дни, че  насочва погледа си към мачове в Чикаго . \"В Щатите боксът е много развит и там е едно поле, в което не е лошо да се развием. Имаме контакти и в бъдеще мога да играя там. Затова сега ще направим доста разговори на местно ниво, за да видим в бъдеще как трябва да се случат нещата\", каза Пулев в София. Брат му Тервел също трябваше да има мач в Чикаго, но  двубоят пропадна . Според Хиц градът е много подходящ за евентуална среща между пуерториканеца Окендо и Кубрат Пулев, тъй като там има големи общности от двете страни. \"Това осмисля подобен мач тук. Последният мач за титлата на WBA в тежката категория в Чикаго беше през 1981 г.\", посочи промотърът. \"Вчера получих обаждане от Крис Майер от \"Зауерланд\", който каза, че Пулев има интерес към мач с Окендо, след като се възстанови от  контузията, довела до отмяната на мача му с (Антъни) Джошуа \", заяви изпълнителният директор на \"Скуеър ринг промоушънс\" Джон Уърт. Той получил уверение, че \"до няколко седмици\" българинът ще бъде напълно възстановен. От \"Зауерланд\" казали, че мачът може да е в САЩ или в България. \"Нашето желание е да го направим тук\", добави той.", "date": "2017.10.27", "title": "Кубрат Пулев е пред мач за титлата на Световната боксова асоциация в началото на 2018 г."}
{"url": "http://www.dnevnik.bg/bulgaria/2017/10/27/3067239_sobstvenicite_na_iazovir_chotorata_tvurdiat_che_toi_ne/", "text": "Язовир \"Чотората\" не може да залее населени места и да е причина за наводненията в Бургаско. Под това мнение се обявиха пред Би Ти Ви тримата съсобственици на водоема. Вчера министърът на икономиката  Емил Караниколов посочи именно този язовир  като мястото, от където е тръгнала приливната вълна, която в крайна сметка доведе до смъртта на трима души и нанесе щети за милиони левове. Сред собствениците на \"Чотората\" е Елена Димитрова, която е общински съветник от БСП в Камено. Според нея жертвите са на много голямо отстояние от язовира. По думите ѝ е немислимо това място да бъде залято от водоема. Нейният съпруг Димчо Мутафов добави, че в язовира не се задържат големи количества вода заради рибата, която има в него. Водоемът има изпускател, който е на определена кота, и ако водата се вдигне, тя излиза от преливника. Той каза още, че разполага с протокол от миналата година, че язовирната стена е в добро състояние. \"Нашият язовир е на такова място, че не може да залее нито населени места, нито постройки\", каза Мутафов, като допълни, че в \"Чотората\" е имало около 30-40 хил. литра вода, а това количество било много малко в сравнение с водата, която е заляла региона. Той обясни, че водоемът, който стопанисват, се намира на най-долното ниво от каскада с 4 язовира. Според него някои от тях са безстопанствени и техните стени са се скъсали и по този начин водата е тръгнала по пътя си, който преминавал именно през \"Чотората\".", "date": "2017.10.27", "title": "Собствениците на язовир \"Чотората\" твърдят, че той не е причина за наводненията в Бургаско"}
{"url": "http://www.dnevnik.bg/sviat/2017/10/27/3067243_bangladesh_obmislia_da_sterilizira_bejancite_rohindji/", "text": "След като акцията по раздаване на противозачатъчни на бежанците от етноса рохинджа не сполучи, Бангладеш обмисля да предприеме кампания за доброволна стерилизация за ограничаване на демографския бум в мизерните и пренаселени лагери, съобщи агенция \"Франс прес\". Около 900 000 души от тази мюсюлманска общност, избягали от Мианма, където според ООН се води етническо прочистване срещу нея, живеят в импровизирани лагери в южната част на Бангладеш. Дака се страхува, че бум на ражданията сред  рохинджите , които традиционно имат много деца, ще влоши още повече условията на живот в огромните лагери. Властите в Бангладеш проведоха кампания по раздаване на контрацептиви, но не постигат желания резултат. Сред новодошлите има 20 000 бременни жени и 600, които вече са родили, откакто са пристигнали в Бангладеш. Заради това службите за семейно планиране обмислят по-радикални методи. Те поискаха от правителството разрешение да бъдат извършвани стерилизационни процедури на доброволен принцип - вазектомия и трайна женска стерилизация. Американският държавен секретар Рекс Тилърсън призова вчера въоръжените сили на Мианма да сложат край на насилието в щата Ракхайн и да помогнат за доставянето на  хуманитарна помощ на разселените , съобщи ДПА. В телефонен разговор с главнокомандващия въоръжените сили Мин Аун Хлайнг Тилърсън \"изрази загриженост от продължаващата хуманитарна криза и зверствата в щата Ракхайн\", заяви говорителката на Държавния департамент Хедър Науърт. От началото на кризата през август над 600 000 души от мюсюлманската общност рохинджаа избягаха от будистката страна в съседен Бангладеш, за да се спасят от насилието, избухнало след нападения на рохинджи срещу силите за сигурност в Мианма и последвалата ответна реакция на армията./ БТА", "date": "2017.10.27", "title": "Бангладеш обмисля да стерилизира бежанците рохинджи"}
{"url": "http://www.dnevnik.bg/kultura/2017/10/27/3067169_arvo_piart_osvaldo_golihov_i_dobrinka_tabakova_zvuchat/", "text": "Арво Пярт, Освалдо Голихов, Добринка Табакова и цветът на българския класически авангард ще звучат на мини-фестивала Re: novae musicae, с който Софийската филхармония започва мисията си да обогати афиша си със съвременна и българска класическа музика. Първият концерт е днес, 27 октомви в камерната й зала в изпълнение на \"Кварто квартет\", а цикълът ще завърши на 1 ноември на необичайно място - в закритото пространство на Ларгото, отново с \"Кварто\". Предвидени са общо 5 концерта в следващите няколко дни плюс едно специално събитие. От 19 ч. \"Кварто квартет\" (Иван Пенчев – цигулка, Кристина Хинова – цигулка, Татяна Тодорова – виола, Димитър Тенчев – виолончело) представят двама от най-известните съвременни композитори - естонеца Арво Пярт и аржентинецът от руско-румънски произход Освалдо Голихов редом с три български имена. В програмата са \"Танго\" на Ценко Минкин, Fratres на Пярт, Amores на Асен Аврамов, Tenebrae на Освалдо Голихов и \"Вратите на съня II\" на Георги Арнаудов. Два часа по-рано в студио \"Музика\" на филхармонията изпълнители и композитори канят слушателите на среща и разговор за музиката. Вторият концерт в събота, 28 октомври представя изключително клавирна музика на жени-композитори. Освен добре познатата Добринка Табакова, резидентен композитор на оркестъра на Би Би Си, в програмата са още произведения на Александра Карастоянова-Херментин, Албена Петрович-Врачанска, Александра Вребалов, Сaнтa Paтнueцe и Дария Андовска - композитори, чиято музика звучи на най-авторитетните световни сцени. На пианото са Инес Симеонова, Десислава Патруйо и Сава Вутов. Неделя е отредена на най-новите имена в българската музика - студенти по композиция от музикалната академия \"Панчо Владигеров\". От 11 ч. в камерната зала ще бъдат представени Петър Димов – \"Пиеса\" за струнно трио, Давид Кокончев – \"Носталгични вариации\" за кларинет и пиано, Норис Гетов – \"Пиеса\" за кларинет и виолончело, Светлин Христов – \"Монолог за 4 -ма\", Михаела Котева – \"Скерцо\" за 3 фагота и Добромир Кисьов – \"Токата\" за контрабас и пиано, както и техните преподаватели - Красимир Тасков, Йовчо Крушев, Велислав Заимов и Атанас Атанасов. Акцент на фестивала е неделният концерт в Зала България, когато под диригентството на известния Герган Ценов оркестърът на Софийската филхармония ще изпълни три произведения на най-известните български съвременни композитори: Васил Казанджиев – \"Илюминации\", Иван Спасов – \"Песни за мъртвите\" за сопран и оркестър и Константин Илиев – Симфония No 6. Солист е оперната певица Цветана Бандаловска. \"Често ме питат какво трябва да се направи, за да се преодолее тази огромна дистанция между българската публика и българската съвременна музика и все по-често си мисля, че може би едно добро начало би било първо да изпълним самата музика! И току-виж се оказало, че няма никаква дистанция!\", казва Герган Ценов, който в кариерата си в САЩ и чрез камерния си ансамбъл \"Ценов\" популяризира по света нова българска музика. На шега от филхармонията са дали на фестивала си подзаглавието \"между авангарда и хипстърството... или дни за \"съотнасяне\" към новата музика\".", "date": "2017.10.27", "title": "Арво Пярт, Освалдо Голихов и Добринка Табакова звучат на минифестивал в Софийската филхармония"}
{"url": "http://www.dnevnik.bg/bulgaria/2017/10/27/3067174_bulgariia_ne_usvoiava_parite_za_romite_neka_gi_vzeme/", "text": "Щом България не усвоява парите за ромите, нека ги вземе Германия, казва в интервю за  \"Дойче веле\"  министърът на интеграцията на Северен Рейн-Вестфалия. В тази германска провинция се заселват особено много български роми. \"В Марксло се чувстваме добре. Тук е по-хубаво, отколкото в България, защото имаме работа и изкарваме пари. С тях ще си ремонтираме къщата\", казва жена от Кричим, анкетирана от дуисбургския институт NUREC. Повечето преселници, пристигнали в началото на 2016 г. в Дуисбург, са били от Пловдив, Пещера и Пазарджик. Министърът на интеграцията на Северен Рейн-Вестфалия Йоахим Щамп познава региона около Пловдив, разговарял е с местните власти, ходил е и в Столипиново, виждал е тамошните условия за живот. Затова е наясно от какво бягат хората. Знам как живеят ромите \"Видях в какви условия живеят хората, видях хигиената, видях и това, че  децата почти не са обхванати  в училищното образование. От наша гледна точка е изключително важно да се полагат огромни грижи тъкмо за младото поколение, за да получи то по-добро образование. Това е най-важната стъпка, която трябва да се направи\", казва политикът от Партията на свободните демократи. Огромната безработица и  отрицателното отношение на българите към малцинствата  карат мнозина роми и български турци да търсят късмета си в чужбина. При това България има възможност да получава пари от ЕС за интеграцията на малцинствените групи - по линия на Европейския социален фонд (ЕСФ). Само че средствата често остават непоискани. Факт, който особено много ядосва германския политик. \"Просто е недопустимо България да не усвоява средствата от ЕСФ, които ѝ се полагат – те остават в голямата си част неизползвани или пък потъват в нечии джобове. В това отношение трябва да спешно да се предприеме нещо\", казва Йоахим Щамп. Защо България не усвоява парите за ромите? Това, че България не успява до усвои средствата от ЕСФ се дължи най-вече на относително сложните процедури, които изискват добра квалификация на администрацията, за да се кандидатства за отпускането им. Квалификация, каквато тя явно няма. Данните от ЕС сочат, че през миналия отчетен период - от 2007 до 2013 г.- България е усвоила едва 53% от средствата за социална интеграция на малцинствата. В Румъния този процент е още по-нисък – 30%. Министърът на интеграцията в Северен Рейн-Вестфалия Йоахим Щамп има и предложение в тази връзка: щом българските власти не са в състояние да усвоят парите, средствата да бъдат пренасочени към Германия. Например към градове като Дуисбург, Дортмунд, Гелзенкирхен или Есен, които са най-силно засегнати от преселението на  бедни мигранти от България и Румъния . Повечето от тези мигранти не знаят никакъв чужд език, имат лошо или никакво образование и слаба квалификация, а единственото им средство за изкарване на пари са двете им ръце и... децата, които обикновено са многобройни. За тях в Германия се получават детски надбавки: по 187 евро на дете. С подобни средства бедните ромски семейства с много деца могат да живеят криво-ляво, даже и никой от семейството да не ходи на работа. Понякога този факт стимулира и значителна криминална енергия. Според публикации в германските медии, през миналата година в Германия са били разкрити масови злоупотреби и измами с детски надбавки и социални помощи, като в някои от случаите те са били дело на организирани банди, които са използвали ромите. В някои от схемите мигрантите биват регистрирани като работещи за по няколко часа на седмица в дадена фирма. Те няма как да преживяват само с ниските заплати от тази почасова дейност, но фактът, че се водят на работа им дава право да кандидатстват за социални помощи. Друга схема функционира така: кандидатства се за  детски надбавки  за деца, които съществуват само на хартия или пък са в България. Борбата срещу социалните злоупотреби е сред приоритетите на сегашното правителство в Северен Рейн-Вестфалия, потвърждава министърът на интеграцията Йоахим Щамп, който е и заместник-премиер на провинцията. \"Ще следим за това детските надбавки да се изплащат само за реално съществуващи деца. В момента има много злоупотреби в цялата социална система и ние обсъждаме въпроса с различните министерства, за да се справим с този проблем. Освен това смятаме да разговаряме с колегите ни от България и Румъния за това как да се подобри ситуацията в тези страни\", казва Щамп. \"Това е гигантска задача\" Германският политик смята да постави въпроса на дневен ред и във връзка с ролята на Пловдив като културна столица на Европа. Щамп добавя, че германските власти са готови да оказват помощ на България в различни съвместни проекти и инициативи, които да подобряват условията на живот в страната. Германските социални съюзи, които са натрупали солиден опит в  интеграцията на малцинствата , също ще бъдат включени в редица подобни инициативи, уверява Щамп. Той добавя, че вече съществуват помощни проекти за жертвите на трудова експлоатация или принудителна проституция, някои от които дават резултат. Йоахим Щамп обаче знае, че развилото се в течения на столетия отхвърляне на ромите не може да бъде преодоляно за две-три години. \"Това е гигантска задача\", казва той. Най-решаващото, според него, е децата да бъдат изпращани на училище, за да получат образование, за да може един ден да вземат живота си в свои ръце. \"В бъдеще ще трябва да се занимаваме много по-интензивно с темата за ромите. Те са най-голямото малцинство в ЕС и е европейска задача да се погрижим за тях\", казва германският политик.", "date": "2017.10.27", "title": "България не усвоява парите за ромите, нека ги вземе Германия, поиска германски министър"}
{"url": "http://www.dnevnik.bg/sport/2017/10/27/3067245_video_kak_futbolist_na_borusiia_vkara_gola_na_golovete/", "text": "С \"гола на головете\". Ако търсите кой е начинът един футболист да се завърне в игра след контузия - това е. Играчът на \"Борусия\" (Дортмунд) Рафаел Герейро отново тренира с отбора след възстановяване след операция. Португалецът привлече вниманието със забележително изпълнение по време на тренировка. След центриране той се завъртя с гръб и с впечатляващ удар с пета прати топката в горния ляв ъгъл на вратата. Попадението, макар и на тренировка, беше определено от фенове в социалните мрежи като един от най-хубавите голове за годината. Първият мач на Герейро след завръщането му в игра беше във вторник при победата с 5:0 срещу \"Магдебург\" за Купата на Германия. Той влезе като резерва в 60-ата минута.", "date": "2017.10.27", "title": "Видео: Как футболист на \"Борусия\" вкара \"гола на головете\""}
{"url": "http://www.dnevnik.bg/biznes/2017/10/27/3067312_putuvaniiata_na_bulgari_v_chujbina_belejat_skok_ot/", "text": "Пътуванията на български граждани в чужбина през септември тази година са с 11.9% повече от същия месец на миналата, съобщиха от Националният статистически институт. Статистиката очита 570 800 пътувания. Най-сериозно увеличение се наблюдава на пътуванията до Германия (27.2%), Великобритания (22.9%) и Австрия (15.3%). В сравнение със септември миналата година e регистрирано увеличение при пътуванията по всички наблюдавани цели - с цел почивка и екскурзия - с 15.8%, със служебна цел - с 13.8%, и с други цели - с 8.2%. Най-голям относителен дял от общия брой пътувания на български граждани в чужбина през септември 2017 г. формират пътуванията с други цели (гостуване, обучение, посещение на културни и спортни мероприятия) - 45.2%, следвани от пътуванията с цел почивка и екскурзия - 34.2%, и пътуванията със служебна цел - 20.6%. През септември 2017 г. най-голям брой пътувания на български граждани са осъществени към - Гърция (147 400), Турция (115 700) и Сърбия (42 000). Посещенията на чужденци в България се повишават с 6.6% Посещенията на чужденци в България са 1.27 млн, или с 6.6% повече в сравнение със септември 2016 година. Регистрирано е увеличение при всички наблюдавани цели. От общия брой чужденци, посетили България през септември 2017 г., делът на гражданите от Европейския съюз е 63.6%, или с 4.7% повече в сравнение със същия месец на предходната година. Увеличават се посещенията на граждани от Белгия - с 29.1%, Обединеното кралство - с 13.3%, Франция - с 10.7%, Румъния - с 8.3%, Чешката република - с 4.0%, Полша - с 3.1%, Гърция - с 2.5%, и други. Същевременно намаляват посещенията на граждани от Унгария - с 4.9%, Австрия - с 3.3%, Германия - с 1.2%, и други. През септември 2017 г. преобладава делът на посещенията с цел почивка и екскурзия - 46.0%, следвани от посещенията с други цели - 38.3%, и със служебна цел - 15.7%. Най-много посещения в България през септември 2017 г. са реализирали гражданите от Германия - 179 100, Турция - 158 800 и Румъния - 158 000", "date": "2017.10.27", "title": "Пътуванията на българи в чужбина бележат скок от почти 12% през септември"}
{"url": "http://www.dnevnik.bg/sviat/2017/10/27/3067309_sledovateli_ot_evropol_se_vkljuchvat_v_razsledvaneto/", "text": "Трима следователи от Европол се очаква да пристигнат в Малта, за да съдействат за откриването на убийците на малтийската журналистка  Дафне Каруана Галиция , разследвала  корупцията по високите етажи на властта , съобщи агенция \"Франс прес\", като се позова на комюнике на малтийската полиция. Холандски експерти и агенти от американското ФБР вече се включиха в разследването на атентата от 16 октомври, когато колата на журналистката бе взривена и тя загина в експлозията. Във вторник председателят на Европейския парламент  Антонио Таяни засили натиска , настоявайки за международно разследване. Малтийското правителство  деблокира 1 милион евро , които предоставя за информация, която би довела до извършителите и поръчителите на убийството. Мнозина в най-малката страна в ЕС обаче не вярват на съдебните власти и полицията. Снощи група жени разпънаха палатки на исторически площад в малтийската столица Валета, обявявайки четиридневен протест с настояване за оставката на началника на полицията и министъра на правосъдието и заменянето им с личности, одобрени от две трети от парламента. Ако парламентът не чуе това, което имаме да му кажем, ще излезем по улиците и тогава може би някой ще ни изслуша, заяви една от участничките. ЕП изпраща делегация в Малта, за да разследва как правителството се справя с корупцията, увеличавайки натиска върху премиера Джоузеф Мускат, предаде агенция \"Асошиейтед прес\". Председателят на групата на АЛДЕ в Европарламента Ги Верхофстат каза вчера, че корупцията в Малта изглежда е широко разпространена и се е превърнала в доходен бизнес модел. Делегацията ще провери дали в Малта се спазва върховенството на закона и какви мерки се вземат срещу корупцията и прането на пари, допълни Верхофстат./ БТА", "date": "2017.10.27", "title": "Следователи от Европол се включват в разследването на убийството на Дафне Каруана Галиция"}
{"url": "http://www.dnevnik.bg/politika/2017/10/27/3067307_dps_iska_ostavkata_ili_na_valeri_simeonov_ili_na/", "text": "За пореден път ДПС призова днес националистите да излязат от управлението на страната. В писмо до европейски институции и партии депутатите от движението са поискали общи действия срещу популизма, национализма и ксенофобията в Европа и в частност - в България. Писмото било изпратено \"по принуда\", понеже управляващите от ГЕРБ не послушали ДПС сами да отстранят \"Обединените патриоти\" от властта. \"Нужни са решителни действия. Националистите - вън от властта! Оставка - или на Валери Симеонов, или на цялото правителство\", каза днес в парламента лидерът на ДПС Мустафа Карадайъ. Той цитира редица публикации в медиите за незаконни действия, в т.ч. строежи на Симеонов, както и за решения на съда срещу него. \"Медиите питат, гражданите очакват, но резултатът какъв е!? Заплаха към медиите през официалния сайт на Министерския съвет (в началото на октомври бе публикувана позиция на Симеонов, в която той призовава медиите да му се извинят след скандала и заплахите към журналиста Виктор Николаев - бел. авт.)\", каза Карадайъ. Той заяви, че ГЕРБ работи против интересите на страната, тъй като награждава Валери Симеонов с вицепремиерски пост и включва националистите във властта. \"Това е претоплена манджа\", обяви депутатът от \"Обединените патриоти\" Павел Шопов. Той обяви още, че ДПС е партията, която най-много използва езика на омразата. Зам.-председателят на ГЕРБ Цветан Цветанов обяви, че не трябва да се влиза в обяснителен режим и че партиите трябва да се концентрират върху предстоящото европредседателство и върху приемането на бюджета за 2018 г., брутният вътрешен продукт на страната през която щял да бъде 105 млрд. лева. Все пак част от парламентарната дейност на опозицията била да иска оставки. \"България има своя силен глас с министър-председател Бойко Борисов, който се ползва с изключително доверие сред европейските ни партньори\", каза още Цветанов.", "date": "2017.10.27", "title": "ДПС иска оставката или на Валери Симеонов, или на цялото правителство (допълнена)"}
{"url": "http://www.dnevnik.bg/bulgaria/2017/10/27/3067314_bonusite_za_specpravosudieto_minaha_vupreki/", "text": "Въпреки че Висшият съдебен съвет (ВСС) и  съветът за развитие на съдебната реформа  към министъра на правосъдието бяха против идеята за бонуси за специализираното правосъдие, парламентът окончателно гласува тези измения в закона за съдебната власт. \"За\" бяха 78 народни представители, 21 бяха против и 9 се въздържаха. ДПС подкрепиха предложението, като Хамид Хамид похвали, че ГЕРБ са се вслушали отново в партията. По думите му бонусите са едновременно мярка да се стимулират магистратите и средство за борба с корупцията. \"В медиите се твърдеше, че едва ли не на калпак се раздават по 6 заплати допълнително и се противопоставят съдиите. Това не отговаря на истината, защото не се дават 6, а не повече от 6 заплати и не се дават на калпак, а се дават по индивидуална оценка на ВСС\", заяви Хамид. Според Явор Божанков от БСП допълнителното възнаграждение трябва да става на база обективни критерии, за да не се създава противопоставяне и разделение в съдебната система. Според гласувания текст размерът на бонуса ще се определя по утвърдени от съответната колегия на Висшия съдебен съвет правила за индивидуална оценка на резултатите от дейността.", "date": "2017.10.27", "title": "Бонусите за спецправосъдието минаха въпреки становищата на съдебния съвет и Цачева (обновена)"}
{"url": "http://www.dnevnik.bg/kultura/2017/10/27/3057931_otkus_ot_istoriia_na_ljubovta_na_nikol_kraus/", "text": "\"История на любовта\", един от любимите романи на десетилетието! Мъдра, неимоверно красива и вълнуваща книга, в която главен герой е самата тя. Стотици неща могат да променят живота ти – едно писмо например. И книги като \"История на любовта\". Всеки, разгърнал страниците й, ще се промени, поне мъничко, и това не е под контрола на нейния автор. Разказ след разказ съдбите на герои от различни страни – от Полша, през Израел, до Чили и САЩ – се преплитат, хора се раждат и умират, изгубват любовта и я намират, един след друг се разкриват нови факти като в съвършена литературна мистерия. Отдавна изгубена книга се появява отново и свързва по необясним начин един старец, който иска да се срещне със сина си, неподозиращ за неговото съществуване, и младо момиче, което се опитва да намери лек за самотата на овдовялата си майка. Всяка вечер Лео Гурски тропа по радиатора си, за да даде знак на съседите от горния етаж, че още е жив. Прави всякакви чудати неща, за да го забележат – какво ли не бихме направили ние, хората, за да не останем незабелязани, прах, издухан от вятъра без следа? Никол Краус е родена през 1974 г. в Ню Йорк, учила е в Станфордския университет в Калифорния и в Оксфорд. Публикувала е поезия и разкази в различни издания като \"Гранта\", \"Ню Йоркър\", \"Ескуайър\" и др. Книгите й са преведени на 35 езика и й носят поредица от награди. Бестселърът \"История на любовта\" печели приза \"Сароян\" за международна литература, оглавява множество класации и е носител на редица награди в САЩ и Великобритания. През 2016 г. е екранизиран с успех от режисьора Раду Михайлеану. За радост на българската публика, филмът е в конкурсната програма на международния кино-литературен фестивал \"Синелибри\" 2017. ПОСЛЕДНИТЕ ДУМИ НА СВЕТА Утре-ВДРУГИДЕН, като ми дойде времето, в некролога ми вероятно ще пише ЛЕО ГУРСКИ ОСТАВИ СЛЕД СЕБЕ СИ АПАР¬ТАМЕНТ С БОКЛУЦИ. Изненадващо е, че още не съм се погребал жив. Жилището не е голямо. Едвам успявам да опазя тясна пътечка от леглото до тоалетната, от тоалетната до кухненската маса и от масата до външната врата. Да стигна от тоалетната до външната врата е невъзможно – първо трябва да заобиколя кухненската маса. Харесва ми да мисля за дома си като за бейзболно игрище: тоалетната – първа база, кухненската маса – втора, входната врата – трета. Ако се позвъни на вратата, докато си лежа, трябва да мина през тоалетната и масата, за да отворя. Ако е Бруно, го пускам, без да кажа дума, после се стрелвам обратно към леглото, следван от окуражителния рев на невидимата тълпа в главата си. Често се питам кой последен ще ме види жив. Лично аз бих заложил на момчето за доставки от близкия китайски ресторант. Четири вечери седмично поръчвам храна за къщи. Всеки път играя голямо театро, уж не мога да си намеря портфейла. Момчето стои чинно с мазната торба на вратата, а аз се чудя дали това е вечерта, когато ще доям пролетните рулца, ще си легна и ще получа сърдечен удар в съня си. Старая се да ме забележат. Понякога, докато се разхождам, решавам да си купя сок, дори и да не ми се пие. Ако има много хора в магазина, задължително разпилявам всички монети по пода. После на четири крака. Доста усилия ми коства да клекна, а още толкова – да стана. И все пак. Може би изглеждам като глупак. Или пък влизам в \"Атлитс Фут\" и казвам: – Какви маратонки можете да ми предложите? – Продавачът ме поглежда като да съм мижитурка (аз не че не съм) и ме насочва към единствения чифт \"Рокпорт\" в магазина – нещо в ярко бяло. – О не! – отвръщам аз. – Тези вече ги имам. После отивам до рафта с \"Рийбок\", избирам си нещо, което бегло напомня обувки, по-скоро гумени ботуши, и искам номер 43. Младежът ме поглежда отново, този път по-внимателно. Взира се в мен дълго и настойчиво. – Номер 43! – повтарям аз, стиснал обувката. Той поклаща глава, влиза в склада и докато се върне, аз вече съм си събул единия чорап. Навивам крачолите и си поглеждам жалките издатъци, наречени стъпала, после настъпва неловко мълчание, от което става ясно, че чакам той да ми нахлузи маратонката. Никога не купувам. Искам просто да не умра незабелязан. Преди няколко месеца видях във вестника обява със следния текст: ТЪРСИ СЕ ГОЛ МОДЕЛ ЗА КУРС ПО РИСУВАНЕ. 15 ДОЛАРА НА ЧАС. Звучеше прекалено хубаво, за да е истина. Да ме гледат толкова дълго. Толкова много хора. Обадих се. Някаква жена ми каза да отида идния вторник. Опитах се да опиша как изглеждам, но тя не беше заинтересована. – Няма изисквания – прекъсна ме тя. Дните минаваха бавно. Казах на Бруно, но той реши, че ще се записвам на уроци по рисуване, за да гледам голи момичета. Не пожела да разбере истината. \"И циците ли си показват? – попита той. Свих рамене. – И там долу?\" След като госпожа Фрейд от четвъртия етаж почина и я намериха едва на третия ден, с Бруно започнахме да се наглеждаме. Намирахме си поводи: \"Свърши ми тоалетната хартия\", казвах аз, когато Бруно отвореше вратата. Минаваше ден. Почукване на моята врата. \"Загубих програмата за телевизията\", обясняваше той и аз отивах да донеса моята, макар да знаех, че неговата си е на обичайното място на канапето. Веднъж слезе в неделя следобед. – Трябва ми чаша брашно. – Ти не можеш да готвиш! – не се сдържах, макар да беше доста грубо. Последва тишина. Бруно ме погледна в право в очите. – Нищо не знаеш ти. Ще пека кекс. Когато пристигнах в Америка, не познавах почти никого, с изключение на един втори братовчед, ключар. Започнах работа при него. Да беше обущар, обущар щях да стана; ако ринеше боклук, и аз щях да рина. Но беше ключар. Научи ме на занаята. Работехме двамата заедно, но една година внезапно заболя от туберкулоза, наложи се да му изрежат дроба, вдигна 42 градуса температура и умря. Аз поех бизнеса. Изпращах половината печалба на вдовицата му, дори след като се омъжи за някакъв лекар и се премести в Бей Сайд. Останах в занаята повече от петдесет години. Не си бях представял точно това. И все пак. Истината е, че започна да ми харесва. Помагах на тези, които са се заключили отвън, на други пък помагах да държат навън онова, което не искат да пуснат в дома си, за да спят спокойно. Един ден се бях загледал през прозореца. Може да съм блял в небето. И най-големия глупак да изтупаш на прозореца – ето ти Спиноза. Следобедът мина, започна да се здрачава. Протегнах се да запаля лампата и внезапно сякаш слон настъпи сърцето ми. Паднах на колене. Изглежда, все пак нямаше да живея вечно. Измина една минута. После втора. И още една. Запълзях към телефона. Двайсет и пет процента от сърдечния ми мускул умряха. Възстановявах се доста време, но така и не се върнах към работата. Мина цяла година. Усещах как времето си лети. Взирах се през прозореца. Гледах как есента преминава в зима. Зимата в пролет. Понякога Бруно слизаше да поседи при мен. Познаваме се от деца, съученици сме. Той беше един от най-добрите ми приятели – с дебели очила, рижа коса, която мразеше, и глас, който ставаше писклив, когато се развълнува. Не знаех, че е още жив, докато един ден, както си вървях по Ист Бродуей, не чух гласа му. Обърнах се. Беше с гръб към мен, стоеше пред магазина за плодове и питаше колко струва нещо си. Отначало реших, че ми се причува, откъде щеше да се вземе тук приятелят ми от детинство? Замръзнах на място на тротоара. Той отдавна трябваше да е два метра под земята. А аз бях в Съединените щати, ето \"Макдоналдс\" е отсреща! Но за всеки случай изчаках. Ако го бях видял в лице, нямаше да го позная. И все пак. Походката му не можеше да се сбърка. Щеше да ме задмине, протегнах ръка. Не знаех какво правя, може би наистина се бях припознал, но го дръпнах за ръкава. – Бруно – промълвих. Той спря и се обърна. Отначало изглеждаше изплашен, после объркан. – Бруно. – Погледна ме. Очите му бавно се насълзиха. Сграбчих и другата му ръка – държах един ръкав и една ръка. – Бруно. – Започна да трепери. Докосна бузата ми. Стояхме насред тротоара, хората минаваха забързано, беше топъл юнски ден. Косата му беше оредяла и снежнобяла. Изпусна плодовете. Бруно. След няколко години жена му почина. Старото жилище не му понасяше – всичко му напомняше за нея, така че, когато на горния етаж при мен се освободи един апартамент, се премести. Често седяхме на кухненската маса. Понякога следобедът минаваше, без да пророним дума. А ако говорехме, никога не беше на идиш. Думите от детството ни станаха непознати – не можехме да ги използваме по същия начин и затова предпочитахме изобщо да не ги използваме. Животът изискваше нов език. Бруно, верният стар приятел. Не съм казал достатъчно за него. Стига ли да река, че е неописуем? Не. По-добре да опитам и да не успея, отколкото изобщо да не опитам. Пухкавата бяла коса, която пърха около черепа като глухарче на вятъра. Много пъти, Бруно, съм се изкушавал да духна главата ти и да си пожелая нещо. Само жалките ми остатъци от приличие ме спират. Или по-добре да започна с ръста ти – миниатюрен. В добрите си дни едва достигаш до гърдите ми. Или може би с очилата, които намери в някаква кутия и обяви за свои – огромни кръгове, които толкова уголемяват очите ти, че обичайната ти реакция изглежда 4,5 по скалата на Рихтер? Очилата са женски, Бруно! Сърце не ми даваше да ти кажа. Много пъти съм опитвал. Има и още нещо. Когато бяхме млади, ти беше по-добрият писател. Тогава бях прекалено горд да си призная. И все пак. Знаех го. Вярвай ми, знаех тогава, знам и сега. Боли ме, като помисля, че така и не ти признах, а и като се сетя за всичко, което можеше да станеш. Прости ми, Бруно. Моят най-стар приятел. Най-добрият. Не бях справедлив към теб. Ти беше такава утеха в залеза на живота ми. Ти, най-вече ти, който щеше да намериш точните думи. Веднъж, преди много време, намерих Бруно проснат в средата на хола, а до него празно шише от хапчета. Беше му дошло до гуша. Искаше да заспи завинаги. На гърдите си беше залепил бележка с три думи: СБОГОМ, ОБИЧНИ МОИ. – НЕ, БРУНО, НЕ, НЕ, НЕ, НЕ, НЕ, НЕ, НЕ! – Ударих му шамар. Клепачите му трепнаха и се отвориха. Погледът му беше празен и объркан. – СЪБУДИ СЕ, ДЕБЕЛА ТИКВО! – извиках. – ЧУВАШ ЛИ МЕ? СЪБУДИ СЕ! Клепачите му бавно се затвориха отново. Обадих се на 911. Напълних купа студена вода и я лиснах в лицето му. Допрях глава до сърцето. Много отдалече се чу глухо размърдване. Пристигна линейка. В болницата му промиха стомаха. – Защо изгълтахте толкова хапчета? – попита лекарят. Бруно, болен, изтощен, вдигна поглед спокойно. – ВИЕ КАК МИСЛИТЕ, ЗАЩО ИЗПИХ ТОЛКОВА ХАПЧЕТА?! – изпищя той. Болничната стая се умълча; всички се взираха в него. Бруно изстена и се обърна към стената. Вечерта го сложих да си легне. – Бруно – започнах. – Съжалявам. Толкова беше егоистично. – Въздъхнах и понечих да си тръгна. – Остани с мен! – изплака той. Повече не споменахме станалото. Така, както никога не споменавахме детството, мечтите, които имахме и загубихме, всичко, което се случи, и онова, което не се случи. Веднъж си седяхме и мълчахме. Внезапно единият се разсмя. Беше заразително. Смеехме се без причина, продължихме да се кикотим и само след миг вече се клатехме в креслата, давехме се и виехме от смях, а по лицата ни се стичаха сълзи. На слабините ми се появи мокро петно и това усили смеха ни, заудрях по масата, едва си поемах дъх. Може би така ще си отида, в пристъп на смях, какво по-добро от това, засмян и разплакан, засмян и с песен на уста, засмян, за да не забравя, че съм сам, че това е краят на живота ми, че смъртта ме чака зад вратата. Като дете обичах да пиша. Само с това исках да се занимавам, когато порасна. Измислях си герои и изпълвах тетрадки с техните разкази. Писах за едно момче, което пораснало и станало толкова космато, че хората го преследвали заради козината му. Налагало се да се крие по дърветата и така се влюбил в една птичка, която си мислела, че той е 150-килограмова горила. Писах за сиамски близначки, едната от които беше влюбена в мен. Мислех си, че сексуалните сцени са изключително оригинални. И все пак. Когато пораснах, реших, че искам да стана истински писател. Опитах се да пиша за истински неща. Исках да опиша света, защото животът в един неописан свят бе прекалено самотен. Преди да навърша двайсет и една, вече бях написал три книги; кой знае какво е станало с тях. Първата разказваше за Слоним, града, в който живеех, който веднъж беше в Полша, друг път в Русия. Нарисувах и карта за корицата, сложих номера и имена на къщите и магазините: Кипнис, месарят; Гродзенски, шивачът; тук пък живееше Фишл Шапиро, който беше или велик цадик, или велик идиот – никой не се наемаше да реши; там бяха и площадът, поляната, където играехме, тук реката се разширяваше, там стесняваше; тук пък започваше гората с дървото, на което се обеси Бейла Аш, едно тук, друго там. И все пак. Когато я дадох на единствения човек в Слоним, чието мнение ме интересуваше, тя просто сви рамене и каза, че пò ѝ харесва, като си измислям разни неща. Написах втора книга, в която всичко си измислих. Изпълних я с крилати хора, дървета с корени в небето, хора, които забравят имената си, и такива, които нищо не могат да забравят. Дори си измислих думи. Когато свърших, тичах по целия път до дома ѝ. Втурнах се през вратата, взех по три стъпала нагоре и я връчих на единствения човек в Слоним, чието мнение ме интересуваше. Подпрях се на стената и се взирах в лицето ѝ, докато четеше. Минаха часове. Свлякох се на пода. Продължи да чете. После каза, че може би не трябва да си измислям чак всичко, защото така е трудно да се повярва на каквото и да било. Друг на мое място би се отказал. Аз започнах отначало. Този път не пишех за истински неща, не пишех и за въображаеми. Пишех за единственото нещо, което познавах. Страниците се трупаха. Дори след като единственият човек в Слоним, чието мнение ме интересуваше, замина за Америка, аз продължих да изпълвам страници с нейното име. След като тя замина, всичко се разпадна. Нито един евреин не беше в безопасност. Носеха се слухове за невъобразими неща и понеже не можехме да ги въобразим, не им повярвахме, докато вече не беше прекалено късно и нямахме избор. Аз работех в Минск, но ме уволниха и се върнах в Слоним. Германците напредваха на изток. Приближаваха с всеки изминал ден. Сутринта, когато чухме приближаването на танковете, майка ми каза да се скрия в гората. Исках да взема с мен и по-малкия си брат, който беше само на тринайсет, но тя каза, че ще го доведе. Защо я послушах? Защото така беше по-лесно? Изтичах в гората. Притаих се. В далечината лаеха кучета. Минаха часове. После чух изстрелите. Толкова много изстрели. Не викаха – не знам защо. А може би аз не можех да ги чуя. После – само тишина. Тялото ми беше безчувствено, спомням си вкуса на кръв в устата си. Не знам колко време е минало. Дни. Повече не се върнах. Когато отново се изправих на крака, бях изгубил единствената частица от себе си, която някога се бе смятала за способна да намери думи да опише и най-малката проява на живота. И все пак. Няколко месеца след сърдечния удар и петдесет и седем години след като се бях отказал, прописах отново. Заради самия себе си, не заради някой друг, и точно там бе разликата. Нямаше значение дали ще намеря точните думи, нещо повече – знаех, че е невъзможно. А понеже приех, че онова, което някога съм смятал за възможно, всъщност не е, и защото знаех, че никога няма да покажа и думичка на никого, написах едно изречение: Имало едно време едно момче.", "date": "2017.10.27", "title": "Откъс от \"История на любовта\" на Никол Краус"}
{"url": "http://www.dnevnik.bg/bulgaria/2017/10/27/3067317_sudebniiat_inspektorat_proveriava_shefa_na_stolichniia/", "text": "Повече от две седмици, след като избухна скандалът с делата, иззети от председателя на Софийския апелативен съд (САС) Даниела Дончева, Инспекторатcj към Висшия съдебен съвет (ВСС) обяви, че прави проверка по случая.  \"На 13 октомври 2017 г. Инспекторатът започна проверка по самосезиране след публикация в електронни медии на заявлението на съдия Милен Василев от Софийския апелативен съд за иззети му от председателя на съда Даниела Дончева дела, сред които и търговски спор за над 102 млн. лв.\", съобщава институцията до в. \"Сега\" в отговор на питане на изданието. На 16 октомври 2017 г. председателят на САС Даниела Дончева поиска от Инспектората към ВСС незабавна проверка на действията ѝ като административен ръководител съобразно твърденията в заявлението на съдия Милен Василев - пълна проверка на движението на визираното от Милен Василев търговско дело, от образуването му досега, а ако Инспекторатът прецени - и на всички дела в 6-и състав на търговското отделение на САС. Искането на съдия Даниела Дончева е било присъединено към образуваната вече проверка на Инсектората по глава девета, раздел I \"б\" от Закона за съдебната власт\", се казва в съобщението на институцията. В средата на октомври стана известно, че Дончева е публично заподозряна в корупционно действие от съдията в Търговското отделение на същия съд Милен Василев. Това стана видно от окачено в коридора на съда заявление на Василев, в което той открито обвинява Дончева в действия \"със силен корупционен мирис\". В заявлението си съдията съобщава, че му е било разпределено на случаен принцип търговско дело свързано с обявената в несъстоятелност КТБ, но е било иззето със заповед на Дончева заедно с всички дела на неговия съдебен състав. Повече четете  тук . ", "date": "2017.10.27", "title": "Съдебният инспекторат проверява шефа на столичния апелативен съд, заподозряна от колега в корупция"}
{"url": "http://www.dnevnik.bg/bulgaria/2017/10/27/3067240_predozirane_peevski_i_dps_bili_edinstvenite_koito/", "text": "- Мотивите ни са продиктувани от факта, че трябва да бъде защитен общественият интерес. Едва ли някой ще оспори, че вече трета година сме свидетели на вторичното разграбване на активите на КТБ. А с тях трябва да се покрият загубите на гражданите и държавата, нанесени от фалита на банката, причинен от умишления грабеж, на който е била подложена. Вместо парите да отидат във Фонда за гарантиране на влоговете обаче, те попадат в ръцете на определен кръг хора. - Не е нужно аз да ви ги казвам, те се знаят, а и вие вече три години последователно ги разобличавате на страниците на \"Телеграф\". Можете да ги видите и в докладите на синдиците – например кой реално открадна \"Петрол\", в чии ръце са хотелите, купени с десетки милиони от КТБ, и кой иска да вземе \"Дунарит\". Примерите са много. Това са хора, участващи активно във вторичния грабеж на активите на банката... Достатъчно показателен е фактът, че за тези три години аз като депутат и ДПС, на чиято парламентарна група съм член, сме единствените, които правим реални стъпки, за да се разкрие как беше източена и докарана до фалит КТБ. За целта и сега депозираме поредните законодателни промени. И според това кой ще ги подкрепи или не ще се разбере кой в тази страна и в този парламент защитава обществения интерес или е част от задкулисието, ограбващо държавата вече 27 години. И за миг не съм се заблуждавал, че няма да има ответна реакция и враговете ми няма да ме засипят с нова лавина от клевети. В тази графа са и тези, които цитирате. Те са част от онова задкулисие, което приватизира икономиката на България буквално за жълти стотинки, а сега на всичко отгоре се опитва да приватизира и общественото мнение, и мисленето ни... Аз съм превърнат от тази машина за клевети именно в \"необходимия враг\", зад чийто едър гръб задкулисието се пробва да прикрие собствените си тъмни схеми. Ако големият ми грях е, че съм едър, поемам отговорност, че не мога да се справя с този проблем. - Както неведнъж съм казвал, семейството ми е имало кредити в КТБ. И именно с такъв кредит закупихме преди доста време вестниците \"Монитор\", \"Телеграф\" и \"Политика\", но противно на всичко, което се опитват да внушат, ние редовно обслужвахме тези заеми и те са напълно погасени. Не дължим нито стотинка и това може лесно да бъде проверено. Също така лесно може да се провери и че нямам никакви активи, предмет на съдебни дела, свързани с несъстоятелността на КТБ. Аз и моите медии сме единствените, които осветяват вторичния грабеж на КТБ и казват истината за него. - Както вече съм обяснявал, с него бяхме добри познати. Раздели ни обаче именно въпросът за политическия инженеринг, който вече споменах. Аз не смятам, че е допустимо да се използва това като средство за влияние над обществото, и прекратих контактите си с Цветан Василев. И както виждате, си навлякох опитите му за отмъщение - неговите и на останалите играчи на задкулисието, минирало развитието на държавата ни, което и в момента прави постоянно планове за нейното ограбване и дискредитиране. - Не, не се притеснявам, защото никога не съм нарушавал нечии човешки права. Няма механизъм, по който аз като народен представител да мога да нарушавам основни човешки права... Даже съм доволен, че по този начин ще мога да представя истината за КТБ и пред американската администрация, която аз и вестник \"Телеграф\" разкриваме в продължение на няколко години.", "date": "2017.10.27", "title": "Предозиране: Пеевски и ДПС били единствените, които търсят истината за КТБ"}
{"url": "http://www.dnevnik.bg/bulgaria/2017/10/27/3067362_zaharieva_poiska_na_vsiaka_cena_14_mln_lv_za/", "text": "Министърът на външните работи Екатерина Захариева заяви по време на днешния парламентарен контрол, че от Бюджет 2018 \"трябва на всяка цена да бъдат осигурени 1.3-1.4 млн. лв., за да имаме едно достойно председателство\". По думите ѝ с тези допълнителни пари ще се организират всички протоколни събития по време на домакинството на страната на Съвета на Европейския съюз през следващата година. Тя допълни, че вече са отпуснати авансови средства за капаро, за да се запазят големите зали за конференциите. Тепърва ще се обсъжда и къде ще се организират редица приеми. Вицепремиерът уточни, че само една международна компнаия е подала документи за изпълнител на обществената поръчка за комуникационната стратегия по време на събитието. Процедурата вече е задвижена, а Захариева смята, че няма да има забавяне, тъй като няма фирма, която да обжалва. Външният министър каза още, че за комуникационния план са подсигурени 2.4 млн. лв, като 2 млн. от тях са за 2018 г. Самият план пък ще бъде окончтелно обявн през ноември. Нещо, от което се оплаквали повечето международни дипломати било това, че тази стратегия не се приема още преди средата на годината. Захариева добави, че 1.5 млн. лв. ще бъдат разпределени на задграничните ни представителства за популяризиране на председателството. Половин милион ще има за медийно обслужване зад граница, в което се включват репортажи в чужди медии, пътувания на журналисти, мониторинг, медийна и онлайн кампания и др.", "date": "2017.10.27", "title": "Захариева поиска на всяка цена 1.4 млн. лв. за организиране на събитията по време на българското председателство"}
{"url": "http://www.dnevnik.bg/sport/2017/10/27/3067386_cska_-_sofiia_podpisa_sponsorski_dogovor_s_adjubadem/", "text": "ЦСКА - София\" подписа спонсорски договор с \"Аджъбадем сити клиник\". Споразумението с най-голямата частна здравна верига в България е за една година. \"Партнираме си и с \"Левски\", и с ЦСКА. За нас футболът няма цвят. ЦСКА е легенда. Това е клуб, който говори сам за себе си. Договорът е за една година, но с опция да бъде продължен и смятаме, че това партньорство ще бъде дългосрочно\", заявиха от  \"Аджъбадем сити клиник\", която вече обединява четири болници, четири медицински центъра  и над 2500 медицински специалисти, 700 от които лекари. \"Колкото по-именити компании стават партньори на нашия клуб, толкова по-добре. Надявам се, че партньорството ни ще продължи по-дълго време\", каза спортният директор Пламен Марков. По думите му новият партньор ще лекува контузените футболисти в клуба, а за привържениците със сезонни карти ще има намаление при здравно обслужване. На събитието Марков изрази увереност, че червените продължават да се борят за титлата. След три поредни равенства отборът отстъпи първото място и вече е на пет точки от \"Лудогорец\". \"Борбата продължава, предстоят още мачове, а после ще има и по още две срещи на разменено гостуване в първата шестица. Ние имаме своите цели и ще се стремим към тях\", заяви спортният директор.", "date": "2017.10.27", "title": "\"ЦСКА - София\" подписа спонсорски договор с \"Аджъбадем сити клиник\""}
{"url": "http://www.dnevnik.bg/skorost/2017/10/27/3067395_zapochva_izgrajdaneto_na_obhodniia_put_na_aheloi/", "text": "В сряда беше подписан договорът с избрания изпълнител за изграждането на обходния път на град Ахелой, а през следващата седмица ще започне и реалното му строителство, каза днес по БНТ министърът на регионалното развитие Николай Нанков. Той допълни, че срокът за изпълнение на договора е 170 дни, като се очаква за началото на летния сезон обходът да бъде готов. Това ще облекчи сериозни движението между Бургас и Слънчев бряг. \"Предвижда се през предстоящия летен сезон трафикът по Южното Черноморие да бъде облекчен значително след като бъде довършено и разширението на участъка между Поморие и Ахелой\", посочи министър Нанков.", "date": "2017.10.27", "title": "Започва изграждането на обходния път на Ахелой"}
{"url": "http://www.dnevnik.bg/bulgaria/2017/10/27/3067407_kabinetut_se_subira_izvunredno_v_ponedelnik/", "text": "В понеделник ще се проведе извънредно заседание на Министерския съвет. Това обяви екоминистърът Нено Димов пред \"Фокус\". Това се налага заради наводненията в Бургаско в последните дни,  при които загинаха трима души. В момента в министерството на екологията подготвяли спешни мерки, които да представят по време на заседанието. Те са свързани с неработещото депо за отпадъци в Бургас. То е преустановило дейността си заради компрометирана дренажна система. \"Получих информация, че по първоначална оценка може би ще отнеме няколко месеца да бъде възстановено депото. Има свлачищни процеси, които трябва да бъдат спрени. В момента подготвяме спешни мерки, така че гражданите на общините, които използват това депо, да нямат проблем с извозването на отпадъците\", заяви Димов. Той допълни, че няма опасност от екологична катастрофа. Уточни и, че няма изтичане на боклуци навън, но самото депо не може да приема в момента отпадъци. По-рано през деня регионалният министър Николай Нанков каза от своя страна, че докато трае ремонтът на депото,  боклукът на Бургас и региона ще се събира във временни депа.", "date": "2017.10.27", "title": "Кабинетът се събира извънредно в понеделник"}
{"url": "http://www.dnevnik.bg/sviat/2017/10/27/3067413_sasht_asad_niama_budeshte_v_upravlenieto_na_siriia/", "text": "Според Вашингтон сирийският президент Башар ал Асад няма бъдеще в управлението на Сирия, заяви държавният секретар на САЩ Рекс Тилърсън, цитиран от \"Асошиейтед прес\". След среща в Женева вчера с пратеника на ООН за Сирия Стафан де Мистура, която окачестви като \"плодотворна\", Тилърсън отбеляза, че \"царуването на семейство Асад отива към края си\" и че сега \"единственият въпрос е как да бъде осъществено това\". По думите на държавния секретар САЩ искат \"цялостна и единна Сирия без роля на Асад в управлението\". Тилърсън каза още, че оттеглянето на Асад от властта трябва да стане чрез мирния процес в Женева, ръководен от Мистура, но подчерта, че оттеглянето на сирийския лидер не е \"предпоставка\" за започването на този процес. Очаква се през следващите седмици Стафан де Мистура да свика наново мирните преговори за Сирия под егидата на ООН на фона на последните победи на бойното поле на  силите на Асад, подкрепяни от Русия . След срещата си с първия дипломат на САЩ Мистура влезе във видеоконферентна връзка със Съвета за сигурност на ООН в Ню Йорк, на която обяви, че планира на 28 ноември да се състои нов кръг от междусирийските разговори под негово посредничество. В досегашните седем такива срещи представителите на сирийската опозиция нито веднъж не са имали преки контакти с пратениците на режима в Дамаск. От женевския мирен процес са изключени  \"Ислямска държава\"  и други радикални групировки, припомни АП. В Женева Рекс Тилърсън говори и по темата за иранската помощ за режима в Дамаск. \"Иран нямаше успехи; руското правителство имаше повече успехи. Ние имахме успехи. Не мисля, че Иран ще получи влияние заради победата над \"Ислямска държава\" в Сирия\", заяви той и окачестви Иран като \"паразит\". Първоначалните планове на Тилърсън включваха негови срещи в Женева с представители на агенциите на ООН за бежанците и за миграцията, както и с председателя на Международния комитет на Червения кръст. Тези срещи обаче не се вместиха в кратката му визита в швейцарския град. /БТА", "date": "2017.10.27", "title": "САЩ: Асад няма бъдеще в управлението на Сирия"}
{"url": "http://www.dnevnik.bg/bulgaria/2017/10/27/3067420_za_remonta_na_putia_dupnica-samokov_ima_12_oferti/", "text": "Агенция пътния инфраструктура е получила 12 оферти от желаещи да ремонтират пътя Дупница – Клисура – Самоков. Той е с дължина 32 километра и обновяването се финансира от оперативна програма \"Региони в растеж\" 2014-2020 г. Поръчката е в две обособени позиции - от Дупница до Клисура, и от Клисура до Самоков. Общата прогнозна стойност на обществената поръчка е над 22 млн. лв. без ДДС. Срокът за изпълнение на строително-монтажните работи е 15 месеца. Отворените оферти, по реда на тяхното постъпване в деловодството на АПИ, са на: обединение \"Клисура 2017\", с участници: \"Растер – Юг\" ООД и \"Автомагистрали – Черно море\" АД, ДЗЗД \"Югозапад\", в което са: \"Автомагистрали Хемус АД\" и Инжстройинженеринг\" ЕООД, \"Геопът-2728\", в което участват: \"Геострой\" АД и \"Пътстрой-92\" АД, ГБС-инфраструктурно строителство АД, \"ПСТ Груп\" ЕАД, \"СТРАБАГ БП РЕГИОНИ\" ДЗЗД, с участници: \"Щрабак\" ЕАД, България и \"Страбак Инфраструктура Полудние\" ООД, Полша, \"Път Дупница-Самоков\" ДЗЗД, в което са: \"Галчев Инженеринг\" ЕООД и \"Фармвил\" ЕАД, \"Екип Път 62\" ДЗЗД, с участници: \"Каро Трейдинг\" ООД, \"Строймонтаж\" ЕАД и \"Интерпром\" ЕООД, Трейс Груп Холд АД, за обособени позиции 1 и 2, Хидрострой\" АД, ДЗЗД \"АПП Клисура\", в което са: \"Агромах\" ЕООД и \"Пътища Пловдив\" АД, за обособени позиции 1 и 2, Обединение \"Дупница Клисура\", с участници: \"Контратас Иглесиас\" АД и \"Мегаинвест – холд\" ЕООД.", "date": "2017.10.27", "title": "За ремонта на пътя Дупница-Самоков има 12 оферти"}
{"url": "http://www.dnevnik.bg/sviat/2017/10/27/3067422_evrozonata_odobri_800_mln_evro_za_pomosht_na_gurciia/", "text": "Еврозоната одобри отпускането на 800 млн. евро в рамките на плана за подпомагане на Гърция, за да изчисти тя свои просрочени задължения, предаде агенция \"Франс прес\", като се позова на комюнике на Европейския стабилизационен механизъм. \"Управителният съвет на Европейския стабилизационен механизъм (ЕСМ), който упражнява контрол над заемите, отпускани от еврозоната на Гърция, упълномощи деблокирането на 800 млн. евро за Гърция, за да може тя да покрие свои просрочени задължения\", посочи в комюникето си ЕСМ. Управляващият директор на ЕСМ  Клаус Реглинг  приветства усилията, положени от правителството на премиера Алексис Ципрас за покриване на забавени държавни плащания. \"Намаляването на размера на просрочените задължения в последните месеци означава, че Гърция е надминала набелязаните в програмата цели и това би трябвало да се отрази положително на икономиката на страната\", отбеляза в комюникето Реглинг. \"Този нов положителен етап е следствие от оценката на постигнатия от Гърция напредък в изчистването на просрочените задължения. Това показва за пореден път, че Гърция спазва задълженията си\", заяви европейският комисар по икономическите въпроси Пиер Московиси. Според него страните от еврозоната се надяват да приключат бързо следващия преглед на извършените от Гърция реформи, така че програмата да завърши до лятото на 2018 г./БТА", "date": "2017.10.27", "title": "Еврозоната одобри 800 млн. евро за помощ на Гърция"}
{"url": "http://www.dnevnik.bg/sport/2017/10/27/3067399_cska_plashta_golemi_sumi_za_bazite_a_ne_igrae_na_old/", "text": "ЦСКА - София\" очаква конкурса за базите, ползвани в годините от фалиралото ПФК ЦСКА АД, с надеждата, че ще получи по-добри условия. Това заяви спортният директор Пламен Марков при  подписването на договора с \"Аджъбадем сити клиник\" . \"Очакваме решението на ММС, за да получим базите на преференциални условия, които са по-добри от сегашните. Това обаче не зависи от нас, въпреки желанието ни въпросът да бъде по-скоро разрешен, за да продължим с развитието на тези бази. ЦСКА е единственият клуб, който плаща наем за ползване на базите си. Това са едни много сериозни суми, а ние не плащаме наем за \"Олд Трафорд\", каза Марков. Той изтъкна, че ръководството на клуба е направило голям ремонт в Панчарево, където отборът се завърна за тренировъчния си процес. \"Нашите собственици трябваше да започнат от абсолютната нула и да влагат значими средства, за да може базите в момента да се използват.\" Спортният директор уточни, че под \"преференциални условия\" има предвид \"този наем да бъде в реални измерения, защото сме поставени в неблагоприятна конкуренция спрямо останалите отбори от София\". \"Трябва да плащаме тези пари, вместо те да отиват за нашите отбори. Затова казвам, че тези наеми трябва да бъдат реални. ЦСКА плаща сериозни средства всеки месец за ползването на базите. Искаме този въпрос да се реши, защото той бави част от ремонтните дейности на Панчарево.\" В средата на февруари  \"ЦСКА - София\" о бяви, че плаща над 100 хиляди лева на месец за ползването на стадион \"Българска армия\" и базата в Панчарево . Интерес към конкурса за базите има и \"ЦСКА 1948\", който се състезава в Трета лига. Аматьорският клуб  изрази притеснения за натиск срещу спортния министър Красен Кралев .", "date": "2017.10.27", "title": "ЦСКА плаща големи суми за базите, а не играе на \"Олд Трафорд\", заяви Пламен Марков"}
{"url": "http://www.dnevnik.bg/skorost/2017/10/27/3067431_prez_zimata_shte_ima_ejemesechni_proverki_na/", "text": "На фирмите, ангажирани със зимното поддържане на пътищата, ще се правят проверки всеки месец и при нарушения на договорите ще има глоби, каза днес в рамките на парламентарния контрол министърът на регионалното развитие и благоустройството Николай Нанков. Той поясни, че инспекциите ще се правят от областните пътни управления. Според Нанков вече има създадена организация и готовност да започне зимната поддръжка на пътищата. Тази седмица са направени проверки за готовността на техниката и наличието на соли. Следи се и едни и същи машини да не са декларирани за поддръжката на няколко пътни участъка. Към момента има на разположение над 3000 машини, а за зимното поддържане на пътищата държавата е готова да даде между 60 и 80 млн лева.", "date": "2017.10.27", "title": "През зимата ще има ежемесечни проверки на почистващите пътищата фирми, увери министър Нанков"}
{"url": "http://www.dnevnik.bg/citat_na_deniia/2017/10/27/3067435_citat_na_denia_bjudjetut_za_dogodina_e_bogata_i_dobre/", "text": "Така вицепремиерът Валери Симеонов, който е и председател на Националния съвет за тристранно сътрудничество (НСТС), даде думата на финансовия министър Владислав Горанов в началото на заседанието на тристранката. Опитът за сравнение на Симеонов напомня този на бившия финансов министър Симеон Дянков за бюджета за 2010 г. Тогава той го определи като постна пица. След заседанието, на въпроса на журналистите защо е сравнил бюджета точно с \"Калцоне\", която е затворена и не се знае дали не крие изненади, той коментира \"Най-сетне някой да схване хумора ми\". По думите му \"един бюджет в аванс винаги крие определени изненади, но смея да мисля, че този път те ще бъдат приятни\". За следващата година се предвижда разходите на държавата да се увеличат с почти 4.5 млрд. лв. в сравнение с 2017 г.", "date": "2017.10.27", "title": "Цитат на деня: Бюджетът за догодина е богата и добре аранжирана пица \"Калцоне\""}
{"url": "http://www.dnevnik.bg/bulgaria/2017/10/27/3067425_borisov_prizova_balkanskite_lideri_da_reshat_sami/", "text": "Всичко зависи от политическия елит на Балканите, каза премиерът Бойко Борисов след среща с председателстващият съвета на министрите на Босна и Херцеговина Денис Звиздич в Сараево. Борисов уточни, че не никой в Европа \"не може да ни помогне, ако ние всички не разберем, че миналото трябва да се остави в историята и да гледаме напред\". Според българския премиер всяко връщане в историята убива перспективата. За това, Борисов призова политическите елити да се справят с \"камъчетата в обувките\", каквито има между всеки две балкански държави с цената на \"всички политически жертви\". \"Това, че имаме различни религии, ни обогатява. Ислямът не е проблемът. Проблемът е радикалният ислям\", каза още Борисов. Той е получил всички уверения, че в Босна и Херцеговина няма радикален ислям. Звиздич добави по-късно, че в последните две години нито един гражданин на страната му не заминал за бойните полета на Сирия, а всичките 46 завърнали се бойци на \"Ислямска държава\" били под контрол. Двамата се разбраха службите на двете страни да обменят информация и да работят заедно в борбата с тероризма. Сараево иска всички страни от Балканите да влязат в ЕС в пакет Не приемаме в бъдещето разширяване на ЕС да се приемат определени страни, искаме Балканите в ЕС като пакет, е заявил Денис Звиздич по време на самата среща, според пресслужбата на Борисов. Звиздич отбелязал, че очаква ЕК да приключи работа по въпросника за членство в ЕС. Отговорите на Сараево са в над 20 000 страници. Той отбелязал, че страната е в много добри отношения със съседните държави и често провеждат срещи на лидерите от Западните Балкани. \"78% от хората в Босна и Херцеговиня искат да сме в Европа и това е нашето послание. Всякакви други послания са лъжи. Очакваме помощ от вас с вашето председателство. Много хора говорят от името на нашата страна и заблуждават ЕС. Вие, г-н Борисов, разкажете на европейските партньори истината\", заръчал Звиздич. \"Виждам вашата амбиция. Ние също минахме трудни години. Сега вярваме, че няма по-добър път от ЕС. Прави сте, че много от колегите не познават региона, на мен ми отне много време да обяснявам покрай бежанския натиск. Сложно място са Балканите, много пресни рани има. Страховете на всички се усещат във въздуха\", допълнил българският премиер. Той увери, че германският канцлер Ангела Меркел и еврокомисарят Федерика Могерини са наясно, че Балканите трябва да са в ЕС. \"Но трябва всичките шест стеани да сте еднакво убедени. Имаме редкия шанс като време да успеем, не бива да се изпуска моментът. На Балканите все се правим на много велики, ама нямаме пътища и искаме пари. Трябва работа, работа\", казал Борисов. На 17 май в София ще има среща на всички балкански лидери с лидерите на ЕС в рамките на българското председателство. Очакваме в 6-месечното председателство Босна да получи статут на кандидат, каза още Звиздич.", "date": "2017.10.27", "title": "Борисов призова балканските лидери да решат сами проблемите си, за да влязат в ЕС"}
{"url": "http://www.dnevnik.bg/biznes/2017/10/27/3067434_smetkata_za_mobilen_telefon_moje_da_narasne_sled/", "text": "Комисията за защита на потребителите (КЗП) проверява нови случаи на начисляване на суми към сметките за телекомуникационни услуги след посещаване на интернет страници, довело до абонамент за различни услуги. Това съобщи председателят Димитър Маргаритов в сутрешния блок на БНТ. \"Мобилните оператори би следвало да бъдат в някаква степен отговорни за това, че през техните мрежи се адресират към потребителите некоректни послания и те могат да въведат в заблуждение и в разходи хората, които не желаят да получават такива съобщения\", коментира Маргаритов. Той потвърди, че и в предходни периоди Комисията е разглеждала такива случаи и има произнасяния за нелоялни търговски практики. Той изрази мнение, че добре да се помисли за подобряване на законодателството именно в посока вменяване отговорност на тези, които управляват мрежите. По повод разпоредените от Върховната административна прокуратура проверки за извършвани в района на училищата евентуални продажби на опасни храни, цигари и алкохол Маргаритов каза, че включването на няколко институции позволява по-ефективен контрол. \"Имаме възможност да контролираме това, което законът ни вменява, а именно – продажбата на тютюневи изделия на непълнолетни. В предишни периоди сме имали известни затруднения при констатацията на такива случаи, защото снемането на самоличността на малолетните винаги трябва да бъде придружена с присъствието на органите на реда\", обясни председателят. Той изцяло подкрепи готвените промени в законодателството, с които наргилетата ще бъдат приравнени към цигарите и производните на тютюна изделия и така ще са забранени за употреба до 18-годишна възраст.", "date": "2017.10.27", "title": "Сметката за мобилен телефон може да нарасне след посещение на някои сайтове"}
{"url": "http://www.dnevnik.bg/detski_dnevnik/2017/10/27/3066677_s_decata_v_pochivnite_dni_28_i_29_oktomvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота  - Младите учени на  детския научен център \"Музейко\"  очакват своите гости в магазин \"Икеа\". Ето и програмата по часове: 11 часа – Мистериозната тиква: Специални ефекти с тиквен фенер 11.30 - \"Къде ще оцелее ледчето?\" и \"Ръчен бойлер\" 12 – Цветното мляко 12.30 – Мистериозната тиква: Специални ефекти с тиквен фенер 13 - \"Къде ще оцелее ледчето?\" и \"Ръчен бойлер\" 13.30 – Цветното мляко 14 – Мистериозната тиква: Специални ефекти с тиквен фенер 14.30 - \"Къде ще оцелее ледчето?\" и \"Ръчен бойлер\" Тиквите вече не са като едно време, ще докажат деца и учени. И още: интересни факти за съдбата на едно средностатистическо ледче. В каква среда ще оцелее най-дълго и кои научни закони ще покаже - демонстрация на топлопроводимост са поканени да видят децата. Ще се разсъждава и върху топлинното разширение и кипенето. А млякото пък ще бъде цветно. Защото ще бъде установено емпирично как работят повърхностното напрежение и сапунът.   организира \"Арт работилница & Парти за\"Хелоуин\". От 10.30 до 11.30 часа е ателието \"Рисувам с мама\" - \" Отпечатък на ръчички\" или \"Тиквичка\", в което родители и деца заедно ще изработят украса за Хелоуин. Следва работилничката \" Духче\", в която, в която от 13 до 14.30 часа ще се рисуват духчета и тикви с темперни бои. След това ще се развихрят весели, страшни и смешни игри. Ще има музика, танци и сладки изкушения. От 17 часа е ателието \"Украса на декоративни тиквички\" с темперни бои и маркери ще се прави украсата на тиквите, а организаторите напомнят на децата да не забравят да облекат костюмите си.  - Концерт за деца от 0 до 5 години ще представят камерен ансамбъл \"Силуети\" и Надежда Кондаклиева в  City Mark Art Center  от 11 до 12 часа. Ще прозвучат пиеси от Моцарт, Шуберт, Брамс, Сен-Санс, Корсаков, Прокофиев, Стравински, Пипков, Владигеров и др. Композициите се вплитат в шарена приказка с любими животинки, песни и игри.  - От 11 часа в детско-юношеския отдел на Столичната библиотека на пл. \"Славейков\" 4А, етаж 1 ще бъде официално открита многоезичната пътуваща изложба  \"Пипи Дългото чорапче и езиците на Европа\" , която събира издания на книгата на 33 езика. На изложбата, която ще гостува в България до 23 ноември, деца и младежи от различни училища ще вземат участие в многоезично четене на откъс от \"Пипи Дългото чорапче\". Ще има езикова викторина с награди. Предвидени са и занимателни игри за най-малките участници.  - Традиционният празник на фасула кани гостите на петнадесетото издание на бобения фест на фасул чорба и курбан. В програмата на празника са включени конкурси за най-добър производител, за кулинарни изделия и пано от бобени зърна. Бобената фиеста ще бъде открита със залп на \"фасулено топче\" в 10.30 часа. С гърмеж от топчето ще се даде старт и на пето състезание по планинско бягане \"Смилянски фасул\". Новата реколта от деликатесния сорт фасул ще бъде представена на изложение на производителите. Бобените фермери ще се състезават в надпревара за най-атрактивно аранжиран щанд. Самодейци от местното читалище ще представят музикално-хумористична програма. Неделя   - Коя е Ванилия? Очарователна калпазанка. Вбесяващо своенравна. Малка сладка фея уж. Онази, която ще ви накара се превивате от смях. Малки и големи са поканени да се запознаят с нея лично - на премиерата на най-новата авторска книга на издателство \"Рибка\" –  . От 11 часа в SOHO на ул. \"Искър\" можете да се срещнете и с автора Катя Антонова, както и с автора на илюстрациите Мила Лозанова. - Ателие  \"Животни-чудовища\"  очаква децата в природонаучния музей. От 11:00-12:30 ч. за деца между 5-7 годишна възраст и 13:00–14:30ч. за деца между 8-10 годишна възраст. Необходимо е записване на  info@bio-game.org . При необходимост, информация можете да получите на 0882 523281.   организира \"Арт работилница & Парти за\"Хелоуин\". От 10.30 до 11.30 часа е ателието \"Рисувам с мама\" - \" Отпечатък на ръчички\" или \"Тиквичка\", в което родители и деца заедно ще изработят украса за Хелоуин. Следва работилничката \" Духче\", в която, в която от 13 до 14.30 часа ще се рисуват духчета и тикви с темперни бои. След това ще се развихрят весели, страшни и смешни игри. Ще има музика, танци и сладки изкушения. От 17 часа е ателието \"Украса на декоративни тиквички\" с темперни бои и маркери ще се прави украсата на тиквите, а организаторите напомнят на децата да не забравят да облекат костюмите си.  - Младите учени на  детския научен център \"Музейко\"  очаква своите гости в магазин \"Икеа\". Ето и програмата по часове: 11 – Мистериозната тиква: Специални ефекти с тиквен фенер 11.30 - \"Къде ще оцелее ледчето?\" и \"Ръчен бойлер\" 12 – Цветното мляко 12.30 – Мистериозната тиква: Специални ефекти с тиквен фенер 13 - \"Къде ще оцелее ледчето?\" и \"Ръчен бойлер\" 13.30 – Цветното мляко 14 – Мистериозната тиква: Специални ефекти с тиквен фенер 14.30 - \"Къде ще оцелее ледчето?\" и \"Ръчен бойлер\" Тиквите вече не са като едно време, ще докажат деца и учени. И още: интересни факти за съдбата на едно средностатистическо ледче. В каква среда ще оцелее най-дълго и кои научни закони ще покаже - демонстрация на топлопроводимост са поканени да видят децата. Ще се разсъждава и върху топлинното разширение и кипенето. А млякото пък ще бъде цветно. Защото ще бъде установено емпирично как работят повърхностното напрежение и сапунът.  - В детския научен център \"Музейко\" отваря врати  \"Строежко\"  - голяма строителна зона, която ще остане там няколко месеца. Там децата ще могат с помощта на хиляди строителни блокчета и дъсчици, големи лего кубчета в различни цветове и цветни карти за земя малките конструктори ще издигат своите най-високи кули, най-стабилни къщи, най-дълги писти или невероятни космически кораби, коли, самолети и животни. Зоната ще предлага образователни занимания за всички възрасти със специален акцент върху най-малките посетители на \"Музейко\" - от 18 месеца до 5 години. Тук прохождащите ще могат да изследват връзката между цвят и форма, както и да решават лесни проблеми, развивайки своето критическо мислене - базисно умение за възрастта между 1 и 2 години. Малко по-големите деца ще могат да строят ферми за любимите си животни и да развиват своята координация в \"Строежко\". Малък квартал от къщи с ветеринарна клиника или различни сгради в града ще строят децата между 3 и 5 години.", "date": "2017.10.27", "title": "С децата в почивните дни (28 и 29 октомври)"}
{"url": "http://www.dnevnik.bg/zelen/2017/10/27/3067458_sled_protest_e_otmenena_planirana_sech_na_gora_vuv/", "text": "След граждански протест беше отменена планирана сеч на гората във вододайната зона над сливенското село Бяла. Това решение е взето на среща тази сряда (25 октомври) със заинтересованите страни, на която участие са взели директорът на Държавно горско стопанство Сливен и зам.-директорът на Югоизточно държавно предприятие. Това съобщи за \"Дневник\" директорът на регионална дирекция по горите Мирослав Маринов. Преди седмица планираната за следващата година сеч във вододайна зона накара жителите на селото да излязат на протест. Това е и основната причина за отмяна на решението са планирана сеч, става ясно от отговора на Маринов. \"Въпреки направената професионална лесовъдска преценка относно необходимостта и пригодността на насажденията за провеждане на частични отгледни сечи, предвид на възникналата обществена нагласа, на срещата е взето решение такива да не се провеждат и да не бъдат включени в плановете за 2018 г.,\" посочва в отговора на запитването на\"Дневник\" директорът на РДГ-Сливен. Землището на с. Бяла попада в териториалния обхват на държавно горско стопанство Сливен. За 2018г. Стопанството е планирало за провеждане сечи в няколко насаждения в този район. Част от тях попадат в пояс II на санитарно – охранителни зони. Съгласно нормативната база това е пояс за охрана на водоизточника от замърсяване и дейности, свързани с намаляване и влошаване качествата на добиваната вода. Съгласно същия нормативен документ няма ограничение или забрана на отгледна сеч, която в случая е предвидена в тези територии, посочват от РДГ. От там уточняват още, че с планиране и провеждане на сечи в горите се цели подобряване на тяхната устойчивост и по–добро здравословно състояние, което повишава техните защитни и водоохранни функции. Такава е била целта на предвидената отгледна сеч в землището на с. Бяла.,мотивират се от ръководството на РДГ", "date": "2017.10.27", "title": "След протест е отменена планирана сеч на гора във вододайната зона"}
{"url": "http://www.dnevnik.bg/razvlechenie/2017/10/27/3067457_harvi_uainstiin_sudi_sobstvenata_si_kompaniia_za/", "text": "Холивудският продуцент Харви Уайнстийн, който изгуби влиятелните си позиции и работата си след изплуването на десетки обвинения в сексуален тормоз срещу него, ще съди доскорошната си компания \"Уайнстийн\" за достъп до документи, предаде \"Ройтерс\". В иска, заведен в съд в Делауеър, продуцентът твърди, че компанията разполага с информация, която ще предпази и него, и самото студио от \"несправедливи\" обезщетения. Уайнстийн и брат му Боб продължават да са най-големите инвеститори в компанията на тяхно име, макар бордът й да уволни продуцента в светлината на обвиненията. Впоследствие се разбра, че братята не се разбират от години и Харви обвини Боб в опит да узурпира бизнеса. \"Уайнстийн\" бе една от най-влиятелните компании в Холивуд от основаването си през 2005 г., продуцирайки и разпространявайки десетки оскарови заглавия. Бъдещето й остава неясно, след като първо \"Ню Йорк таймс\", а после \"Ню Йоркър\" разкриха, че Уайнстийн с години е изисквал сексуални услуги от начинаещи актриси. Вече над 40 души са се присъединили към обвиненията, които включват и изнасилване. Последното дойде вчера от актрисата Натася Малте. Продуцентът е разследван от полицията в Лондон, Ню Йорк и Лос Анджелис, а скандалът  стигна чак до Европарламента. Уайнстийн отрича обвиненията в сексуално посегателство. Със заведеното в четвъртък дело той настоява да разбере дали конфиденциална информация на компанията е изтекла към пресата, както и дали бордът се опитва да продаде \"Уайнстийн\" набързо.", "date": "2017.10.27", "title": "Харви Уайнстийн съди собствената си компания за достъп до документи"}
{"url": "http://www.dnevnik.bg/sviat/2017/10/27/3067463_vreme_e_es_da_postavi_malta_pod_lupa/", "text": "Недоверието към полицията и политиците, както и към другите представители на държавата е широко разпространено сред 400-хилядното население на малка Малта. Демонстрираха го протестите в края на миналата седмица, организирани в памет на убитата разследваща журналистка  Дафне Каруана Галиция . Едно от главните настоявания на демонстрантите гласеше: шефът на полицията трябва да бъде сменен. Самата Дафне Каруана Галиция години наред твърдеше, че Малта е затънала в блатото на корупцията и побратимяването между мафия, политика и икономика. \"Мошеници има навсякъде\", пишеше тя в своя блог. Все още не се знае кой стои зад бомбеното покушение срещу журналистката. Освен самите малтийци, междувременно и редица политици от ЕС вече не вярват, че истината за убийството и неговите организатори някога ще излезе на бял свят. Малта няма достатъчно сили сама да се справи с тази задача, каза фракционният лидер на ЕНП в Европейския парламент Манфред Вебер, според когото страната има нужда от едно независимо европейско разследване. Да, малтийският премиер Джоузеф Мускат помоли за помощ специализирани служби от Холандия, Великобритания и САЩ и обяви един милион евро възнаграждение, но част от депутатите в Европарламента смятат, че това не е достатъчно. Зелените например настояват за оставката на лейбъристкото правителство на Мускат. Прекалено много са обвързаностите, смятат те. Откакто през 1964 година получи независимост от Великобритания, Малта се управлява или от консерваторите, или от лейбъристите. И двете партии са тясно свързани с големите водещи фамилии на острова. От своя страна полицията, правосъдието и икономиката са тясно преплетени помежду си по партийна и семейна линия. Икономическите успехи на Малта, особено след присъединяването ѝ към ЕС, се дължат главно на туризма, на финансовите услуги, на схемите за спестяване на данъци, на фирмите-пощенски кутии и на онлайн-хазарта. Страната планира да навлезе и в емитирането и управляването на криптовалути като Биткойн. Блогът на Галиция беше най-четената медия в Малта Убитата журналистка последователно атакуваше  мафиотските структури  в своята родина. И изобщо не пестеше критики на правителството, нито пък на опозицията. Както сегашният премиер, така и лидерът на опозицията направо я обсипваха с искове за опровержения. В своя блог, който беше и най-четената медия на острова, понякога в булеварден стил и без надлежни доказателства тя атакуваше шуробаджанащината в процъфтяваща Малта. Но дори само част от обвиненията ѝ да отговарят на истината, положението е много лошо. Чудовищното покушение срещу журналистката, срещу свободата на словото, а в резултат - и срещу сърцевината на европейските ценности, неизбежно повдига въпроса дали Малта е правова държава, която може сама да се излекува от заболяването си. На този въпрос е много трудно да се отговори. И все пак: ЕС е длъжен да подхване поне принципен диалог с управляващите в Малта, за да изясни дали там се спазват основните принципи при разследването, съдебното преследване и опазването на основните права. И още:  Евросъюзът  спешно трябва да провери каква е собствената му отговорност за съмнителния бизнес-модел на малката страна. Не е тайна, че Малта като данъчен оазис предлага дебела сянка на 70 000 фирми от цял свят, които почти не плащат данъци на острова. Съвсем наскоро  Европейският парламент  публикува резултатите от свое проучване, което установява, че Малта отказва да сътрудничи в разследването на съмнителни дейности на офшорни фирми. И не е само Малта. Според същото проучване, Великобритания, Кипър, Латвия, Естония и Ирландия също са \"данъчни оазиси\", които поддържат тесни връзки със съмнителни фондации и фирми от Панама. Нека ЕС вземе Малта под лупа! Убитата журналистка Дафне Каруана Галиция сериозно се занимаваше и с тъй наречените Панама Пейпърс. За съпругата на премиера Мускат се твърдеше, че е открила сметка в Панама (която между другото, според Галиция, била предназначена и за подкупите, платени от Азербайджан срещу разрешение за откриването на азербайджанска банка в Малта), а за лидера на опозицията в парламента Адриан Делия - че е укривал данъци във Великобритания. Огромният пазар за финансови услуги в Малта е само част от цялата омрежена система. Според Дафне Каруана Галиция, в огромния зловонен пакет влизали още прането на пари, търговията с наркотици, проституцията и укриването на данъци. Журналистката не се боеше от конфликти. А сега семейството ѝ възнамерява да продължи нейното дело. Нека ЕС постави Малта под лупа! За момента Брюксел не е в състояние да постигне нищо насила, но може поне да упражни масивен натиск върху управляващите. Защото на карта е заложено доверието към целия Евросъюз. И той не бива съзнателно да извръща глава, когато става дума за Малта, а в същото време да настоява за правова държава пред своенравното правителство в Полша и пред параноичния унгарски премиер Орбан.", "date": "2017.10.27", "title": "Време е ЕС да постави Малта под лупа"}
{"url": "http://www.dnevnik.bg/biznes/finansi/2017/10/27/3067483_biznesut_i_sindikatite_ne_postignaha_suglasie_s/", "text": "Една от четирите работодалски и една от двете синдикални организации изразиха неодобрението си за проектобюджета за 2018 г. по време на днешното заседание на Националния съвет за тристранно сътрудничество. Останалите го подкрепиха частично или със забележки към отделните проекти за бюджетите за социално и здравно осигуряване, макар че в началото законопроектът беше представен от председателя на тристранния съвет вицепремиера  Валери Симеонов като \"богата и добре аранжирана пица \"Калцоне\" . Междувременно пред прозорците на Министерския съвет Конфедерацията на независимите синдикати в България провежда многохиляден протест с искане за увеличения в някои сектори. Президентът на организацията Пламен Димитров прекъсна за кратко заседанието на Тристранката, като влезе да раздаде на представителите исканията на протестиращите. Пред журналистите след това Димитров коментира, че ако през следващата седмица няма корекции по проектобюджета спрямо исканията им, синдиците са готови да предприемат още \"по-здрави\" действия с различни стачни и протестни акции. КНСБ, както и Българската стопанска камара (БСК) са двете организации, които изразиха пълно неодобрение към предложенията за бюджет 2018 г. Останалата част от бизнеса - Асоциация на индустриалния капитал в България (АИКБ), Българската търговско-промишлена палата (БТПП) и Конфедерацията на работодателите и индустриалците в България (КРИБ) подкрепиха основния бюджет и този за Националната здравноосигурителна каса, но не и бюджета на Националния осигурителен институт с различни забележки. Синдикатът КТ \"Подкрепа\" каза \"по-скоро да\" на бюджета, но също с условия. Според Димитър Бранков от БСК процедурата, по която се подготвя и представя държавния бюджет трябва да се промени и  проектът първо да се публикува за обществено обсъждане . Другият аргумент против конкретното предложение за догодина е това, че се \"подава грешен сигнал към повечето бюджетни сфери и области на политики, тъй като така или иначе има доказуемо забавен ход на реформите, на въвеждането на електронното управление, а повишаването на заплатите в нереформирани сфери не е най-доброто решение\". Васил Велев от АИКБ, който подкрепи и похвали в някои отношения проекта за държавния бюджет за 2018 г., коментира след заседанието, че по шестобалната система и спрямо подкрепата от работодателските организации законът за държавния бюджет получава петица, законът за НЗОК - четворка, а законът за Държавното обществено осигуряване - двойка, защото никой не застава зад него. \"Това е така, защото в него има много пороци - държавата административно и грубо се намесва там където не трябва да се намесва, а там където трябва да се вземат мерки за ограничаване на злоупотребите, разхищенията и кражбите - при болничните листове например или пък инвалидните пенсии, отново е заложен ръст на разходите\", каза Велев. Държавният бюджет иначе като цяло дава реалистична оценка за ръста на икономиката и заетостта, които могат да се очакват през 2018 г., смята бизнесът.", "date": "2017.10.27", "title": "Бизнесът и синдикатите не постигнаха съгласие с държавата за \"добре аранжираната пица\" Бюджет 2018"}
{"url": "http://www.dnevnik.bg/biznes/2017/10/27/3067478_rabotodateli_iskat_bjudjetite_na_niakoi_vedomstva_da/", "text": "Проектите на програмни бюджети на първостепенните разпоредители, ориентирани към постигане на цели и резултати, не са достъпни за предварително обществено и експертно обсъждане. Това ограничава възможността за тяхното своевременно и ефективно консултиране с всички заинтересованите страни и с браншовите и регионални сдружения. Това посочват от Българската стопанска камара (БСК) в позицията за проекта за държавен бюджет, този на Държавното обществено осигуряване и на здравната каса. От организацията напомнят, че още на първото заседание на Тристранния съвет при това правителство, са предложили да бъде консултиран проектът на решение на Министерски съвет за одобряване на средносрочната бюджетна прогноза за периода 2018-2020 г., разработена от Министерството на финансите В конкретните си бележки по проектите от камарата препоръчват промени в Закона за държавните такси, така че да се въведе разходопокривният принцип за всички държавни такси. Независимо от заявените основни цели, представеният проект за държавен бюджет за 2018 г. не дава пълна яснота за очакваните конкретни резултати в отделните области на политики, както и за конкретни проекти за тяхното постигане. В представените мотиви са допуснати многократни повторения и общи или неактуални пояснения по отделните области на политики, допълват в позицията си от БСК. Те отбелязват, че многократно завяваните общи политически намерения за осигуряване на външнополитическа подкрепа за присъединяване на България в чакалнята на еврозоната и в самия валутен съюз не са подкрепени с анализ на изпълнението и очаквано развитие на основните показатели по т. нар. Маастрихтски критерии за 2018 г. и до 2020г. \"Известно, че тези критерии са пряко обвързани със следваната фискална, доходна и ценова политика\", се допълва в позицията. Работодателите за пореден път посочват, че отново минималната работна заплата се формира без връзка с очаквания ръст на БВП, производителността, компенсацията на наетите и т. нар. разходи на труд за единица продукция. В позицията се посочва, че отново е налице отказ от предприемане на решителни реформи в ключови сфери като регулаторна среда, осигуряване на прозрачност, ефективност и ефикасност на публичните разходи, фискална децентрализация, здравеопазване и образование и др.; В този смисъл организацията няма основания за подкрепа на проекта на бюджет на здравната каса - както поради отказа от реформиране на здравно осигурителната, така и поради късното представяне на текста подлежащ на съгласуване в тристранния съвет. Продължава увеличението на разходите, включително за възнаграждения в нереформираните системи, допълват от камарата и посочват конкретно освен здравеопазването, но и социално-осигурителна система, отбрана и сигурност, административната система. Без основание от години размерът на осигурителните вноски, които държавата прави за осигурените от нея (пенсионери, деца, безработни, учащи се, социално уязвими групи), не съответства на разходите, които се правят за тях, напомнят от камарата. За 2018г. вноската от държавата за един човек ще е около 24 лв. при средна за осигурените – 79.80 лв. Увеличението на размера на вноската за осигуряваните от държавата е незначително. От предвиденото увеличение на приходите само 30 на сто са за сметка на осигурителните вноски, които държавата прави за осигурените от нея лица. Ръстът на БВП през последните години не е резултат от провеждането на целенасочени реформи, а от външни фактори с намаляващо действие - ръст на износа, внесена дефлация (ниски цени на енергийните и основни ресурси), разширяваща вътрешното потребление, продължаващ инерционен ефект от приключени проекти, финансирани със средства на ЕС, значителен ръст на чуждите туристи и др., посочват още от камарата. Във връзка с това очакванията за значителен ръст на крайното потребление, подкрепени от нарастването на възнагражденията за държавната администрация, в образованието и отбраната, неминуемо ще увеличат вноса, пиша в позицията на организацията. Това на свой ред ще ограничи нетния износ на стоки и услуги и баланса по текущата сметка, с вероятен ефект върху ръста на базовата инфлация. В условията на валутен борд, продължителното следване на този тип политика вкл., в периода до 2020 г. може да влоши на перспективите и генерира допълнителен риск пред осигуряване на необходимата външна подкрепа за присъединяване към механизма ERM II еврозоната, предупреждават от БСК. От организацията оценяват като впечатляващ ръста на общите разходи по консолидираната фискална програма за 2018 г. спрямо очакваното изпълнение за 2017 г. – 12.8 % при ръст на общите приходи от 9.6%, и значително по умерено нарастване до 2020 г. – съответно между 5.1-5.5% за приходите, и 3.5-3.8% за разходите. Несъмнено този подход и стъпка на ръста, създава известен риск за изпълнението през 2018 г. и може да предизвика поредно ограничаване на плащанията по капиталовите разходи, допълват от камарата. Според позицията й стъпката за намаляване на дефицита по консолидирания бюджет за 2018-2020 г. може да бъде по-амбициозна – 0.5 % за 2018 г. и 0 % за 2019 и 2020 г. Очакваното нарастване на инвестициите през 2017 г. не компенсира значителния спад от предходната година, напомнят от камарата. Продължава изтичането на капитали от страната при съхраняване на негативните параметри на инвестиционната среда – основен двигател на растежа, включително нереформирана съдебна система, бавен ход на изграждане на електронното правителство, се посочва още в позицията.", "date": "2017.10.27", "title": "Работодатели искат бюджетите на някои ведомства да се обсъждат обществено"}
{"url": "http://www.dnevnik.bg/photos/2017/10/27/3067452_fotogaleriia_hiliadi_izliazoha_na_protest_v_sofiia_s/", "text": "Конфедерацията на независимите синдикати в България (КНСБ) свика в центъра на София национален протест с искане за по-високи заплати. Хиляди се включиха в недоволството.", "date": "2017.10.27", "title": "Фотогалерия: Хиляди излязоха на протест в София с искане за по-високи заплати"}
{"url": "http://www.dnevnik.bg/morski/2017/10/27/3067737_fotografut_garo_keshishan_pokazva_zad_kadur_filma/", "text": "На 3 ноември във варненския Фестивален и конгресен център ще бъде открита изложбата \"Филмът зад кадър\" на варненският фотограф Гаро Кешишян. Тя ще е едно от основните съпътстващи събития в деня, когато новият български филм \"Дамасцена\" тръгва по екраните в цялата страна. На 29 октомври изложбата ще може да бъде видяна в Операта на Стара Загора, а на 30 октомври в столичното кино \"Люмиер\". Кешишан е уловил различни състояния на актьорите в главните роли на \"Дамасцена\" - Веселин Плачков, Любомир Чаталов, Димитър Баненкин, Троян Гогов, Неда Спасова и Симона Халачева. Снимките са правени по време на двегодишния снимачен период на филма, определен от създателите си като суперпродукция. В над 70 кадъра Гаро Кешишан е запечатал най-вълнуващите моменти от снимачния процесна филма. Актьорският състав, режисьорът Тодор Анастасов и сценаристът и продуцент Мария Лалева са във фокуса на фотографа. Той участва и с малка роля в една от най-ключовите сцени от филма. Продуцентът на \"Дамасцена\" Мария Лалева неслучайно е избирала Стара Загора за старт на премиерите и откриване на изложбата. Това е жест към хората от региона, участвали и подпомогнали създаването на продукцията. Фотограф-художникът Гаро Кешишян е роден във Варна през 1946 г. През последните четири десетилетия негови изложби са показвани в повече от десет страни по света.", "date": "2017.10.27", "title": "Фотографът Гаро Кешишан показва \"зад кадър\" филма \"Дамасцена\""}
{"url": "http://www.dnevnik.bg/sviat/2017/10/27/3067507_rukovoditeliat_na_atakite_v_brjuksel_i_parij_moje_da_e/", "text": "Белгиецът от марокански произход Усама Атар, познат и с партизанското си име Абу Ахмад, определен като най-вероятния ръководител на атентатите в  Брюксел  и Париж, може да е бил свързан с белгийските служби. Това заключение правят белгийски медии въз основа на приетия от Федералния парламент окончателен доклад за терористичните нападения в белгийската столица миналата година. Медиите отбелязват, че докладът не дава яснота защо белгийското министерство на външните работи е работило за освобождаването на Атар от затвор в Ирак. Белгийското  контраразузнаване  не е отговорило на въпросите на следствената парламентарна комисия, свързани с отношенията с Атар. Според следствието Атар изглежда е джихадистът, направлявал терористите от район на границата между Сирия и Ирак. Името му се споменава в показанията на всички заловени досега живи джихадисти, съпричастни към двата атентата. Миналата година се появиха медийни съобщения, че белгийското външно министерство е издействало през 2012 г. освобождаването на Атар, след като през 2005 г. той е бил осъден на доживотен затвор в Ирак на първа инстанция, а след намесата на министерството присъдата му била намалена на 10 години. След като семейството му започнало кампания в Белгия за връщането му в Европа, подкрепена и от международната правозащитна организация \"Амнести интернешънъл\", министерството издействало екстрадиция.  Няколко белгийски депутати подели кампания за връщането на Атар, оправдана със заболяването му от рак. Същевременно представители на Червения кръст, посетили затворника, предупредили, че той страда само от язва. Накрая Атар пристигнал в Белгия през 2012 г., а месеци по-късно се върнал в Сирия, където поел водеща роля в редиците на \"Ислямска държава\". Атар бе обявен в края на миналата година за издирване, но до днес остава в неизвестност. ", "date": "2017.10.27", "title": "Ръководителят на атаките в Брюксел и Париж може да е бил свързан с белгийските служби"}
{"url": "http://www.dnevnik.bg/sport/2017/10/27/3067406_berbatov_useshtal_che_sur_aleks_viarva_v/", "text": "Българският нападател Димитър Бербатов определи себе си като футболист с нестандартен поглед върху играта. И добави, че бившият мениджър на \"Манчестър юнайтед\" сър Алекс Фъргюсън е вярвал в тези способности да \"чете\" играта. \"Обичам да играя с топката и да имам свободата да се движа по терена. Ако всички играчи са отляво, а аз съм отдясно, трябва да ми се доверите, че съм видял нещо, което другите не са. Харесва ми, когато треньорът знае това и ми позволява да изразя себе си. Чувствах, че Фъргюсън ми има доверие\", заяви Бербатов в  обширно интервю за ESPN . В него той споделя за първите стъпки на футболния терен в Благоевград, за пътя на славата, отвел го през ЦСКА до \"Олд Трафорд\", както и новото предизвикателство в Индия. Бербатов признава, че в началото на престоя му в \"Юнайтед\" е бил нервен заради големите очаквания да отбелязва голове. Нападателят, за когото бяха платени 30 милиона паунда на \"Тотнъм\" през лятото на 2008 г., определи подхода на Фъргюсън към играчите като ключов елемент за приспособяването му в тогавашния отбор. \"Когато влезеше в съблекалнята, хората спираха да говорят. Той предизвикваше толкова много уважение и внимание заради успехите, които имаше. Беше добър с думите вероятно заради всичките книги, които е прочел. Ако вляза в кабинета му, ще видя биографията на Наполеон върху бюрото му\". \"Той (Фъргюсън) казваше: \"Берба, аз бях добър, вкарах толкова много голове\". Двамата се смеехме, като той знаеше как да говори с хората на техния език, дори когато казваше на някои, че няма да играят. Казваше: \"Ти няма да играеш днес, но ще играеш другата седмица\", като си мислиш: \"Може би е прав\". Трябва да притежаваш тази психология във футбола в днешни дни, защото винаги ще има човек, който ще каже: \"Какво по дяволите? Заслужавам да играя\", заяви Бербатов. Българинът изигра четири сезона за \"Юнайтед\", в които спечели по два пъти Висшата лига (2008-09, 2010-11) и \"Къмюнити шийлд\" (2010, 2011) и веднъж Купата на лигата (2009-10). Българинът отбеляза 21 гола и раздели голмайсторския приз в Англия с Карлос Тевес през сезон 2010-11. Въпреки силната година, Бербатов беше оставен извън състава при загубения финал в Шампионската лига срещу \"Барселона\". Нападателят допълни, че не съжалява за нищо в своята футболна кариера и е гладен аз нови успехи, въпреки че в края на януари ще навърши 37 години. В момента  Бербатов изживява своето индийско приключение с \"Керала бластърс\" .", "date": "2017.10.27", "title": "Бербатов усещал, че сър Алекс вярва в нестандартния му поглед върху играта"}
{"url": "http://www.dnevnik.bg/bulgaria/2017/10/27/3067537_mujut_zastrelial_suprugata_si_v_zavedenie_v_sofiia_se/", "text": "Софийската градска прокуратура внесе обвинителен акт в Софийския градски съд срещу Венцислав Василев за убийството на съпругата му.  На 18 август той застреля жената в заведение в столичния кв. \"Лагера\"  преди очите на нейна приятелка, след което се предаде в полицията. Повдигнато му е обвинение и за незаконно държане на огнестрелно оръжие, уточниха от прокуратурата. Мъжът е с мярка за неотклонение \"задържане под стража\" и ако бъде признат за виновен в извършеното убийство би могъл да получи присъда от 15 до 20 години затвор, доживотен затвор или доживотен затвор без замяна. Случаят предизвика сериозно обществено внимание за насилието над жените. Престъплението съвпадна с друго подобно, при което млад мъж уби приятелката си, след което изостави трупа ѝ в апартамента, в който живеят и тръгна с личния си автомобил към Черноморието. Разследването на прокуратурата е установило, че Василев и съпругата му били в лоши взаимоотношения и живеели разделено. Тя се грижела за двете им малолетни деца, а при срещите им мъжът бил агресивен и отправял заплахи към нея. По нейна молба спрямо Василев била издадена заповед за защита по реда на Закона за защита от домашно насилие. На 18 август жената подала жалба в районната прокуратура, че съпругът й я притеснява и не спазва издадената от Софийски районния съд заповед и тъй като притежавал огнестрелно оръжие, тя се притеснява за живота си. В ранния следобед на същия ден жената била със своя приятелка в заведение в кв. \"Лагера\", когато към тях се приближил Василев. След поредно пререкание със съпругата си, той извадил пистолет и я застрелял с 5 куршума. Според прокуратурата деянието му е застрашило живота и здравето на останалите клиенти в заведението, което от своя страна е утежняващо обстоятелство.", "date": "2017.10.27", "title": "Мъжът, застрелял съпругата си в заведение в София, се изправя пред съда"}
{"url": "http://www.dnevnik.bg/bulgaria/2017/10/27/3067477_radev_niama_da_uchim_prestupnicite_kak_pravilno_da/", "text": "Вътрешният министър Валентин Радев заяви, че от началото на година досега има пет случая на взривени банкомати като  три от тях са били тази нощ . Това е впечатлило МВР. Коментарът на министъра дойде по време на годишната среща на министри от Европейския съюз и техни колеги от Западните Балкани под егидата на Естонското председателство. Радев увери, че полицията работи усърдно по разкриване на извършителите на взривовете, \"за да разберем тези нови приоми, ние ги знаем всъщност\". Той заяви, че случите нямат общо помежду си, а той е разпоредил на професионалното ръководство на ведомството да прегледа указанията, които е дало МВР на банките и други оператори с пари. Освен това да установи дали те са били изпълнени и как въобще си позволявали и понякога успявали тези хора да прекрачат закона. По думите на негов колега от Западните Балкани взривовете на банкомати било мода при тях преди година, разказа Радев. \"Бързо се учат нашите престъпници. Мога да кажа, че те даже не го правят правилно, но няма да ги учим как става това. Но засега виждам, че се учат. Много бързо ще се справим с тези, които по този начин разбиват\", обясни още вътрешният министър. Попитан няколко пъти защо се случва това, той заяви, че не може да каже, тъй като не е част от професионалното ръководство. Лесният отговор бил, че на извършителите така им било по-лесно да вземат парите, но работа на МВР е да ги затрудни и даже да го направи невъзможно. По думите на Радев взривовете не са били направени от организирани извършителите, а били следствие на спорадични действия. Допълни, че за един от случаите вече има заподозрян, но отказа повече информация. На въпрос дали го притеснява предупреждението на синдикатите за протести след началото на българското европредседателство, Радев заяви, че това ще е някакво неудобство. Увери, че е говорил със синдикатите и протестите щели да го бъдат \"по правилния начин - в извънработно време, без униформи\". Да не създават трудности и по опазването на реда и сигурността по време на председателството, това ми стига\". Той заяви още, че докато има синдикати, ще има протести.", "date": "2017.10.27", "title": "Радев: Няма да учим престъпниците как правилно да взривяват банкомати"}
{"url": "http://www.dnevnik.bg/politika/2017/10/27/3067535_den_predi_kongresa_na_bsp_stefan_danailov_poiska_da/", "text": "Ден преди извънредния конгрес на БСП, целта за свикването на който е Корнелия Нинова да се покаже като безалтернативен лидер пред набиращата сила вътрешна опозиция, едно от най-популярните лица в партията Стефан Данаилов излезе с писмо до социалистите да се спрат войните помежду им. Данаилов, който се опита да помири кръговете на Корнелия Нинова и Михаил Миков, когато тя спечели лидерската надпревара през 2016 г., стана заместник на председателя на БСП. По-късно той се опита да помири варненската организация на социалистите, като стана водач на депутатската листа от морския град за изборите т.г. И по времето, когато Сергей Станишев бе лидер, Данаилов не веднъж е играл ролята на вътрешен обединител. Днес пресцентъра на БСП разпространи писмо на Данаилов, в което той се обръща към \"другари, приятели, съмишленици\", в което се призовава да се спрат войните и междуличностните противопоставяния и да се работи. На противниците на лидера се задават редица въпроси в посока дали работят по популяризиране на политиките на партията. Утре е възможно вътрешната опозиция да направи опит да бламира Нинова, като си тръгне преди гласуване на решенията на конгреса. \"Корнелия е самоотвержен биткаджия, но готовността й за поемане на отговорност от името на цялата партия не винаги е най-доброто поведение за един водач. Препоръчвал съм й, че има нужда понякога да изчака и опипа пулса на общото мнение. Да си пръв сред равни не значи първи да поемаш всички тежки удари. Подкрепям Корнелия, вярвам й, нейният хъс за победа над нашите опоненти има истински притегателен заряд и не бих се лишил от радостта от сърце да й помагам\", пише в писмото на Данаилов. В него се допълва, \"че е дошло време хората в БСП да калят търпението си и мъдро да подредят приоритетите си\". \"Някои от нас считат, че младите по традиция вървят до и след нас, но дали не сме пропуснали възмъжаването им, вторачени в сигурното си кадрово статукво, водени от максимата, че \"изпитаното в боя поколение\" по-малко греши?\", пита още Данаилов. ", "date": "2017.10.27", "title": "Ден преди конгреса на БСП Стефан Данаилов поиска да спрат войните в партията"}
{"url": "http://www.dnevnik.bg/sviat/2017/10/27/3067551_rusiia_razshiri_spisuka_na_hranite_zabraneni_za_vnos/", "text": "Руските власти са разширили обхвата на  хранителното  ембарго, наложено на повечето европейски страни, САЩ, Канада и Австралия, съобщи \"Комерсант\", цитирайки документ, публикуван от правителството. Страните, засегнати от ограниченията, наложени през 2014 г., няма да могат да изнасят в Русия живи прасета и субпродукти, с изключение на чистопородни разплодни животни. ЕС, САЩ, Канада, Австралия, Норвегия,  Украйна , Албания, Черна гора, Исландия и Литхенщайн също така не могат да внасят пресни, охладени или замразени подпродукти от едър рогат добитък, овце, кози, коне, магарета, мулета и катъри. Свинска сланина и мас, както и мазнини от домашни птици, също няма да може да се внасят, заедно с още няколко производни продукта. Вицепремиерът Аркадий Дворковиц, цитиран от РИА \"Новости\", каза, че с тези мерки Русия затваря \"сивия\" канал на доставки, използван за внос на забранени стоки \"под друга форма\" и досега нанасял вреда на руските производители. Забрана за внос на свински продукти беше въведена през януари 2014 г. за страните от Европейския съюз заради заболявания по прасетата в Прибалтика. Брюксел обаче отнесе случая до Световната търговска организация и спечели делото, след като арбитраж отсъди, че повечето от ограниченията противоречат на задълженията на Русия. Междувременно обаче Москва въведе през август 2014 г. в отговор на  санкциите  на Запада заради украинската криза. В списъка попаднаха месни продукти, колбаси, риба и морски продукти, плодове, зелечунци и млечни продукти от въпросните държави. Засега ембаргото е продължено до края на 2018 г.", "date": "2017.10.27", "title": "Русия разшири списъка на храните, забранени за внос от Запада"}
{"url": "http://www.dnevnik.bg/sport/2017/10/27/3067550_baku_se_naredi_sred_kandidatite_za_macha_na/", "text": "Баку се нареди сред градовете, които искат да са домакини в мача, с който ще бъде открито европейското по футбол през 2020 г. Освен столицата на Азербайджан кандидати са още пет града, посочи генералният секретар на УЕФА Теодор Теодоридис. Освен Баку кандидати са Санкт Петербург, Мюнхен, Копенхаген, Глазгоу и Рим. Първенството ще бъде историческо, тъй като за пръв път ще се състои в 13 държави. Форматът беше предложен по време на управлението на бившия президент на УЕФА Мишел Платини с идеята да бъде отбелязана 60-ата годишнина от първото европейско първенство. \"Решението на кой стадион ще бъде дадено началото на Евро 2020 ще бъде взето през първата половина на 2018 г. - през февруари или юни, когато ще бъдат двете заседания на изпълнителния комитет на УЕФА\", каза Теодоридис в Колката, където се провежда заседание на Съвета на ФИФА. Дъблин ще бъде домакин на жребия за квалификациите. Двата полуфинала и финалната среща на Евро 2020 ще са в Лондон. Първенството ще е от 12 юни до 12 юли. Българският футболен съюз издигна кандидатурата на София да приеме мачове от турнира. Тя обаче  не постигна успех и в крайна сметка за домакини бяха определени  Лондон, Амстердам, Билбао, Букурещ, Будапеща, Баку, Брюксел, Санкт Петербург, Рим, Мюнхен, Дъблин, Копенхаген и Глазгоу.", "date": "2017.10.27", "title": "Баку се нареди сред кандидатите за мача на откриването на Евро 2020"}
{"url": "http://www.dnevnik.bg/biznes/2017/10/27/3067557_stroitelnoto_ministerstvo_poiska_da_zapochne/", "text": "Министерството на регионалното развитие и благоустройството е поискало вчера, от Комисията за защита на конкуренцията (КЗК) предварително изпълнение на договора с фирмата, избрана за изпълнител на тол системата. Това съобщи пред медии в кулоарите на парламента министърът на регионалното развитие и благоустройството Николай Нанков, цитиран от пресцентъра си. Това се налага, тъй като изборът на изпълнител се обжалва, а министерството иска да не се губи време в изчакване. Министърът обясни, че в момента е спазен регламентираният в Закона за обществените поръчки срок и сега се изчаква произнасянето на съответните компетентни органи, за да бъде сключен договорът и да започне реалното внедряване на тол системата по републиканската пътна мрежа. \"Извън обхвата на договора с изпълнителя има още няколко неща, които трябва да бъдат извършени, на чисто експертно ниво и това, на първо място, е изготвянето на проекти на промени в сто и четири нормативни акта\", съобщи още регионалният министър. \"Втората задача е свързана с начина на контрол, заедно с Агенция \"Пътна инфраструктура\", на самия процес на внедряване на системата\", добави Нанков и допълни като трета задача – необходимостта от създаването на финансов модел за тарифиране и обхват на системата, на определени участъци от републиканската пътна мрежа, които ще бъдат обект на тол такса. \"Заложеният обхват на системата, в заданието на процедурата от над 80% от републиканските пътища, най – вероятно ще бъде редуциран\", прогнозира Нанков и подчерта, че според него между 50% и 2/3 от републиканската пътна мрежа ще бъде обхваната реално от тол таксите. По думите му, обаче, експертите са тези, които ще подготвят необходимите анализи. Пред журналисти министърът на регионалното развитие и благоустройството коментира и щетите по републиканската пътна мрежа след поройните дъждове, които по думите му възлизат на близо 4 млн. лева. \"Има разрушения по републиканските пътища, включително и скатове по автомагистрала \"Тракия\", чието отстраняване поехме със собствен бюджет\", каза Нанков и съобщи, че към момента е затруднено преминаването по пътя Бургас – Средец.", "date": "2017.10.27", "title": "Строителното министерство поиска да започне изграждането на тол системата въпреки жалбите"}
{"url": "http://www.dnevnik.bg/photos/2017/10/27/3066799_fotogaleriia_alisiia_vikander_skandinavskata_krasavica/", "text": "Малко актриси от континентална Европа могат да се похвалят с толкова бърз възход в световното кино като Алисия Викандер. 29-годишната шведка взе първия си \"Оскар\" - за поддържаща роля в драмата \"Момичето от Дания\" през 2016 г., почти наравно с холивудския си дебют и едва 6 години след началото на филмовата си кариера. Пътят й към него обаче е осеян с номинации и награди, от родната й Швеция през британските \"БАФТА\" до \"Златен глобус\".", "date": "2017.10.27", "title": "Фотогалерия: Алисия Викандер, скандинавската красавица на Холивуд"}
{"url": "http://www.dnevnik.bg/sport/2017/10/27/3067517_futbolniiat_pirin_shte_poluchi_dopulnitelno_350_hil/", "text": "Кметът на Благоевград Атанас Камбитов обяви, че общината ще отпусне допълнително 350 хиляди лева за футболния \"Пирин\". Решението е взето днес на редовно заседание на Общинския съвет, а средствата са от бюджета и се пренасочват от други местни дейности. Камбитов обясни нуждата от допълнително финансиране на футболния клуб с липсата на основен спонсор и неизплатени задължения. Досега бюджетът на \"Пирин\" за сезона беше 1.83 милиона лева, обясни кметът. От тях 650 хиляди лева идваха от общината, 280 хиляди лева от телевизионните права и 900 хиляди лева от спонсорски договори. \"Ако ние не финансираме клуба сега, означава, че се връщаме на изходна точка и отиваме в А областна група заради неизпълнение на правилата на БФС. Ако погледнем по-мащабно - отхвърляйки варианта за дофинсиране, ще изгубим инвестициите, направени през последните пет-шест години за 7-8 милиона лева\", заяви Камбитов, цитиран от БТА. Кметът на Благоевград допълни, че съществува вариант, в който клубът да играе във Втора лига през следващия сезон при занижени средства за издръжка. \"Следващата година ще се съобразим с наличните средства и, ако се наложи, ще участваме в Б група. Клубът е създал много футболни таланти, а детско-юношеската школа на \"Пирин\" се смята за една от най-качествените и най-продуктивните в България. Много от големите български футболисти са започнали професионалния си път от Благоевград\", добави Камбитов. \"Пирин\" е на 11-о място в Първа лига с 13 точки от 13 мача. Днес благоевградчани приемат \"Ботев\" в 19.30 часа.", "date": "2017.10.27", "title": "Футболният \"Пирин\" ще получи допълнително 350 хил. лева от общината в Благоевград"}
{"url": "http://www.dnevnik.bg/biznes/2017/10/27/3067589_ot_dogodina_shte_ima_garantiran_minimalen_rust_na/", "text": "От 2018 г. се предвижда увеличението на пенсиите да е с гарантиран минимум от 3.8%. Това е записано в проекта за бюджета, съобщи по време на парламентарния контрол социалният министър Бисер Петков. Логиката на това предложение е, че при някои пенсионери последното увеличение е било по-малко от това по различни причини, а някои даже са получили стотинки. В отговор на въпрос на депутат министърът обясни, че през юли е извършено преизчисляване на пенсиите, при което за разлика от осъвременяването по така нареченото швейцарско правило (съобразяващо се с инфлацията - бел. ред.) увеличението не е с точен процент. При него актуализацията се прави като се вземат предвид различни критерии, а този с най-голяма тежест е осигурителният стаж. Това е и причината увеличението да не е еднакво за всички, а има и няколко групи, при които това изобщо не се е случило. Последното обхваща 4900 пенсионери. Някои обаче са получили известна компенсация с повишението на минималната пенсия от 1 октомври. Без повишение са останали тези, които получават тавана за пенсия в момента както и хората, които получават бонус за отложено пенсиониране.", "date": "2017.10.27", "title": "От догодина ще има гарантиран минимален ръст на пенсиите"}
{"url": "http://www.dnevnik.bg/zelen/2017/10/27/3067564_ekoministerstvoto_prenasochva_otpaducite_na_devet/", "text": "Министерство на околната среда и водите ще пренасочва битовите отпадъци на девет общини в област Бургас от неработещото регионално депо. Това съобщи министърът Нено Димов, цитиран от пресцентъра на МОСВ. По думите му, депото има сериозен проблем и в момента не може да бъде използвано, но няма изтичане и опасност от замърсяване на околната среда. Нено Димов присъства на инспекция на завода за отпадъци на София с кмета на Столичната община Йорданка Фандъкова и ръководителя на отдел \"Кохезионна политика и екооценки\" в ГД \"Околна среда\" на Европейската комисия Джордж Кремлис. \"Подготвяме спешни мерки за затвореното депо, които ще предложим на правителството и очаквам да бъдат одобрени на извънредно заседание още в понеделник\", съобщи министърът. Депото беше затворено заради компрометирана дренажна система и по първоначална оценка възстановяването му ще отнеме няколко месеца. Утре министър Димов ще бъде в Бургас, където с кмета на общината Димитър Николов и директора на РИОСВ – Бургас Тонка Атанасова ще вземат решение за осигуряване на временни депа и площадки за битовите отпадъци на деветте общини. Това решение ще бъде представено в понеделник на Министерския съвет, така че да не се създава кризисна ситуация в Бургас и региона. Днес той ще обсъди мерки за подобряване на контрола на язовирите с министъра на икономиката Емил Караниколов. Министърът е оценил високо завода за третиране на битовите отпадъци на София и е подчертал, че от 100% боклук са постигнати 80% суровина и само 20% отпадък. Нено Димов очаква до края на годината МОСВ и Столичната община да приключат с документацията по третата фаза на проекта по Оперативна програма \"Околна среда\", която ще даде възможност RDF горивото да се изгаря в \"Топлофикация София\". Според министъра това ще помогне за решаването на сериозния проблем с мръсния въздух на столицата и намаляването на фините прахови частици. \"Последните данни от 2016 г. показват, че София е много близо до изпълнението на европейските критерии за качество на въздуха. \"С мерките на Столичната община очаквам София да бъде един от първите големи градове, за който ще докладваме на ЕК, че е постигнал нормите на годишна основа\", каза Димов.", "date": "2017.10.27", "title": "Екоминистерството пренасочва отпадъците на девет общини от неработещото депо край Буграс"}
{"url": "http://www.dnevnik.bg/bulgaria/2017/10/27/3067595_vurhovni_magistrati_shte_pratiat_v_konstitucionniia/", "text": "Пленумът на Върховния касационен съд (ВКС) реши, че ще сезира Конституционния съд за последните промени в Наказателно-процесуалния кодекс (НПК), с които делата за корупция и други престъпления бяха преместени от Софийския градски съд в специализирания съд и които трябва да влязат в сила в началото на ноември. Мнозинството от върховни магистрати са решили, че трябва да се провери дали те не нарушават конституцията, както и какво да бъде съдържанието на искането им. То обаче ще бъде изпратено на конституционните съдии, след като бъде допълнено искането от аналитичното звено на наказателната колегия на ВКС. Промените в НПК бяха приети през лятото, но ще влязат в сила на пети ноември. Още при обсъждането им юристи коментираха, че се създава извънреден съд. ВКС е един от субектите с право да сезира Конституционния съд. През лятото стана известно, че експерти от адвокатурата също подготвят искане до Конституционния съд за обявяване за противоконституционни на тези текстове. Източници от \"Дневник\" коментираха, че темата ще бъде обсъждана тази седмица и не е известно дали намерението ще се осъществи. Иначе пленумът на ВКС изслуша съдия Светла Димитрова, председател на Трето гражданско отделение в съда и предложена от председателя на ВКС Лозан Панов за негов заместник. Върховните съдии са изразили положително становище за съдия Димитрова със 67 гласа \"за\", 9 \"против\" и 2 \"въздържал се\".", "date": "2017.10.27", "title": "Върховни магистрати ще пратят в Конституционния съд преместването на делата за корупция в спецсъда"}
{"url": "http://www.dnevnik.bg/sport/2017/10/27/3066935_nagradniiat_fond_na_svetovnoto_purvenstvo_v_rusiia/", "text": "Международната футболна федерация (ФИФА) обяви, че наградният фонд на  световното първенство в Русия  догодина ще бъде на стойност 400 млн. долара. Това е с 42 млн. долара или 12% повече от сумата, която беше отделена за Мондиала в Бразилия през 2014 г. Всеки един от 32-та участника на първенствоо в Русия ще получи 2 млн. долара, като това е с 500 хил. долара повече от сумата на шампионата в Бразилия. На последното световно първенство победителят  Германия  спечели 35 млн. долара, а финалистът Аржентина – 25 млн. Сега новият световен шампион ще получи 50 млн. долара, а сребърният медалист с 10 по-малко. Тепърва ще се изясни каква сума ще получат клубните тимове, които имат свои футболисти на световното първенство. На срещата на ФИФА бяха приети и нови правила за избора на домакини за следващите световни първенства. След шампионата в Русия предстои Мондиала в Катар през 2022 г., а ФИФА назначи и специална работна група, която да разгледа офертите за домакин на шампионата през 2026 г. Засега заявки са подали Мароко, а Канада, Мексико и САЩ имат обща кандидатура. \"Искаме процесът по наддаване за домакин да бъде по-прозрачен и в същото време критериите да са по-строги\", каза президентът на ФИФА  Джани Инфантино .", "date": "2017.10.27", "title": "Наградният фонд на световното първенство в Русия ще бъде 400 млн. долара"}
{"url": "http://www.dnevnik.bg/kultura/2017/10/27/3067598_jana_karaivanova_e_noviiat_direktor_na_filmoviia_centur/", "text": "След години временно управление и няколко провалени конкурса Изпълнителна дирекция \"Национален филмов център\" (НФЦ) най-сетне има нов директор. Това е Жана Караиванова-Петрова, актриса и основател на фестивала  So Independent .", "date": "2017.10.27", "title": "Жана Караиванова е новият директор на Филмовия център"}
{"url": "http://www.dnevnik.bg/detski_dnevnik/2017/10/27/3067627_uchilishtata_v_golemite_gradove_shte_minavat_kum/", "text": "Училищата в големите градове ще преминават към едносменен режим на обучение и чрез намаляване на приема на ученици. Това се разбра от думите на просветния министър Красимир Вълчев по време на парламентарния контрол днес. Целта на образователното министерство е до 2021 г. във всички училища у нас да се учи на една смяна, но тя едва ли ще бъде постигната навсякъде. Основният проблем е сградният фонд, макар и в последните години да са построени няколко нови училищни сгради. \"Без да е препоръка от министерството, общините и сега намаляват приема в училища, в чиито сгради няма достатъчно стаи. В момента правим анализ на училищната инфраструктура\", каза още Вълчев. Другият вариант бил да се строят нови и допълнителни сгради. Тази седмица бяха обявени данни от различни изследвания, според които  лошата училищна среда и събирането на много деца от различни възрасти в една сграда  са основна предпоставка за агресията сред учениците. По данните в София са нужни около 15 нови училищни сгради. Според министър Вълчев най-голям проблем има от 1 до 7 клас, където има над 400 хил. ученици. По думите му обаче приемът в средните училища трябва да бъде намален и в началното, и в средното образование. От следващата година образователното министерство ще предприеме мерки за намаляване на тежестта на раниците, средното тегло на които според проучване било 7 килограма, но само между 20 и 40 % от него били учебници. Една от тях е отделяне пари от централния бюджет, с които училищата ще могат да закупуват шкафчета за учениците. Друга - ограничаване на учебните помагала, които се използват в клас. \"Сред мерките, които обсъждаме, са печат на учебници на по-лека хартия, както и разделяне на учебниците на части. Това вероятно ще доведе до оскъпяване\", обясни още министър Вълчев.", "date": "2017.10.27", "title": "Училищата в големите градове ще минават към едносменен режим чрез намаляване на приема на ученици"}
{"url": "http://www.dnevnik.bg/sviat/2017/10/27/3067416_katalunskiiat_parlament_obiavi_nezavisimost_ot_ispaniia/", "text": "С тайно гласуване каталунският парламент обяви независимост на автономната област от Испания и поиска от международната общност да признае Каталунската република като суверенна държава. Депутатите в Барселона направиха крачката минути преди Сенатът в Мадрид да гласува за задействане на чл. 155 от Конституцията, който дава на властите в Мадрид възможност да поемат управление на ключови сегменти от каталунската автономия, включително финансите, полицията и обществените медии. Гласуването беше в две части - за начало на процеса на отделяне от Испания и за обявяване на независимостта на Каталуня. Вотът беше таен, за да спаси депутатите от наказателно преследване за бунт от властите в Мадрид. До гласуването се стигна по искане на местния премиер Карлес Пучдемон, който в четвъртък отказа да свика нови избори по искане на Мадрид и прехвърли отговорността за отделянето на законодателния орган. Трите партии против отделянето - каталунските консерватори, социалисти и центристката платформа \"Граждани\" - обаче напуснаха залата в началото на гласуването. Тъй като националистите имат мнозинство, това не попречи на кворума в пленарната зала. В 135-членния парламент 70 души гласуваха \"за\", 10 - \"против\" и 2 невалидни гласа. Управляващите в Барселона, заедно с крайнолявата Кандидатура за народно единство, запяха бъдещия каталунски химн в момента, в който беше обявено отделянето. Реакции В \"Туитър\" испанският премиер    призова  \"всички испанци за спокойствие\". \"Върховенството на закона ще възстанови законността в Каталуня.\" Конституционният съд в Мадрид от своя страна съобщи, че обявява за нелегитимна декларацията на депутатите в Барселона, а прокуратурата обяви, че незабавно ще повдигне обвинения за бунт, без да уточнява срещу кого. , потърсена от \"Ройтерс\", е отказала коментар по темата. По-късно председателят на Европейския съвет Доналд Туск призова каталунците в \"Туитър\" да изберат \"силата на аргументите пред аргументите на силата.\" \"За нас нищо не се е променило. Испания остава единственият ни събеседник.\" Според Държавния департамент на  Каталуня е интегрална част от Испания, а Вашингтон подкрепя мерките на кабинета в Мадрид за запазване на целостта на страната. Представител на  също определи каталунската криза като \"вътрешен проблем\" на Испания. По-късно подкрепа за Рахой изразиха и германският канцлер Ангела Меркел и френският президент Еманюел Макрон. За броени минути след гласуването испанският борсов индекс \"Ибекс-35\" загуби 1% от стойността си и още един процент - за следващия час. Бизнес реакция дойде и от \"Сабадел\" - една от най-големите испански банки, чието седалище доскоро беше в Каталуня, но се премести заради кризата. След обявяването на независимост \"Сабадел\" мести повечето си централни институции, включително централата и генералния секретариат. Самият   каза пред депутатите, в кулоарите на парламента: \"Днес парламентът на нашата страна, легитимен и възникнал от изборите на 27 септември (2015 г.), направи стъпка, която дълго очаквахме и за която дълго се борихме.\" След обръщението той написа в профилите си в социалните мрежи, че \"Каталуня е и ще бъде земя на свободата.\" Той отговори и на коментара на Туск: \"Както знаете, каталунците винаги предпочитат силата на аргументите.\" По-рано заместникът му Ориол Жункерас написа в \"Туитър\", че каталунците \"са спечелили свободата да изградят нова държава\". Междувременно хиляди се бяха събрали пред парламента в най-големия каталунски град, за да приветстват независимостта. Испанската обществена телевизия и други медии показаха жители на Барселона, Жирона и други градове в областта, които надават радостни възгласи и скандират \"Вън Испания\". Подобни реакции дойдоха и от потребители в социалните мрежи. \"Най-накрая сме извън фашистка Испания\", написа един от тях секунди след решението. Репортер на \"Ел паис\"  публикува снимка , на която се вижда, че испанското знаме вече е свалено от общината в Жирона. Друго изображение, от Сабадел, показва, че над общината там вече не се развяват нито испанското знаме, нито европейското. В Барселона активисти  поискаха  испанското знаме да бъде свалено и от пилоните на прватилествената сграда. Светкавична реакция имаше и в най-голямата онлайн енциклопедия \"Уикипедия\", в чиято каталунска версия автономната област се превързан в \"европейска държава в западната част на Средиземно море\", а англо- и испаноезичната версия я смятат за \"оспорвана територия\". \"Законът за прехода\" По-рано в петък управляващата коалиция в Каталуня коалиция \"Заедно за \"Да\"\" регистрира в парламента в Барселона предложението си за  учредяване  на \"каталунска република като независима държава\". Съюзът от националистически партии внесе предложението заедно с крайнолявата Кандидатура за народно единство, чиито позиции за отделяне са непреклонни. Първоначално не беше предвиден час, в който тя ще се гласува, но впоследствие Пучдемон се появи в законодателния орган за пленарно заседание. С предложението на управляващата коалиция се обяви и влизането в сила на  \"закона за прехода\"  на Каталуня от област към държава, първо  блокиран , а после анулиран от испанския Конституционен съд. В него се казва, че \"Каталунската република е възможност да се поправят сегашните социални и демократични дефицити и да се изгради едно по-справедливо, по-сигурно, по-устойчиво и по-солидарно общество.\" Правният отдел на парламента първоначално отхвърли предложението и каза, че то нито може да се допусне до деловодството, нито да бъде гласувано. Това отложи заседанието на депутатите първоначално с 30 минути, а впоследствие с още толкова. На заседанието присъстваха близо 200 каталунски кметове, подкрепящи отделянето, които в началото на заседанието скандираха \"независимост\". За частта от опозицията, която не подкрепя независимостта, заседанието е нелегитимно. Малко преди това испанският премиер Мариано Рахой поиска от Сената да гласува \"за\" задействане на чл. 155 с аргумента, че \"няма друга алтернатива\" и че е нужно Испания да бъде спасена от много тежка ситуация със \"сериозни последици за мнозина\". \"Това, от което каталунците трябва да се защитават, не е така наричаният от тях сега испански империализъм, а малцинство, което по нетолерантен начин се обявява за собственик на Каталуня и смята за изключително свои историята, културата и чувствата, които са наследство на цялата общност.\" \"В Каталуня се пренебрегват закони... одобри се ново беззаконие без никакви правомощия, лишени бяха членовете на опозицията да упражняват правата си. Това е най-голямата подигравка с демокрацията освен държавния преврат от 1981 г.,\" каза премиерът, имайки предвид проваления военен пуч преди почти 40 години. \"Във всяка страна, била тя Франция или Германия, би се направило същото: (властите) биха се позовали на закона.\" Пучдемон ще бъде отстранен незабавно Рахой получи пълната подкрепа на Испанската работническа социалистическа партия, основната опозиция в парламента в Мадрид, които вчера внесоха искане да се замрази чл. 155, ако Барселона свика извънредни избори. Минути преди гласуването на Сената социалистите обявиха, че оттеглят искането си заради отказа на Пучдемон да обяви нов вот. След одобрението на Сената Рахой ще даде зелена светлина на заседание на кабинета този следобед. Първото, което ще направи кабинетът, ще бъде да отстрани Пучдемон и други членове на каталунските регионални власти.", "date": "2017.10.27", "title": "Каталунският парламент обяви независимост от Испания"}
{"url": "http://www.dnevnik.bg/analizi/predozirane/2017/10/27/3067635_predozirane_vlakove_shte_ostanat_1_chas_na_garite_prez/", "text": "Следва съобщение от БДЖ, с което от дружеството уведомяват, че тринайсет влака, които ще се движат през територията на България в нощта на събота - 28 октомври, срещу неделя, около 4 ч. сутринта ще спират на съответната гара и ще изчакват един час, след което ще продължат по маршрута си. Целта на начинанието е да се спази графикът на движение при преминаването от лятно към зимно часово време и да не възникват  информира БДЖ на сайта си. Такава била и европейската практика. В нощта на 28-ми срещу 29-ти октомври часовниците трябва да бъдат върнати един час назад. Преминаването от лятно към зимно часово време в нощта срещу неделя ще засегне времепътуването на 13 пътнически влака. Предстоящата смяна на часовото време, в нощта срещу неделя, ще наложи промени във времепътуването на 13 пътнически влака. При преминаването от лятно към зимно часово време е необходимо някои пътнически влакове да престоят в различни железопътни гари в нощта между 28.10.2017 г. и 29.10.2017 г. Това се налага, за да не бъде нарушен Графикът за движение на влаковете.", "date": "2017.10.27", "title": "Предозиране: Влакове ще останат 1 час на гарите през нощта в неделя заради зимното часово време"}
{"url": "http://www.dnevnik.bg/photos/2017/10/27/3067613_fotogaleriia_kak_se_schupi_veloaleiata_na_ulica_gs/", "text": "и Паркирали автомобили, счупени ограничители и колоездачи, които се движат по тротоара. Така изглежда велоалеята по улица \"Г.С.Раковски\", която беше очертана по пътното платно преди седмица, а от началото на тази й бяха поставени разделители. Преди ден беше и преправяна и ремонтирана на места.", "date": "2017.10.27", "title": "Фотогалерия: Как се счупи велоалеята на улица \"Г.С. Раковски\""}
{"url": "http://www.dnevnik.bg/sport/2017/10/27/3067729_ard_i_zdf_poluchiha_pravata_za_machovete_na/", "text": "Обществените телевизии на Германия ARD и ZDF подписаха нов договор с УЕФА, който включва правата за излъчване на следващите 12 мача на националния тим по футбол. Обществените оператори включва всички срещи между 2018 и 2022 г., включително тези от новата  Лига на нациите , която ще дебютира през 2019 г. Пакетът е както за телевизионните срещи, така и за радио излъчване на двубоите от квалификациите за европейското първенство през 2020 г. и световното през 2022 г. \"Германският национален футболен отбор се радва на изключителна подкрепа и е от голямо социално значение за населението. Ние сме доволни, че можем да покажем мачовете му на нашата публика и да сме партньор\", каза Улрих Вилхелм, директор на ARD Sports. Световният шампион се класира за  Мондиала в Русия  догодина с перднина от 11 точки в групата си. Бундестима записа рекорд от 10 поредни победи в квалификациите.", "date": "2017.10.27", "title": "ARD и ZDF получиха правата за мачовете на германския национален отбор до 2022 г."}
{"url": "http://www.dnevnik.bg/analizi/2017/10/27/3067731_poshul_vic/", "text": "Делян Пеевски и Йордан Цонев, който изпращаше предупредителни поздрави на телевизионна водеща от... Пеевски (след което се опразни столчето й на екрана) написали закон  в интерес на обществото  - против разграбването на активите на КТБ. Пеевски, разбира се, не се появи да го питаме за неговите активи - кога и как ги придоби и откъде взе пари. Пеевски, който стана метафора на мафиотизираната държава, с притежаването на лични прокуратура, НАП, регулатори, специални служби (доказателството е в простия факт, че той и неговите активи останаха единствените недосегаеми за вниманието на контролните институции), та същият Пеевски ще брани обществения интерес. Със закон с обратно действие - за да спасява от разграбване активи на съборената (кога? - в момента, в който той пожела) банка. Да ги спасява от  задкулисието , на което той, недосегаемият, е самият материален символ. Но появяването на Пеевски чрез \"написан\" от него закон е парола и сигнал за внимание. Харесва ми обаче заканата му: по гласуването щяло да се разбере кой подкрепя задкулисието. Вярно - ще се разбере. Обратната сила заложена в Пеевското законотворение за нищожност на досегашните сделки с фирмите кредитирани от КТБ, е опит за измъкване на печелившите сред тях и на първо място \"Дунарит\" от новите им собственици - нещо, което той не успя да постигне през съда, а не можаха и подставените му министри - рейдърите на пленената държава. Да, по гласуването ще ги познаем.", "date": "2017.10.27", "title": "Пошъл виц"}
{"url": "http://www.dnevnik.bg/bulgaria/2017/10/27/3067741_shofyor_-_narushitel_ot_shumen_poluchi_26_elektronni/", "text": "Общо 26 електронни фиша за превишена скорост са връчени само за ден на 41-годишен мъж от Шумен, съобщи областната дирекция на МВР. Мъжът с инициали Т.А. бил поканен в сектор \"Пътна полиция\" към ОДМВР- Шумен след като проверка показала, че има невръчени електронни фишове. Почти всички били за превишена скорост, а наложените глоби за установените нарушения са в размер на 3690 лв., неплатени досега. Водачът има и актове за различни нарушения. Един от най-големите нарушители на Закона за движение по пътищата в областта пък е 47-годишен жител на село Царев брод с инициали Б.И. Той има книжка от 2003 г. За 11 години контролните органи са му съставили 41 акта за различни нарушения. Наказателните му постановления са на стойност 10 589 лева. Най-често е бил установяван да шофира с превишена скорост и след като му е отнето свидетелството за управление на моторно превозно средство. Установяван е да шофира след употреба на алкохол и в срок на лишаване. Нито една от наложените санкции не е платена. През 2014 година има съставени две глоби с фиш на стойност 30 лева, те също не са платени. 28-годишен жител на село Димово дължи на държавата 7720 лв. за нарушения на пътя. С.В. никога през живота си не е притежавал книжка, но въпреки това шофирал. За десет година има 28 акта, включително за употреба на алкохол.", "date": "2017.10.27", "title": "Шофьор - нарушител от Шумен получи 26 електронни фиша за ден"}
{"url": "http://www.dnevnik.bg/bulgaria/2017/10/27/3067742_bulgariia_potvurdi_podkrepata_si_za_celostta_na/", "text": "България зачита конституционния ред на Кралство Испания, върховенството на закона и принципите на правовата държава като основни ценности на Европейския съюз и на всички негови държави-членки. Подкрепяме запазването на териториалната цялост и държавния суверенитет на Испания, която е наш стратегически партньор и съюзник. Това се казва в официална позиция на Министерството на външните работи след като по-рано днес  Каталунският парламент обяви независимост  от Испания, а сенатът в  Мадрид разреши на централната власт  да управлява пряко автономната досега област. Едностранното обявяване на независимост на Каталония не отговаря на условията за легитимност и нарушава принципите на правовата държава, както е видно от решенията на Конституционния съд на Кралство Испания, се казва в позицията на българското външно министерство. . Чрез нея България изразява загриженост от възможна ескалация на напрежението в автономната област Каталуня на Кралство Испания. Призоваваме всички власти в страната към конструктивен диалог, отговорност и уважение към законността - за защита на стабилността, единството и сигурността на гражданите. Вярваме в способността на испанското правителството за справяне с тази трудна ситуация в съответствие с Конституцията на страната и със залегналите в нея принципи и основни права на гражданите, се казва в посланието. В него се подчертава, че за България, както и за ЕС и за гражданите на Европа са важни стабилността и просперитетът на приятелска Испания. Единството, диалогът, солидарността и сътрудничеството са пътят за справяне със сериозните предизвикателства, пред които са изправени Европа и светът, завършва българската позиция..", "date": "2017.10.27", "title": "България потвърди подкрепата си за целостта на Испания"}
{"url": "http://www.dnevnik.bg/sviat/2017/10/27/3067746_irakskiiat_premier_naredi_24-chasovo_primirie_s/", "text": "Иракският министър-председател Хайдер ал Абади нареди 24-часово спиране на военните действия на правителствените сили срещу кюрдските милиции в Северен Ирак, съобщи днес неговата канцелария, цитирана от \"Ройтерс\" и ТАСС. Прекратяването на огъня има за цел да позволи разполагането на представители на иракските власти на контролираните от кюрдските сили гранични пунктове в съгласие с регионалните власти на Иракски Кюрдистан. Оглавяваната от САЩ коалиция, която води борба с групировката \"Ислямска държава\", заяви, че иракските правителствени войски и кюрдските сили са постигнали споразумение за прекратяване на бойните действия в Северен Ирак. Говорител на коалицията в Багдад каза, че споразумението се отнася за всички фронтове. В сряда кюрдите предложиха незабавно прекратяване на огъня, временно замразяване на резултатите от референдума и \"начало на открит диалог с федералното правителство на базата на иракската конституция.\" Иракският премиер обаче отхвърли това. ", "date": "2017.10.27", "title": "Иракският премиер нареди 24-часово примирие с кюрдските сили"}
{"url": "http://www.dnevnik.bg/sport/2017/10/27/3067748_sobstvenik_na_otbor_ot_nfl_i_daritel_na_trump_nareche/", "text": "Протестите на състезателите по американски футбол срещу расовото неравенство в САЩ вече не са толкова масови, но това не значи, че напрежението е намаляло. В последните седмици ръководството на Националната футболна лига (НФЛ) и собствениците на отборите проведоха серия от срещи, с които се опитват да решат проблема с колениченето по време на американския химн. Демонстрациите започнаха още през 2016 г., когато  Колин Каперник  реши да коленичи по време на химна. От началото на новия сезон играчите масово показаха несъгласието си, а американският президент Доналд Тръмп постоянно критикува състезателите, че показват неуважение към страната и флага. На поредната среща на собствениците напрежението нарасна след изказване на боса на \"Хюстън тексанс\" Боб Макнеър. Той изслуша колегата си  Джери Джоунс от \"Далас каубойс\" , който изнесе пламенна реч за нуждата играчите да останат прави по време на химна и след това се обърна към присъстващите. \"Не можем да оставим затворниците да контролират затвора. Такава е ситуацията с протестите и демонстрациите на играчите. Те трябва да останат прави\", каза Макнеър. Изказването му е предизвикало остри реакции още веднага, твърди ESPN. Комисионерът на НФЛ Роджър Гудъл е останал много разочарован от думите на един от уважаваните собственици. \"След като срещата приключи Трой Винсънт (изпълнителен вицепрезидент на НФЛ – бел. ред.) остана като попарен и дълго не излезе от залата. Той остана обиден от думите на Макнеър, които сравниха играчите със затворници. Винсън увери, че никога в кариерата си, в която е наричан с какви ли не определения и дори с думата с \"н\", не се е чувствал като затворник\", гласи репортажът на ESPN. По-късно Макнеър се извини чрез официално съобщение от клуба си, обяснявайки, че не е искал думите му да бъдат приети буквално. \"Съжалявам за това определение. Никога не съм имла предвид да обидя и засегна някого, още по-малко нашите състезатели. Използвах това като метафора и не искам думите ми да се приемат буквално. Извинявам се на всеки, който се е почувствал засегнат\", каза Макнеър. Кой е Боб Макнеър Думите на собственика на \"Хюстън\" предизвикаха бурни реакции и сред феновете на най-популярния американски спорт. Веднага беше припомнено, че в началото на протестите през септември президентът Тръм нарече футболистите \"кучи синове\" и поиска всеки протестиращ да бъде уволнен. Първоначално собственици и отбори показаха, че са единни и много от бизнесмените застанаха редом до своите играчи, коленичейки или сключвайки ръце по време на химна. В последните седмици се вижда промяна в мнението на двама от собствениците. Първо Джери Джоунс от \"Далас каубойс\", който е считан за един от хората в  НФЛ  с най-голямо влияние, призова протестите да спрат. Той дори обяви, че който негов играч си позволи да продължава, няма да играе. Смята се, че Джоунс е имал разговор лично с Доналд Тръмп, преди да промени позицията си. Макнеър е собственик на вторият най-голям тим в Тексас \"Хюстън\". Той също е считан за близък до американския президент. Бизнесменът, родом от Флорида инвестира огромни средства в енергийния бранш, а през 2016 г. дари 4.5 млн. долара за президентската кампания на Тръмп. Някои от колегите му, собственици на тимове в НФЛ, като Робърт Крафт (\"Ню Инглънд пейтриътс\") и Джери Джоунс последваха примера му, но Макнеър дари най-голяма сума. През януари, когато  Тръмп  встъпи в длъжност, 79-годишният бизнесмен дари още 1 млн. долара, подпомагайки церемонията. Това не е прецедент, след като същата сума дариха още Крафт, Джоунс, Стан Крьонке (\"Сейнт Луис рамс\"), Шахид Хан (\"Джаксънвил джагуарс\"), Уди Джонсън (\"Ню Джърси джетс\") и Дан Снайдър (\"Вашингтон ред скинс\"). По този начин бизнесмените показват, че подкрепят президента, но не даряват средства лично на него, избягвайки конфликт на интереси.", "date": "2017.10.27", "title": "Собственик на отбор от НФЛ и дарител на Тръмп нарече състезателите си затворници"}
{"url": "http://www.dnevnik.bg/sviat/2017/10/27/3067753_rahoi_otstrani_puchdemon_razpusna_parlamenta_v/", "text": "Испанският премиер Мариано Рахой обяви, че правителството му отстранява регионалния каталунски премиер Карлес Пучдемон и екипа му, съставен след регионалните избори през 2015 г. По силата на одобрените от Сената  извънредни правомощия  на властите в Мадрид Рахой също така разпуска парламента и насрочва избори за четвъртък, 21 декември. Датата е избрана, защото е първият възможен ден след насрочването на вота - по закон изборите трябва да се проведат най-малко 54 дни след обявяването им в каталунския официален вестник. Последният прецедент с гласуване в работен ден е на 6 декември 1978 г., когато испанците трябва да одобрят или да отхвърлят новата Конституция. В обръщението си към испанските граждани и медиите, както и при участието си в заседанието на Сената, той подчерта, че мерките са необходими за възстановяване на демокрацията в Каталуня, след като парламентът на автономната област прие декларация за  независимост . \"Отговаряме на решения, които претендираха да налагат недопустимо посегателство на каталанците и да откраднат част от територията им от общността на испанците,\" каза Рахой в кратко съобщение, след като се включи в заседание на кабинета. \"Държавата разполага с достатъчно средства, за да може, по мирен и умерен начин, да възстанови законовата нормалност и да разсее заплахите, които удрят по съжителството. Държавата функционира,\" добави той и призова испанците към спокойствие. Контрол над администрацията, полицията, \"посолствата\" Министерствата в Мадрид поемат контрола на Каталуня. Рахой не съобщи името на евентуален \"делегат\", който би могъл да представлява централната испанска власт в Барселона. Освен членовете на регионалното правителство е уволнен и генералният директор на   \"Мосос\", Пере Солер. \"Мосос\" бяха на прицела на Мадрид от седмици, след като някои от тях не попречиха на референдума за независимост на 1 октомври, обявен от Мадрид за противоконституционен. По-рано каталунски активисти призоваха \"Мосос\" и държавните служители да не се подчиняват на нареждания от Мадрид. Испанските власти също така ще реорганизират  . Премахват се  \"постоянните делегации\"  на Каталуня, освен в Брюксел и Мадрид. Сегашните делегати обаче ще напуснат постовете си. Уволнен е и \"външният министър\" на Каталуня Раул Ромева, заедно с говорителя на каталунското правителство Жоаким Форн, заместника на Пучдемон Ориол Жункерас и други представители. Близо час след изявлението на Рахой каталунският кабинет остана в централата си в Барселона в обсъждане на възможна реакция. Случващото се обаче намира отзвук извън Барселона - в Жирона местният съвет изгуби мнозинството си, след като каталунските социалисти обявиха край на коалицията с една от партиите, подкрепящи независимостта. Все пак в града мнозина избраха да празнуват. Намеренията на Рахой бяха поставени под въпрос от крайнолявата опозиционна партия \"Кандидатура за народно единство\", която беше една от движещите сили зад обявяването на независимост. Неин депутат предложи на 21 декември вместо избори да има \"масивна непокорна паея. Ние сме република.\" Хилядите празнуващи каталунци по улиците на Барселона междувременно  посрещнаха с освиркване  решението за извънредните избори, съобщава \"Вангуардия\". През Барселона минава и шествие в подкрепа на единна Испания, в което според градската гвардия участват около 1000 души. По-голям протест - на който може да участват до два милиона души - е предвиден за неделя.", "date": "2017.10.27", "title": "Рахой отстрани Пучдемон, разпусна парламента в Каталуня и свика избори през декември"}
{"url": "http://www.dnevnik.bg/sport/2017/10/27/3067758_botev_pobedi_pirin_sled_obrat_v_blagoevgrad/", "text": "Ботев\" (Пловдив) се доближи само на точка зад \"Левски\" след успех с 2:1 над  \"Пирин\" . Жълто черните постигнаха обрат в Благоевград в нервен мач, който положенията не бяха много. Носителят на Купата на България трябваше да обръща резултата, след като още в седмата минута домакините откриха. Бившият футболист на \"Ботев\" Станислав Костов засече центриране и изведе \"орлетата\" напред. Последваха силни минути за пловдивчани, но най-доброто положение беше пропуснато от  Йордан Минев , който вместо да стреля реши да подава и сгреши. В 22-ата минута Тодор Неделев изравни след плътен шут с левия крак. След почивката \"Ботев\" беше по-активния отбор и имаше контрол над двубоя. Влизането на Стивън Петков от пейката се оказа ключово и само четири минути след появата си на терена таранът се разписа. Той засече с глава центриране на Минев. Повторенията обаче показаха, че нападателят е в положение на засада при подаването. До края на двубоя домакините опитаха да избегнат поражението, но най-доброто положение изпусна Радослав Кирилов, който преодоля Чворович, но не уцели рамката на вратата. В ранния мач от петъчната програма \"Черно море\" победи като гост  \"Витоша\" (Бистрица)  с 2:1. Варненци стигнаха до трите точки срещу новака след труден двубой, но взеха втори пореден успех, с който се доближиха на четири точки от \"Левски\". Мариян Огнянов отбеляза и двата гола за \"Черно море\", той откри в 34-ата минута, но секунди преди почивката Даниел Пеев изравни за домакините. Десетина минути след подновяването на играта Огнянов отново се разписа, а и двете му попадения паднаха след грешки на вратаря на \"Витоша\" Християн Василев. След 14 мача тимът от Бистрица продължава да няма успех. Новакът в Първа лига е с едва две точки на последното място и е в серия от пет поредни поражения.", "date": "2017.10.27", "title": "\"Ботев\" победи \"Пирин\" след обрат в Благоевград"}
{"url": "http://www.dnevnik.bg/photos/2017/10/27/3067591_fotogaleriia_svetovnite_snimki_na_denia_-_27_oktomvri/", "text": "Есенна утрин. Рибари събират мрежите си в Женевското езеро.", "date": "2017.10.27", "title": "Фотогалерия: Световните снимки на деня - 27 октомври"}
{"url": "http://www.dnevnik.bg/bulgaria/2017/10/27/3067680_da_se_razhodish_do_piramidite_i_sfinksa_pod/", "text": "Петнадесет директори на варненски училища, водени от председателя на общинската комисия по образование и наука Славчо Славов са заминали тази сутрин на петдневна екскурзия в Египет, оформена документално като участие в \"международна научна конференция\". По неофициална информация на \"Дневник\" всички разходи за пътуването са покрити от училищните и общинския бюджети за образование и младежки дейности. Според директора на Регионалното управление на образованието във Варна Венцеслава Генова то няма отношение към \"конферентното\" пътуване. Негов организатор е софийското дружество \"Би Ес Джи Ейч Ар енд мениджмънт консултинг\", което изпратило покана направо до училищните директори. включваща пътни разноски, настаняване и разходи на място за всеки от участниците, е около 1700 лв., е посочено в информацията, изпратена на редакционната ни поща. Към това би трябвало да бъдат добавени и командировъчните за престоя в Кайро и Александрия - по 35 евро на ден. Пак според същата информация за училищните директори тези средства са покрити от делегираните бюджети на съответното учебно заведение. Разходите по пътуването на Славчо Славов (ГЕРБ) обаче са за сметка на общинската дирекция \"Образование и младежки дейности\", която го е командировала като водач на групата. за която днес отпътуваха петнадесетте училищни директори от Варна, водени от Славчо Славов, е амбициозна: \"Древните цивилизации на Балканите и в Египет - контакти и влияние\". За евентуалните дискусии по нея обаче в програмата на научното пътуване, предоставена на \"Дневник\" от Регионалното управлението на образованието във Варна е предвидено неопределено време едва в края на третия ден след азходка до Гиза и пирамидите. Цялата програма на \"конфренцията\", разпределена в петте дни на командировката е следната: Обзорна екскурзия на Кайро и посещение на Египетския национален музей и пазара \"Khan El Khalili.  Посещение на местно училище за обмяна на опит, среща с ръководство и преподаватели.  Отпътуване за Александрия, посещение на пирамидите в Гиза и разглеждане на Сфинска с екскурзовод – египтолог. В края на третия ден, без да е уточнен начален и краен час, е планирано и откриването на конференцията с презентации на гост лектори. Повече подробности за нейната работа, имената на лекторите и съдържанието на презентациите им не са посочени. : Обзорна обиколка на Александрия и посещение на Александрийската библиотека с екскурзовод.  участниците в \"конференцията\" ще прекарат в Истанбул. Там след закуската е предвидена панорамна обиколка на града или шопинг тур. Справка в търговския регистър показа, че както \"Би Ес Джи Ейч Ар енд мениджмънт консултинг\" , така и още три дружества със сходни имена са еднолична собственост на Корнелия Милева. Освен тях Милева управлява \"Сдружение Стопанска камара – Ботевград\" и Фондация \"Лейдис Ейч Ар\". Според данните, отразени в регистрацията на \"Би Ес Джи Ейч Ар енд мениджмънт консултинг\", По-интересни в случая обаче са \"посредническа дейност консултиране на търсещи работа лица и на работодатели, наемане на н работа в страната и чужбина, насочване към подходящи програми и мерки за заетост\" и др. Сред дейностите на дружеството са също консултации, счетоводни услуги, тренинги, семинари и туризъм. Днес, въпреки неколкократните опити, на четирите телефона за връзка, обявени в поканата за участие в \"конференцията\" в Кайро и Александрия не отговори никой. В отговорът, който получихме на въпроси, изпратени от общинския пресцентър във Варна във връзка с командировката на председателя на Постоянната комисия \"Наука и образование\" във Варна, гласят следното: \"Г-н Славчо Славов (...) е командирован при спазване на вътрешните правила и процедури на Община Варна и Наредбата за командировки в чужбина. Община Варна не е организатор на конференцията. Поканата към Славов е била отправена от професионални сдружения на директори и учители от Варна. По време на процедурата по командироване г-жа Лилия Христова, директор на дирекция \"Образование и младежки дейности\", е била в платен годишен отпуск\".", "date": "2017.10.27", "title": "Да се разходиш до пирамидите и Сфинкса под прикритието на \"международна конференция\""}
{"url": "http://www.dnevnik.bg/sport/2017/10/27/3067761_v_cska_niama_kriza_uveren_e_stamen_belchev/", "text": "Треньорът на ЦСКА  Стамен Белчев  е уверен, че тимът му ще сложи край на серията си без победа в Първа лига. Червените, които доскоро водеха в шампионата, а сега са на пет точки зад \"Лудогорец\", приемат \"Славия\" в събота от 17.30 ч. \"Криза в нашия отбор няма. Един или два мача не могат да ни извадят от релси. Трябва час по-скоро да се върнем на победния път и да сме по-мотивирани. Ако показваме постоянство в игрите и добро лице, ще дойдат и резултатите. \"Славия\" е отбор, който е във възход, трябва да подходим сериозно\", каза Белчев. Белчев смята, че отборите в България не могат да изненадат състезателите му и единствено ЦСКА може да се изненада сам, ако не играе на най-доброто си ниво. \"С  \"Левски\"  първото полувреме беше добро, второто не. С \"Пирин\" не мога да съм недоволен от играта, но просто не си реализирахме положенията. Сега искам просто футболистите да са концентрирани\", каза наставникът на червените. Той увери, че ЦСКА работи проблемите си в защита и подреждането при статични положения. Червените са без победа в шампионата от 22 септември, когато надиграха \"Дунав\" с 3:0, а след това дойде серия от три поредни равенства.", "date": "2017.10.27", "title": "В ЦСКА няма криза, уверен е Стамен Белчев"}
{"url": "http://www.dnevnik.bg/sport/2017/10/27/3067787_grigor_dimitrov_zapochva_s_predstavitel_na_franciia_na/", "text": "Григор Димитров изтегли тежък жребий за турнира \"Мастърс 1000\" в Париж. Българинът, който е поставен под №6 във френската столица започва от втория кръг, където ще чака победителя от сблъсъка между Ришар Гаске и Беноа Пер. И двамата не са сред най-удобните съперници за него, като той има отрицателен баланс срещу тях. Българският тенисист има едва три мача срещу 29-годишния Пер, а французинът, който е 40-и в света води с два на един успеха. За последно двамата играха през 2015 г. в Токио, когато Пер спечели. Успеваемостта на Димитров не е добра и срещу далеч по-опитния Гаске. Французинът води с пет на две победи, но в последните им два сблъсъка Димитров успя да го надиграе. Това се случи първо на \"Мастърс 1000\" в Шанхай преди година, а след това и в третия кръг на Australian Open в три сета. До момента двамата са се срещали само веднъж в зала – през 2012 г. в Тайланд. Световният №8 е в потока на Рафаел Надал, но може да се изправи срещу лидера в ранглистата едва на полуфинал. Преди това потенциални съперници на Димитров са Джон Иснър, Виктор Троицки и Диего Шварцман. Българинът може да играе и срещу  Хуан Мартин дел Потро  или Александър Зверев. В долната половина на схемата е Роджър Федерер. Маестрото ще стартира с Фелисиано Лопес или Пиер-Юг Ербер. Изненадващо в последния момент от участие се отказа  Доминик Тийм . Австриецът реши да пропусне турнира, но не даде ясна причина. \"Има някои неща, които само няколко души знаят. Те не са идеални и ме натоварват допълнително\". Турнирът в Париж започва в понеделник и е последната надпревара преди финалния  \"Мастърс\" турнир в Лондон . Григор Димитров вече си осигури участие в английската столица след като е един от най-добрите осем за 2017 г. \"Много съм щастлив, че се класирах за финалите на АТП. Това винаги е било моя цел и когато разбрах, че се е случило, това беше един от най-великите моменти в кариерата ми досега\", каза Димитров. Във френската столица той никога не е преминавал третия кръг. Преди година Димитров отстъпи пред  Новак Джокович  именно на тази фаза.", "date": "2017.10.27", "title": "Григор Димитров започва с представител на Франция на мастърса в Париж"}
{"url": "http://www.dnevnik.bg/sport/2017/10/27/3067814_red_bul_iznenada_mercedes_v_petuchnite_trenirovki_v/", "text": "Пилотите на \"Ред Бул\" показаха впечатляваща скорост в петъчните тренировки преди  Гран при на Мексико . Даниел Рикардо оглави класирането във втората сесия на трасето \"Ерманос Родригес\", която даде пъри индикации как ще се развие състезателния уикенд. Австралиецът записа време от 1:17.801, изпреварвайки с 0.131 секунди лидера в световния шампионат Люис Хамилтън. Рикардо направи общо 26 обиколки във вторите 90 минути за подготовка и показа добра скорост в дълга серия от обиколки. \"Много важен и добър ден за нас. След първата тренировка усещах, че се движим добре, но след това намерихме още повече скорост и се вижда, че сме в правилна посока. Все още обаче е едва петък, така че всичко може да се случи до края на уикенда. Не бързам да се радвам толкова рано\", каза Рикардо след втората сесия. Трети се класира Макс Верстапен, който направи само 17 обиколки, но беше с 0.163 секунди зад съотборника си. Четвръти и пети резултати дадоха двамата пилоти на \"Ферари\" - Себастиан Фетел и Кими Райконен. Втората свободна тренировка започна с проблеми на Ромен Грожан от \"Хаас\", чиято задна дясна гума даде странен дефект и се разруши в движение. Французинът успя да направи само три обиколки и повече не взе участие в сесията. Ранни проблеми имаше и Хамилтън, който се завъртя и напълно унищожи комплекта си суперсофт, като остана само с четири нови гуми от средно твърдите смеси. Половин час след началото на тренировката Себастиан Фетел се прибра в бокса, след като пожарогасителят в неговия кокпит изпусна, заради проблем с датчиците. От \"Ферари\" обаче увериха, че германецът няма проблеми с болида. Извън трите големи отбора \"Мерцедес\", \"Ред Бул\" и \"Ферари\", добро представяне имаше  Фернандо Алонсо , който даде седми резултат. \"Денят беше добър за нас, въпреки някои леки проблеми. Мисля, че в течение на тренировката намерих нужните настройки, намерих и добра скорост. Работата с гумите ще бъде ключова за неделното състезание, но и в квалификацията, защото трябва да ги загрееш максимално бързо\", каза Хамилтън след тренировката. Хамилтън, който може да си  гарантира четвърта световна титла  в неделното състезание, завъртя 40 обиколки. Британецът направи стинт от повече от 25 тура, в който показа, че може да поддържа много добри резултати. Различна стратегия в сутрешната сесия Първата свободна тренировка традиционно беше използвана от пилотите в търсене на подходящи настройки и събиране на максимално много информация за трасето. Водещите отбори заложиха на различна стратегия в хода на първите 90 минути за подготовка. Пилотите на \"Мерцедес\" заложиха на гуми ултрасофт, с които успяха ад запишат най-добрите времена. Валтери Ботас беше първи с постижение от 1:17.824 и с близо половин секунда по-бърз от Хамилтън. Финландецът направи 42 обиколки, а лидерът в световния шампионат записа 1:18.290, като направи общо 35 тура. Макс Верстапен и Рикардо бяха трети и четвърти, съотвено с 1:18.395 (+0.571 сек.) и 1:18.421 (+0.597 сек.), независимо че използваха гумите суперсофт. Двамата направиха по-малко обиколки, но показаха, че разликата между двата типа гуми не е толкова голяма, колкото се очакваше. Сравнително по-бавни бяха от \"Ферари\", които също със средния по твърдост тип гуми бяха на изоставане от около секунда. Мексиканецът Алфонсо Селис, който получи шанс да кара в сесията за \"Форс Индия\" се удари в предпазната стена, което доведе до кратко прекъсване на сесията. Проблем имаше и Щофел Вандорн от \"Макларън\", след като се оказа че новият му двигател е дефектен и трябваше да бъде сменен. В събота от 18 ч. българско време е третата свободна тренировка, а от 21 ч. - квалификацията.", "date": "2017.10.27", "title": "\"Ред Бул\" изненада \"Мерцедес\" в петъчните тренировки в Мексико"}
