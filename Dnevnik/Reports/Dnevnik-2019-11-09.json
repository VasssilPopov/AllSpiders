{"url": "https://www.dnevnik.bg/sport/2019/11/09/3989389_pasta_predi_mach_i_razhodka_s_kucheto_sueveriiata_na/", "text": "Стъпване на терена с определен крак и дори използване на едни и същи обувки - това са част от най-разпространените суеверия сред футболистите по света. Оказва се обаче, че такива има и при треньорите, а мениджърът на \"Челси\" Франк Лампард разкри какви са неговите ритуали преди мач. Според младия наставник на \"Челси\" те носят ефект и помагат на тима му да се представя добре от началото на сезона. Нещо повече, Лампард е убеден, че ако не изпълнява определени неща резултатът от определен мач може да бъде негативен. \"Обикновено разхождам моето куче по един определен маршрут и не го сменям. Също така го правя в определено време, излизам в един и същи час от дома ми. Сутрин излизаме с кучето, разхождаме се, ходя до близкия магазин и си купувам кафе, след което се отправям към тренировъчната база\", разказва Лампард. Преди заниманията на \"Челси\" той също има своя ритуал - тренира във фитнеса, като отделя точно 50 минути на велоергометъра. \"Знам, че изглежда смешно и абсурдно, но наистина правя тези неща, вярвам че те ни носят успех. Също така обичам преди мач да ям паста, това е нещото, което обядвам, когато играем\", добавя младият специалист.      Някои хора може и да гледат странно на ритуалитена Лампард, но благодарение на тях \"Челси\" постигна пет поредни победи и той спечели наградата Мениджър на месеца за месец октомври. Със сигурност Лампард отново ще заложи на своите традиционни ритуали, когато в събота \"Челси\" се изправи срещу \"Кристъл палас\" в пореден мач от Висшата лига.", "date": "2019.11.09", "title": "Паста преди мач и разходка с кучето: суеверията на Лампард, с които \"Челси\" побеждава"}
{"url": "https://www.dnevnik.bg/intervju/2019/11/09/3989392_prof_tomas_lindenberger_vse_poveche_nostalgici_po_gdr/", "text": "                         Трийсет години след историческата нощ на 9 ноември еуфорията и радостта са притъпени. В обединена Германия разделителните линии са ясно изразени. Всеки втори източногерманец смята, че в нова Германия е гражданин второ качество. И че мечтите му от 1989-та са предадени. Тогава, в началото на 90-те години, в заника на политическата си кариера, канцлерът на обединението Хелмут Кол, председател на консервативния Християндемократически съюз, даде обещание до 3-4, \"Няма да оставим нашите съграждани в ГДР. Имаме средствата, имаме възможностите да превърнем новите източногермански провинции в цъфтящи полета\", каза тогава той. Трийсет години след това обещание, трайно останало в съзнанието на източногерманците, на повърхността всичко изглежда добре. Въпреки построените магистрали, обновени площади и нови сгради негодуванието в новите източни провинции на обединена Германия расте. Доказаха го регионалните избори в три провинции тази есен, на които крайнодесните популисти от \"Алтернатива за Германия\" се утвърдиха трайно като втора политическа сила.  Това е самокритичната оценка на проф. Томас Линденбергер, политолог и историк в университета в Дрезден, ръководител на института \"Хана Аренд\" за изследване на тоталитаризма. Не на последно място институтът се занимава с политическо образование за ученици и учители, провеждането на открити уроци, образователни дискусии и дебати. Проф. Линденбергер живее и работи в Дрезден, но е роден в Западен Берлин. И добре си спомня събитията отпреди 30 години. Разговаряме на фона на възхода на крайнодясната \"Алтернатива за Германия\" в Източна Германия, който той си обяснява и с неговата пряка изследователска дейност - осмислянето на комунистическия режим в ГДР. Предизвикателството след обединението през 1990 г. беше критичното отношение към миналото на ГДР. Особено в първите години това беше съпроводено от истински яростни дискусии и непримирими разногласия. Но от днешна гледна точка знаем, че това нямаше как да бъде другояче. Никога не е ставало въпрос миналото да се представя едностранно, истината за миналото да се разкрива частично\", посочва проф. Линденбергер. – Трудно е да се прецени. Осмислянето на диктатурата в бившата ГДР стъпва на опита, който има бившата ФРГ с националсоциализма. А той е резултат от активността и критичното отношение на гражданското общество. Така се стигна до създаването на съответните институции. А в следствие на нашата научна работа се появи и така наречената култура за осмисляне на миналото, появиха се музеите и възпоменателните места. В бившата ГДР националсоциализмът имаше съвсем друг прочит, диктуван от доминиращата целия живот комунистическа партия. Там бяха премълчавани много истини, защото не пасваха в доктрината на Германската единна социалистическа партия. Като например, че много обикновени германци са помагали доброволно и с плам на нацистите. А това е нещо, което на Запад беше важна тема в процеса на осмисляне на този период от нашето минало. Тези две течения от двете страни на Стената се сляха след обединението, изследователската дейност се разви и задълбочи, но най-важното е, че темата се превърна в траен приоритет за федералното правителство. Мисля, че това е причината Германия да се разглежда като пример за начина, по който се осмисля миналото. Основата, на която обаче стъпваме, е обществото. Ангажираните хора, които на практика изискват от нас да работим по тази тема. – Това е обяснението, появило се още при първите по-сериозни прояви на расизъм и ксенофобия в Източна Германия. Нека не забравяме, че източногерманците са живели значително по-дълго в тоталитарен режим в сравнение със западногерманците. От националсоциализма през годините на окупация след края на войната, които на практика са военна диктатура с много ограничени политически права за гражданите, до годините на комунистическата диктатура. През този период плуралистичното осмисляне на националсоциализма на практика не се е случило. С такъв начин на живот се свиква. Колкото и тъжно да е тази констатация. Но липсата на свободна среда с право на изразяване, на свобода на медиите, право на събиране и т.н. всъщност е основна характеристика на живота в днешните източногермански провинции от 1933 г. до 1989 г. Според мен това се загнездва трайно и устойчиво в манталитета на хората и начина, по който те гледат на държавата като централния доставчик на услуги, като единствената опора за всички случаи от живота, като единствена инстанция в обществения живот. И като виновник за всичко, което не върви. – Така е, за историците 30 години е кратък период. Но за съвремието ни 30 години са дълго време. Помислете само, колко много историци са посветили целия си живот на изследването на само 12 години националсоциализъм! Нещо повече - според мен ще са ни нужни още най-малко 100 години, за да можем да кажем, че сме разкрили всичко за Третия райх. Сега хората очакват, че с една смяна на поколението гражданското съзнание може да се промени. Все още е живо чувството у повечето източногерманци, че в много аспекти на живота обединението, изчезването на ГДР и сливането й със Западна Германия ги е ощетило. Че са пренебрегвани, че са възприемани като второ качество хора, че са недоразбрани. А това очевидно не е въпрос на смяна на едно поколение. Това усещане имат не само тогавашните 30-годишни, които днес са на 60. Това усещане се предава до ден днешен на техните деца и внуци. За мен е изненадващо, че немалка част от днешните млади хора в Източна Германия мислят по същия стар начин. – Да, днес така казват, но не и тогава. Тогава, преди 30 години, не искаха нищо друго, освен бързото обединение на двете Германии. Но това е демокрацията. На първите демократични избори в бившата ГДР на 18 март 1990 г. се прие предложението на федералния канцлер Хелмут Кол за бързо и безусловно обединение. Днес, 30 години по-късно, един от аспектите на дебата е, защо тогава искането беше толкова категорично, а днес се възприема като предателство. Тогава се реши, че няма да се приема нова конституция и да се основава нова държава, а на практика ГДР ще се присъедини към ФРГ. Историците са категорични в оценката си – бързаше се, защото тогава никой не можеше да каже, колко дълго ще остане открехната вратата за обединението на Германия. Само си представете, германците да бяха решили да си дадат три години време да преговарят, и превратът в Москва през 1991 г. беше успял. Студената война щеше да продължи може би до днес. Можем, разбира се, дълго да спорим за това, дали нещата след обединението се случиха по най-добрия начин. Спорове предизвиква например създаването и работата на агенцията по приватизация, която пое управлението на всички големи източногермански предприятия за да ги приватизира, т.е. продаде на западни инвеститори. Като идея може би не беше грешно решение, но изпълнението не беше най-доброто. Идеята беше бърза приватизация, но не след дълго разбрахме, че това не беше най-доброто решение. – В известна степен да, но е парадоксално. От една страна носталгията е по уюта и сигурността на познатото. В същото време обаче същите хора, които изпитват този вид носталгия твърдят, че днес е толкова зле, колкото тогава в ГДР. За мен носталгията, за която Вие говорите, никога не е била с политическа окраска, а по-скоро израз на усещането на източногерманците, че не са приемани на равни нога от западногерманците. В този смисъл не мисля, че някой в бившата ГДР днес иска връщане на болшевишката идеология. Едно трябва да е ясно – промяната, революцията беше дело на малцина в ГДР. На онези стотици хиляди, които демонстрираха в Лайпциг, Берлин и Дрезден. На фона на всички граждани на тогавашната ГДР тези хора са малцинство. Преди протестната вълна да достигне всички кътчета на страната, мина известно време и вече беше пределно ясно, че връщане назад няма. Тогава повечето граждани смятаха, че правото да пътуват в чужбина е достатъчна свобода. Но за всичко останало не си струва да излизам на площада. А и животът ми тук съвсем не е лош, дори не искам да напусна ГДР. Съвсем не всички бяха готови да изразят гражданска позиция и да бъдат активни. До ден днешен гражданската активност в Източна Германия е слаба. Тук няма да намерите много неправителствени организации. За сравнение, във всяко западногерманско градче има по няколко сдружения, хората се познават и правят нещо за общото благо на града или селото си. Тук не е така. – Това мнозинство, което не беше мобилизирано през 1989 г., но беше ударено от структурните промени по същия начин, както и протестиращото малцинство, са хората, което до ден днешен не могат да се примирят с промените. Така те се превръщат в лесна плячка за крайната десница с нейната популистка пропаганда. Тази промяна се оказа невъзможна за преглъщане от хората, които бяха свикнали някой друг да се грижи за тях, които така и не съумяха да вземат живота си в свои ръце. И аз ги разбирам - ако затворят завода, в който цял живот си работил, а не са те научили как да си потърсиш нова работа, как да намериш ново поприще и да се образоваш, за да започнеш нещо ново в живота си, те връхлита отчаянието.", "date": "2019.11.09", "title": "Проф. Томас Линденбергер: Все повече носталгици по ГДР не искат демокрация"}
{"url": "https://www.dnevnik.bg/sport/2019/11/09/3989386_fotogaleriia_grigor_dimitrov_i_detskite_usmivki_v/", "text": "Григор Димитров проведе открит урок с деца в тенис-клуба в Хасково, от който той стартира преди години.   се завърна в родния си град след края на сезон 2019.", "date": "2019.11.09", "title": "Фотогалерия: Григор Димитров и детските усмивки в Хасково"}
{"url": "https://www.dnevnik.bg/politika/2019/11/09/3989419_fandukova_shte_opita_da_se_emancipira_ot_borisov/", "text": "Йорданка Фандъкова ще опита да се еманципира от Бойко Борисов през новия си кметски мандат, прогнозира Христо Иванов, съпредседател на \"Демократична България\" пред Дарик радио. Според него тя иска да покаже собствената си физиономия и като аргумент той посочи изявление на ръководството на политическата група на ГЕРБ-СДС в общината, че няма да формира мнозинство в Столичния общински съвет (СОС). То е лесно постижимо с 27 съветници на ГЕРБ-СДС. и механичния сбор с избраните съветници от коалиционния партньор в правителството – ВМРО и от \"Атака\", с което общият им брой става 33 съветници в 61-местния съвет. \"Фандъкова не иска да бъде с ВМРО и с \"Атака\". Не иска! Тя изброи едни теми, които не са консултирани с нас, по които ще търсят плаващи мнозинства и тематични коалиции при гласуванията в СОС. Те не искат да са в тази компания, в която са сега\", посочи Иванов. Ако този опит за еманципиране не успее, причината според него ще е една - \"Борисов и неговите зависимости, неговите приятели и дебелите въжета, които водят от него към Сараите, Държавна сигурност и мафията\". Всички нормални хора в ГЕРБ гледат този опит на Фандъкова по някакъв начин да си уреди сметките с историята и да излезе на светлата й страна, анализира Иванов и обяви, че \"Демократична България\" със своите 12 съветници в общинския съвет и с 8 районни кметове в София ще подкрепи всяко усилие за реални реформи в София, а не просто Фандъкова. Спешните реформи, от които се нуждае управлението на Столичната община, са заложени в програмата на \"Демократична България\" – дигитализация на административните услуги, прозрачност на обществените поръчки и договори, децентрализация на районните кметства, делегирани бюджети на районите и др.", "date": "2019.11.09", "title": "Фандъкова ще опита да се еманципира от Борисов, смята Христо Иванов"}
{"url": "https://www.dnevnik.bg/sviat/2019/11/09/3988995_red_red_i_malko_muzika_za_raztuha_ot_brekzit/", "text": "Джон Бъркоу е сигурно най-рокенрол политикът в цялата Брекзитова сага\" - така белгийският музикант Михаел Шак обяснява решението си да превърне цитати на бившия председател на британския парламент в песен. Шак е попаднал на колоритните изказвания на Бъркоу, докато търсил вокали за денс музика, която продуцирал. \"Един човек изпъкна: там са имали трима премиери, но само един човек, който е главният герой в сагата\", отбелязва Шак пред агенция \"Ройтерс\". Саундтрака на Брекзит, съставен от \"Дневник\", слушайте и гледайте  тук .", "date": "2019.11.09", "title": "\"Ред! Ред!\" и малко музика за разтуха от Брекзит"}
{"url": "https://www.dnevnik.bg/politika/2019/11/09/3989427_za_lidera_na_gerb_ne_triabva_da_ima_ogranichenie_ot/", "text": "Не трябва да има ограничение от три мандата за лидера на ГЕРБ, заяви Цветомир Паунов, областен координатор на партията в София. Той коментира пред Дарик предложението на Бойко Борисов, отправено на конференцията с новоизбраните кметове, да се наложи лимит от три мандата. Паунов е съгласен тази мярка да се приложи за кметовете, дори за депутатите тя може да бъде допусната, но не и за председателя на ГЕРБ. Ето аргументите му за това. \"Лидерът на една партия не може да бъде ограничен в мандат. Лидерът получава доверието на членовете и няма основания под някаква форма да се ограничава кой да бъде лидер и кой да бъде начело на партията\", заяви Паунов. На въпрос защо доказан кмет с качества например като Димитър Николов от Бургас да не продължи с повече от три мандата, ако доверието на хората към него не спада, Паунов обясни, че като кмет човек с времето \"може да приеме и други предизвикателства, получава се изхабяване, тъй като кметът обединява хора с различни възгледи\". При лидера на партията това не може да се случи, тъй като в нея са събрани хора с еднакви ценности и виждания за обществото, смята координаторът на ГЕРБ за София.", "date": "2019.11.09", "title": "За лидера на ГЕРБ не трябва да има ограничение от три мандата, смята Цветомир Паунов"}
{"url": "https://www.dnevnik.bg/photos/2019/11/09/3989417_snimka_na_denia_30_godini_bez_stena/", "text": "Момичета правят снимка на рози, поставени на останки от Берлинската стена, по време на церемония по повод 30 години от падането й. Президентът на Германия Франк-Валтер Щайнмайер ще приеме колегите си от Полша (Анджей Дуда), Словакия (Зузана Чапутова), Чехия (Милош Земан) и Унгария (Янош Адер) за честванията по повод 30-ата годишнина от падането на Берлинската стена. Канцлерът Ангела Меркел и останалите лидери ще участват във възпоменателна церемония и ще посетят мемориала на Берлинската стена.", "date": "2019.11.09", "title": "Снимка на деня: 30 години без стена"}
{"url": "https://www.dnevnik.bg/politika/2019/11/09/3989431_dbg_podade_jalba_v_suda_za_naglo_oporochavane_na/", "text": "Движение България на гражданите е подало жалба в административния съд за нарушения в изборния процес, обяви председателят му Димитър Делчев. \"Масово се купуваха гласове в изборния ден. Ние сме подали над 20 сигнала за открито, нагло купуване на гласове и то в квартали, където има камери и полиция на почти всеки ъгъл\", изрежда Делчев пред Дарик. Публикуването на екзитполовете е повлияло съществено на гласоподавателите, смята той и посочи пример със сайт, публикувал в 15 ч. данни, че Фандъкова води със 17% , а после се оказа, че е \"4% и нещо и това обезкуражи много хора да отидат да гласуват. На тях им беше внушено, че \"мачът е решен, пак си взеха изборите по втория начин\". Делчев смята, че сериозни нарушения са правени в секциите и в Общинската избирателна комисия (ОИК). \"Много от протоколите, които са донесени от нашите застъпници, не отговарят на протоколите, които ОИК е качила на сайта на ЦИК. Това значи, че първичните протоколи са променени някъде между секционните комисии и ОИК или по-късно – след като са минали през ОИК\", заявява Делчев. Имало е груби нарушения от самата ОИК – вместо пликовете с протоколите да се отварят пред представител на ОИК, те са били отваряни предварително от администрацията на общинската комисия, посочва лидерът на ДБГ. Той напомня и за фантомните 101 хиляди гласоподаватели, които са били в списъците на първия тур, но за втория вече липсват. \"Няма как 101 хиляди души да са умрели между първия и втория тур или да са напуснали в този период държавата\", чуди се Делчев и заключава, че ГЕРБ са нагласили резултата \"така, че той да им е удобен за тях и през купуване на гласове и контролиран вот тези избори на практика бяха откраднати, а иначе щяха да бъдат спечели от кандидата на промяната\". ДБГ подкрепяше Мая Манолова за кмет на София и застава зад  нейното решение  да иска от съда касиране на изборите в София. В двуседмичен срок административният съд трябва да образува дело по жалбата на ДБГ и да покани страните на първото съдебно заседание. Делчев смята, че нарушенията могат да бъдат доказани и със свидетелски показания и със записи от камери, ако има добра воля от съда. \"Българският съд е една отделна тема. Съдебната реформа не е доведена до край\", смята той и потвърди, че ДБГ подкрепя решението на президента Румен Радев да върне процедурата за избор на главен прокурор. \"Вижте какво се случва в цяла Източна Европа! В Словакия – огромен проблем с избор на главен прокурор. Сега в Румъния има политическа криза, тъй като изборът на главен прокурор отново се извършва по стария социалистически метод. България не е изключение и е част от тези държави в които е крайно време да се проведе дълбока реформа в прокуратурата\", разясни Делчев.", "date": "2019.11.09", "title": "ДБГ подаде жалба в съда за нагло опорочаване на изборите, обяви Димитър Делчев"}
{"url": "https://www.dnevnik.bg/politika/2019/11/09/3989433_kiril_dobrev_napadna_stanishev_za_kritikite_mu_kum_bsp/", "text": "По повод  позицията на президента на ПЕС Сергей Станишев , в която той критикува ръководството на БСП за изборните резултати, Кирил Добрев, зам.-председател на партията и председател а предизборния щаб, заяви пред Дарик: \"Не му се сърдя. Той познава само пътя надолу и не знае какво е да полагаш усилия, за да вървиш нагоре и какво е да плуваш срещу течението\". Той коментира и казаното от Станишев, че в тази изборна кампания БСП се е деидеологизирала и не е излъчила леви послания. \"В момента работниците от компания \"Луфтханза\" стачкуват, защото вземат под 1000 евро, а компанията печели милиарди. Да чухме Станишев да ги защити? Въобще ПЕС да е защитила който и да е синдикален въпрос? Не, за сметка на това обаче ги виждаме на първите редове на гей парадите\", заяви Добрев пред \"Дарик\". Добрев поздрави софийската организация на БСП, че е удвоила броя на общинските съветници – от 7 досега, на 15 в новия Столичен общински съвет. \"Все още обаче нещо не ни достига да променим ситуацията в София\", каза той и коментира, че докато БСП са в състояние да изберат идеологическия си опонент пред мафиота, градската десница не се е решила да направи същия избор и да подкрепи Мая Манолова на балотажа. БСП не е застанало на балотажа във Варна зад кандидата на \"Възраждане\" Костадин Костадинов, защото базисната идеология на социалистите не им позволява да подкрепят политическа сила с \"леко фашизоидно поведение\". Той обяви, че БСП ще води съдебни дела срещу изборните нарушения в Дупница, Бяла Слатина, Белово, Хисаря, както и заяви подкрепа за искането на Манолова за касиране на изборите в София.", "date": "2019.11.09", "title": "Кирил Добрев нападна Станишев за критиките му към БСП на изборите"}
{"url": "https://www.dnevnik.bg/sport/2019/11/09/3989394_kubrat_pulev_se_nasochva_kum_nai-vajniia_mach_v/", "text": "Мач, в който е заложена атаката на световната титла, това предстои за Кубрат Пулев в неделя сутрин, когато българинът ще се изправи срещу  Райдел Букър . Той е последното препятствие за Пулев преди през 2020 г. той да получи шанс да бие за титлата на IBF като задължителен претендент. Само при успех над Букър Пулев ще продължи да бъде претендент за пояса, който в момента е притежаение на  Анди Руис-младши . Точно заради това българина описа предстоящия си мач като \"най-важният в кариерата му\". Срещата ще започне около 5 часа българско време в неделя. В България той ще бъде излъчван по \"Диема Спорт\". \"Този мач е изключително важен, защото ако загубя, няма да има мач за световна титла. Всеки следващ мач ми е за титла и е решаващ, така че съм пределно мотивиран\", каза Пулев.   Българинът описа противника си като силен боксьор, но уточни, че е  по-добър  във всички отношения. Букър има 26 победи и две загуби на професионалния ринг. Той е прекарал 12 години в затвора заради притежание и разпространение на наркотици. Кантарът на двамата боксьори показа, че те са с еднакво тегло преди срещата - по 112 килограма. Това е с един кг по-малко от теглото на Пулев преди последния му мач с Богдан Дину. Българинът не се е бил от месец март, когато нокаутира румънеца, но получи и тежка аркада. След двубоя Пулев целуна репортерката Дженифър Равало, заради което беше обвинен в сексуален тормоз, правата му бяха спрени и трябваше да премине специализиран курс в САЩ. През лятото Атлетическата комисия в Калифорния възстанови състезателните права на Пулев. Сблъсъкът между Пулев и Букър ще бъде в 10 рунда. \"Ще оставя талантът ми да говори вместо мен на ринга. Благодаря на отбора, на всички, които ме подкрепят. Те са запознати с моята история. Няма значение какви са предизвикателствата, ако работиш здраво, може да постигнеш всичко\", каза Букър преди срещата.", "date": "2019.11.09", "title": "Кубрат Пулев се насочва към \"най-важния мач\" в кариерата си"}
{"url": "https://www.dnevnik.bg/bulgaria/2019/11/09/3989436_koshlukov_ako_iskame_silna_i_nezavisima_televiziia/", "text": "Ако искаме силна и независима телевизия, тя трябва да е финансово обезпечена, с тези пари не можем да правим телевизия, ние сме в пъти по-зле от другите телевизии. Това обяви директорът на БНТ Емил Кошлуков в ефира на държавната телевизия. Добави, че не може всяка година да директорът да чака финансовият министър дали ще даде пари, \"защото докато чакаш, ти се сгъваш. Поне се съобразяваш, щеш не щеш\", обясни ситуацията той. Обяви, че освен повече пари е нужно бюджетът на телевизията да е предвидим - като например ад е процент от бюджета и ако той расте за цялата държавата и телевизията да взима повече пари, а ако се свива - и тя да взима по-малко. Подчерта, че освен това има спешна нужда да се вдигнат заплатите в телевизията, макар да отбеляза, че има хора, които работят малко, има раздут щат и др. подобни. Даде пример с това, че начинаещи репортери ще вземат три пъти по-високи заплати в частните телевизии, което обрича БНТ на застаряване. Заключи, че все пак доста хора работят в БНТ заради престижа да са част от обществената телевизия, тоест по напълно емоционални причини и че за парите, които се дават, никой няма право да каже \"гък\" за продукта. \"Слава Богу, тук работят суперпрофесионалисти и причината да работят тук не е практична, тя е магична. Те не седят заради пари, те са от лоялност, заради престиж\", изреди Кошлуков. В проектобюджета за 2020 г. за телевизията са предвидени близо 70 млн. лв., което означава, че медията получава над 2 млн. лв. повече от 2019 г., когато е разполагала с 67.7 млн. лв. По оценка на самия директор, обявена при гледането на бюджета за догодина в ресорната парламеунтарна комисия, 2019 г. БНТ ще завърши с дефицит от 44 млн. лв., какъвто се очертавала и за догодина. \"Субсидията ни е 70 млн. лв., дефицитът - 71 млн. лв., как да оцелееш. Ние сме в практически банкрут\", описа ситуацията той.  Днес заяви, че новините на БНТ може да не са най-гледаните, но са най-достоверните в телевизионния ефир, а има редица предавания, които хората харесват и които комерсиалните канали не биха направили. В същото време посочи, че парите не стигат, за да се изпълни част от програмата, която телевизията е длъжна да има по закон. Кошлуков мотивира решението си да свали от ефирно излъчване  два от каналите на БНТ , тъй като това струва около 6 млн. лв. годишно, за да могат 4% от населението, които нямат кабел, да гледат. В същото време комерсиалните телевизии плащали на мултиплекса за излъчване само за по един канал.\"Другите имат по един канал, ние ли сме най-големите баровци с три канала на мултиплекса. Плюс това след 10 г. въобще няма да има мултиплекс, всичко ще е по интернет. То излиза по-евтино аз на диск с кола да им нося съдържанието на тези канали\", обяви Кошлуков. Обяви, че от януари новините на БНТ \"ще са в телефоните ви\", което означавало, че когато президентът издаде указ, зрителите няма да чакат новините в 20 ч., за да разберат това. Освен това се готви подновяване на телевизионния театър, което Кошруков обясни, че е скъпа инициатива, затова първоначално ще се редуват нови и заснети преди пиеси. Предстои и пускането на офис на зрителя. \"Ние трябва да браним БНТ, точно тази обществена телевизия искаме, чудесна...С тези условия (пормените и новите неща - бел. ред.) ние създаваме брилянтна обществена услуга\", обяви изпълнителният директор.", "date": "2019.11.09", "title": "Кошлуков: Ако искаме силна и независима телевизия, трябват пари"}
{"url": "https://www.dnevnik.bg/politika/2019/11/09/3989441_borisov_berlinskata_stena_mejdu_bulgariia_i_bivsha/", "text": "И ние като германците можем да кажем, че Берлинската стена между България и бивша Югославия днес пада. От днес Сърбия има пристанище Варна, пристанище Бургас и до центъра на Истанбул - няма светофар. Това заяви министър-председателят Бойко Борисов на официалното откриване на новоизградения участък от автомагистралата от българската граница до град Ниш, Сърбия, съобщи правителствената информационна служба. Трасето е част от Общоевропейския транспортен коридор №10. За откриването българският премиер бе поканен от президента на Сърбия Александър Вучич. Обичайно цялата церемония бе предавана във фейсбук профила на премиера, а в началото той прелетя с хеликоптер над новия участък. На събитието се вида, че присъстват много хора, а сред официалните гости бе и дългогодишния министър в кабинетите на Борисов Лиляна Павлова, която отскоро е вицепрезидент в Европейската инвестиционна банка. Банката съфинансира проекта. \"Днес свързваме Азия и Европа през България и Сърбия\", подчерта премиерът и посочи, че цялата българска промишленост ще може да ползва този път за Западна Европа и поднесе поздравленията си за откриването му. \"България днес е по-близо от всякога, затова благодаря на министър-председателя Бойко Борисов\", обърна се сръбският президент Вучич към българския премиер. Вучич подчерта, че Сърбия ще се свърже с братска България и чрез \"Балкански поток\". \"Без съседите - къщата не може да се опази. С нашите български комшии - пътят ни е отворен. Министър-председателят Бойко Борисов каза, че от днес Сърбия има достъп до пристанищата Варна и Бургас. А той е добре дошъл - и в Пирот, и Ниш\", каза още президентът на Сърбия пред българския премиер и водената от него делегация. Преди церемонията по откриването премиерът Борисов и президентът Вучич обсъдиха напредъка по важните за региона инфраструктурни проекти. \"От Белград до Бургас няма светофар. От Белград до Истанбул няма светофар. И сега строим от Бургас до Варна да няма светофар. А който е от тая страна завива на София вдясно и стига до Солун през автомагистрала \"Струма\", изброи българският министър-председател. Сръбският президент дал висока оценка на направеното от правителството на България. Откритият днес участък е с дължината 86.9 км като строителните дейности по изграждането му започват през 2011 г. Стойността на проекта възлиза на 476 млн. евро, а средствата са осигурени от Европейската инвестиционна банка, Европейската банка за възстановяване и развитие, както и от Световната банка. Изграденото трасе включва 87 моста, 5 тунела (Банцарево, Сопот, Сарлах, склон Пражна и Протон с обща дължина 2.6 км) и 5 детелини.  С пускането в експлоатация на трасето от българската граница до Ниш или на т.нар. източно разклонение се завършва изграждането на целия участък на транспортния коридор № 10 през територията на Сърбия. Сръбският президент завърши с думи на български: \"Добър ден, добре дошъл, скъпи приятелю Бойко Борисов, и останалите български приятели. Много съм щастлив, че Сърбия направи всичко за нашите две страни и двата приятелски народи да се свържат чрез най-модерната автомагистрала.\"", "date": "2019.11.09", "title": "Борисов: \"Берлинската стена\" между България и бивша Югославия пада днес"}
{"url": "https://www.dnevnik.bg/kultura/2019/11/09/3981906_otkus_ot_izvinenieto_na_eva_enslur/", "text": "                         Ева Енслър е драматург, носител на наградата \"Тони\", писател, актриса и активист. Автор е на световния бестселър \"Монолози за вагината\", който е издаден на 48 езика и се играе в над 140 страни. От едноименната ѝ пиеса се ражда V-DAY – глобално активистко движение за прекратяване на насилието, основано на пола. Чрез благотворителни постановки на нейните творби движението е събрало над 100 милиона долара. Ева Енслър е основателка и на \"Един милиард се изправят\", най-голямата глобална масова кампания за борба с насилието над жени и момичета. Включена е в класацията на сп. \"Нюзуик\" 150 жени, които промениха света и е една от Стоте най-влиятелни жени на в. \"Гардиън\". Живее в Кингстън, щата Ню Йорк. \"Извинението\" е и безпощадна критика, и акт на потресаваща прошка. Дори когато описва смайващи жестокости, книгата изследва сложните взаимодействия и пластовете, залегнали под онова, което в по-неумели ръце прилича на непрогледната повърхност на чистото зло. Ева Енслър несъмнено обогатява разбирането ни за човешкия опит дори и в най-тъмните му проявления, което много вероятно е и най-забележителното постижение за един писател. Майкъл Кънингман, автор на \"Часовете\" Това извинение изискваше време. Не можеше да се пришпорва. За късмет тук безкрайно се упражнявах да преразглеждам и изживявам наново престъпленията си, проигравайки наум подробностите. Знам, ти казваше, че едно извинение трябва да бъде обстойно и може да му се вярва единствено когато е достоверно и се придържа към детайлите. Направих всичко по силите си. Следвах твоите изключително стриктни насоки. Да призная това, което съм извършил, за престъпление. Да застана лице в лице с факта колко дълбоко моите действия и посегателства са ти повлияли и са те опустошили. Да те погледна като човешко същество. Да опитам да изживея или усетя какво си чувствала в себе си. Да изпитам дълбоко разкаяние и съжаление за постъпките си. Накрая, да поема отговорност за действията си, като извърша мащабна работа, за да разбера какво ме е накарало да сторя това, което сторих. В писмото ще трябва да се върна назад, за да открия корените на моето поведение. Ще бъда толкова честен, колкото може да бъде един бивш лицемер. Няма да се опитвам да проявявам отбранителност или самосъжаление, тъй като разбирам, че нито едно от двете няма да доведе до по-нататъшно изясняване или развръзка. Много от живите не вярват, че имат взаимоотношения с мъртвите. Аз бях такъв човек. Криех се в заблудата или може би в надеждата, че каквото било – било; че преживяваме като създания от плът и кръв, после умираме и се разлагаме или ни изгарят до етер. Мъртвите копнеят по живите. Единствено чрез живите, чрез тяхната най-проникновена представа и съчувствие мъртвите могат да познаят себе си и да се освободят. И ако живите са в състояние и желаят да влязат в досег с любовта си към мъртвите, способни са да се докоснат до гнева си към мъртвите, по същество да влязат във взаимоотношения и истински диалог, мъртвите ще се надигнат и ще заговорят. Ние оставаме заседнали и скрити в семействата и в любимите си хора, в онези, които сме наранили, и в онези, които сме отгледали. Намираме се между стените на старите къщи и в тишината на вечерите, в празничните моменти, в обредите и ритуалите при раждания, сватби и погребения, и на всяко място, където живите копнеят за присъствието и одобрението на мъртвите. Присъстваме като спяща клетка в кръвообращението, чакаща да я разбуди предаността на живите, потребността на живите да разберат и да стигнат до развръзка. Пробужда ни щедростта на живите да помнят и грижливо да пазят, да спорят, да се борят и да възстановяват. Не съм изненадан, че тъкмо ти, Иви, ме повика обратно. Ти, която желаеше и беше способна да овладееш тъгата и скръбта ми, когато не смеех да се докосна до нея, да плачеш с моите сълзи, когато бях пресъхнал, да утвърдиш, обхванеш и опиташ да опознаеш същността на душа, която бях предал. Сигурен съм, вероятно си изненадана, че мога да пиша. Вероятно си удивена от откритието как пиша, от езика, на който говоря. Честно казано, изненадах се и аз. Предполагам, че е по-официално и по-емоционално, отколкото ти би предрекла. Но онова, което не знаеш (а може би дълбоко в себе си знаеш), е, че мечтаех да стана писател. Писател или равин. Мечтаех за уединен живот в съзерцание, изучаване и размисъл, живот в лоното на философията, в проумяване на големите въпроси за смисъла и естеството. Мечтаех в много отношения за живота, който ти води. И ако намирам някаква утеха, когато размишлявам над последствията от отвратителните си деяния, понякога си представям, че вероятно моите несбъднати мечти са се влели в теб и са вдъхновили твоята съдба. Това не е опит да си припиша заслуги коя си ти или каква стана. Ти създаде живота си, всеки един безмилостен сантиметър от него и знам, че до голяма степен стана това, което си, не толкова с изграждане, колкото с реконструиране. Събираше обратно парче по парче отломките от себе си, които аз насилствено и стратегически (кога съзнателно, кога не) натроших и подритнах. Изключително ясно и трагично съзнавам коя можеше да бъдеш – уверена, сигурна в своята памет и интелигентност, щастлива, живееща в своето тяло. Видях коя беше, преди да посея своята разруха.", "date": "2019.11.09", "title": "Откъс от \"Извинението\" на Ева Енслър"}
{"url": "https://www.dnevnik.bg/sviat/2019/11/09/3989444_feisbuk_premahva_imeto_na_vuzmojniia_razoblichitel_v/", "text": "\"Фейсбук\" съобщи, че изтрива името на човека, който е бил идентифициран в някои консервативни среди като разобличителя, задействал разследването за импийчмънт на президента Доналд Тръмп в Камарата на представителите, предаде \"Асошиейтед прес\". Компанията вчера заяви, че споменаването на името на възможния разобличител нарушава политиката й за нанасяне на вреди, забраняваща материали, които може да разкрият самоличността на \"свидетел, информатор или активист\". \"Фейсбук\" уточни, че може да преразгледа това свое решение, ако името бъде широко разпространено в медиите или бъде използвано от публични лица в дебати. Компанията добави, че името на потенциалния разобличител се премахва от сайта от няколко дни.", "date": "2019.11.09", "title": "\"Фейсбук\" премахва името на възможния разобличител в разследването за импийчмънт на Тръмп"}
{"url": "https://www.dnevnik.bg/v_pamet/2019/11/09/3989446_pochina_ljubimiiat_na_biituls_fotograf/", "text": "Бившият член на \"Бийтълс\" Пол Маккартни отдаде почит на Робърт Фрийман, един от предпочитаните фотографи на групата, който почина в петък на 82-годишна възраст, съобщи БТА. \"Той беше предпочитаният ни фотограф, сътворил едни от най-емблематичните корици на албумите ни\", написа в сайта си сър Пол, научавайки за кончината на Фрийман. По неговите думи Фрийман е бил забележителен творец с оригинален почерк. \"Този изключителен човек ще ми липсва, но ще запазя винаги в себе си хубавите спомени за него!\", написа музикантът. Роденият на 5 декември 1936 година Фрийман беше автор на кориците на тавите на \"Бийтълс\" With The Beatles (1963), Meet the Beatles (1964 в САЩ), Beatles for Sale(1964) Help!(1965) и Rubber Soul (1965). \"Хората често си мислеха, че корицата на Rubber Soul e била заснета във фотостудио. Всъщност Робърт доста набързо ни снима в коридора на хотела ни, като естествената светлина падаше от прозорците. Цялата фотосесия не продължи повече от половин час!\", спомня си сър Пол. ", "date": "2019.11.09", "title": "Почина любимият на \"Бийтълс\" фотограф"}
{"url": "https://www.dnevnik.bg/analizi/2019/11/09/3989277_tozi_put_radev_pokaza_principnost/", "text": "                         Президентът Радев изпрати на поправителен изпит не само единствения кандидат за главен прокурор, а и Висшия съдебен съвет (ВСС). Мотивите на държавния глава да не подпише указа за назначаването на Иван Гешев бяха три: липса на състезателност при избора; липса на високо обществено доверие към кандидата, за което говореха критичните становища на представители на гражданското общество; и наличие на \"масирана служебно-институционална подкрепа\" за Гешев, макар това да влиза в разрез със Закона за съдебната власт. Тези аргументи са повече от достатъчни. Ако президентът Радев бе посочил други доводи – например поведението на г-н Гешев пред ВСС, фактът, че кандидатът си позволява пристрастно да лепи етикети като \"десни екстремисти\" и пр., или ако беше изтъкнал съмненията, че претендентът е \"помазан\" от г-н Пеевски и ДПС – държавният глава би се озовал в подвижни пясъци. Не защото споменатите \"допълнителни аргументи\" са недостоверни или маловажни, а защото употребата им би дала основания президентът да бъде обвинен в лични нападки, а също и заподозрян в изпълнение на политическа поръчка. Все пак президентът можеше да демонстрира още по-голяма решителност. Например като инициира промени в конституцията. Разбира се, критики към него ще има, каквито и да са мотивите. Но взискателният подбор на аргументите от страна на президента създава стабилна и трудна за атакуване основа за връщането на кандидатурата на Гешев обратно към ВСС. Дали обаче становището на държавния глава променя нещо? Без намесата на Конституционния съд (КС) и негово тълкувателно решение, шансовете за нова процедура с издигането на нови номинации клонят към нула. Вместо това се очертава възможността ВСС експедитивно да прегласува избора си. Разбира се, по този начин няма да бъде отговорено на аргумента за липсата на състезателност. Не е изключено да видим и някакво скалъпено театро във ВСС, на което, от кумова срама, преди да се препотвърди г-н Гешев, се дискутират мотивите на държавния глава. Макар че ВСС вече заседава 10 часа по въпроса, а резултатът е известен. Първо, президентът изпълнява дословно чл. 129, ал. 2 от конституцията и се съобразява с препотвърденото решение на ВСС без коментар. Това развитие изглежда най-вероятно. Второ, позовавайки се на това, че ВСС е игнорирал мотивите му и не е стартирал нова процедура по избора на главен прокурор, президентът сезира КС за тълкуване на конституцията в чл. 129 – и конкретно - какво означава изразът \"повторно предложение\". Президентът е длъжен да издаде указ при успешен повторен избор, направен от ВСС, но не е обвързан със срок, а докато КС се произнесе, могат да минат месеци. Накратко, това означава \"замразяване\" на процедурата. Може да се твърди също така, че тя вече е опорочена и нарушена – още на етапа на ВСС. Иначе казано, държавният глава може да \"развие\" третия си аргумент – тезата, че публикуваната на сайта на ВСС масирана \"служебно-институционална подкрепа\" и игнорираните протести от страна на гражданското общество противоречат на (духа на) закона. Г-н Радев вече имаше възможност да бави топката и/или сезира КС, но не го направи. Следователно е съмнително, че ще видим този сценарий. Президентът може да бъде критикуван заради липсата на твърдост в отношенията с Русия, заради поведението му пред руския патриарх при посещението му в България, за позицията му по сделката със самолетите F-16 и т. н. Но в казуса \"Гешев\" г-н Радев показа, че не му липсва принципност. Обществото вече видя това в случая с върнатата кандидатура на Георги Чолаков за председател на Върховния административен съд. Доказват го и рекордният брой вета, които президентът наложи на актове на парламента. Независимо че решението на г-н Радев най-вероятно няма да се окаже непреодолима преграда пред г-н Гешев, значимостта на президентското решение не трябва да се подценява. Думата на Радев има обществена тежест и висока легитимност поради прекия мажоритарен избор, чрез който се определя държавният глава. Винаги е добра новина, когато висша политическа фигура се противопостави на процесите в държава, в която се виждат симптоми на авторитаризъм, а съдебната система е обраснала с клиентелистки мрежи.", "date": "2019.11.09", "title": "Този път Радев показа принципност"}
{"url": "https://www.dnevnik.bg/analizi/2019/11/09/3989278_prevod_v_efir_koi_doprinese_poveche_za_rezultata_na/", "text": "Изборите като очевидности - ГЕРБ печели там, където не губи (по Горанов), но въпросът е кой ден е след неделя (по Дончев). Изборите като победа - БСП с един кмет повече от 2015. Кой направи повече за Мая Манолова (преди и по време на вота)? И едно признание: къде се взема решение за резултатите?", "date": "2019.11.09", "title": "Превод в ефир: Кой допринесе повече за резултата на Фандъкова - СДС или ромите?"}
{"url": "https://www.dnevnik.bg/bulgaria/2019/11/09/3989225_predstoi_slunchev_i_topul_za_noemvri_uikend/", "text": "През по-голямата част от събота времето ще е слънчево, показва справка в сайта на Националния институт по хидрология и метеорология. Сутринта на места в низините и котловините ще има ниска слоеста облачност или мъгла. През деня ще се появи разкъсана висока облачност. Ще духа слаб, в Източна България и планинските райони - до умерен юг-югозападен вятър, Максималните температури ще са между 19 и 24 градуса, по-ниски в крайните северозападни райони. Атмосферното налягане ще се задържи по-ниско от средното за месеца. В неделя са възможни краткотрайни превалявания от дъжд в Северозападна България, като температурите ще се задържат същите. Над Черноморието ще е предимно слънчево, с временни увеличения на облачността. Ще духа умерен южен вятър. Максимални температури на въздуха: 19-23 градуса. Температурата на морската вода е около 17 градуса, а на север от н. Калиакра: 14-15. Вълнението на морето ще е 2 бала. Над планините облачността ще е значителна, главно в Рило-Родопския масив ще има превалявания от дъжд, На отделни места там е възможно да прегърми. Над Странджа-Сакар и Източна Стара планина ще има временни разкъсвания на облачността и повече слънчеви часове. Ще духа умерен до силен юг-югоизточен вятър. Максимална температура на височина 1200 метра – около 15 градуса, на 2000 метра – около 7.", "date": "2019.11.09", "title": "Предстои слънчев и топъл за ноември уикенд"}
{"url": "https://www.dnevnik.bg/analizi/2019/11/09/3989283_ot_purvo_lice_noshtta_sreshtu_deseti/", "text": "                         Беше около десет часа на девети ноември 1989 година. На вратата се позвъни – някак тревожно и конспиративно. Отвън стояха Петър Младенов и Андрей Луканов. Искаха да говорят с баща ми. Той от известно време не беше в голямата игра и това посещение беше донякъде необичайно. Станко Тодоров още беше председател на Народното събрание. Но то беше казионна институция, подчинена на волята на Политбюро на ЦК на БКП, и само потвърждаваше решенията му. Баща ми си беше подал оставката във висшия партиен орган. Причината – изключването на майка ми Соня Бакиш от комунистическата партията заради участие в Обществения комитет за защита на град Русе. Но това е друга история. Доста изнервени и леко изплашени, за утрешния пленум на ЦК на БКП. Тодор Живков трябвало да се откаже без съпротива от заемания от него в продължение на повече от тридесет години пост на първи секретар на Централния комитет на БКП. След дълги пазарлъци в присъствието на военния министър и член на Политбюро Добри Джуров и секретаря на ЦК на БКП по международните въпроси Димитър Станишев – и двамата стари негови съпартизани от отряда \"Чавдар\" (откъдето Живков набираше повечето висши партийни кадри), той се бил съгласил на сделка – отстъпва мирно, без съпротива, поста си на \"първи\" в партията, срещу което запазва креслото на председател на Държавния съвет. Тази длъжност тогава отговаряше на нивото президент на България, но не даваше реална власт. Луканов и Младенов основателно се страхуваха \"старата лисица\" в последния момент да не промени решението си и с помощта на малкото останали му верни другари във висшия ешелон на партията, като Милко Балев например, да се опита да обърне хода на пленума и да запази властта си. Апартаментът ни от доста време се подслушваше, затова радиоапаратът и телевизорът гърмяха, а Луканов и Младенов шепнеха. Те дори се страхуваха от опити за силови решения като идването на танковата бригада, разположена близо до София, или дори от арестуването им от верни на Живков кадри в Управлението за безопасност и охрана. За да не се стигне до подобно развитие на нещата, те разчитаха и на баща ми и това беше смисълът на късната им визита. Въпреки че беше в немилост, баща ми, или поне такова беше мнението на доста хора, беше запазил авторитета си в партията на честен и принципен човек. Луканов и Младенов го молеха да напише едно изказване, което да прочете на пленума, ако той не поеме в желаната от тях посока. Смисълът на доклада трябваше да бъде, че през последните години българската икономика и финанси се намират в критично състояние. Като пример за това можеха да бъдат посочени огромните външни заеми за финансиране на тежко инвестиционно машиностроене като завода в село Червена могила, Радомирско. И че за стабилизирането на държавата трябва да бъдат взети незабавни строги мерки. Това виждане съвпадаше с мнението на баща ми, затова той не остави да го увещават дълго. Някой даде идеята подобен доклад да бъде изготвен и за областта на селското стопанство. Те повикаха и секретаря на ЦК на БКП по аграрните въпроси Иван Пръмов. Той щеше да подготви изказване за тревожното състояние на държавата и в този отрасъл. След като тримата късни гости си тръгнаха, баща ми започна да пише доклада. Писа цяла нощ, доста отговорно, като всички свои наблюдения, тези и изводи се помъчи да илюстрира с числа, таблици и диаграми. Доскоро пазех тези страници, които сравнително точно илюстрираха тогавашното положение в страната. Той беше много съвестен човек, фанатично предан на младежките си идеали. За него нямаше съмнение, че ако Тодор Живков си отиде, деформациите и отрицателните тенденции в развитието на социализма ще бъдат преодолени и България ще тръгне отново напред. Баща ми не страдаше особено от загубата на властта си на \"втори човек\", но дълбоко се тревожеше от съдбата на държавата. Той беше лоялен и безгранично предан на партията, но смяташе, че Тодор Живков се е превърнал във воденичен камък за нея. тъй като Живков джентълменски спазил уговорката и предал властта си в партията без бой. Ако не ме лъже паметта, само академик Николай Ирибаджаков се опитал да го защити, но до ексцесии не се стигнало. Въпреки че Луканов и Младенов го изиграха и му взеха и креслото на председател на Държавния съвет. Това беше и една от причините за най-трагикомичната гледка в новата ни политическа история – нелепо увисналото чене на Живков, след като разбра решенията на пленума. По това време работех в един централен вестник и си спомням трескавото бързане, с което в кабинетите се сменяха портретите на Тодор Живков с тези на новия \"първи\" Петър Младенов (Кога бяха успели да ги отпечатат?). Кралят умря, да живее кралят. Пред очите ми са оптимизмът, с който беше посрещната промяната, и надеждата, че сега нещата няма как да не тръгнат. Едва ли моето мнение интересува някого, но още тогава Горбачов беше разбрал, че е загубил студената война и икономическата битка със западния свят. Затова беше решил да се отърве от санитарния кордон на социалистическия лагер, които не беше в състояние да издържа финансово. за да се отърват от старите лидери, на чийто гръб да стоварят цялата вина. Това уреждаше сметките и на вътрешните изпълнители. Но надеждите на хора като баща ми, че с помощта на руснаците ще стъпим бързо на краката си, бяха сметки без кръчмар. Съветският съюз безцеремонно изостави бившите си приятели. България, загубила финансиране, суровини и пазари, фалира почти веднага и Андрей Луканов – вече като министър-председател, обяви мораториум върху плащанията по външния дълг. Но Горбачов не беше разбрал нещо просто, което дори аз подозрях, прочитайки \"Архипелага ГУЛАГ\" на Александър Солженицин и книгата на двама дисиденти, май имената бяха Синявски и Даниел: \"Автентичната история на КПСС\". А именно че палиативната политика на \"гласност и преустройство\" ще извади на бял свят истини за миналото, с които един народ не би могъл да живее. А именно: убийствата на Троцки и Киров, преместването на цели народи като \"кримските татари\" от земите им, предизвиканият глад в Поволжието, довел до човекоядство и смъртта на милиони хора, унищожаването на целия руски генералитет в навечерието на Втората световна война, пактът Молотов – Рибентроп, подялбата на Полша между Хитлер и Сталин, Катинската гора, Ягода, Ежов и Берия, архипелагът ГУЛАГ, политическите процеси и още, и още. Идеологията вече беше мъртва. Краят на съветската империя настъпваше.", "date": "2019.11.09", "title": "От първо лице: Нощта срещу десети"}
{"url": "https://www.dnevnik.bg/evropa/2019/11/09/3982934_da_budesh_prepodavatel_v_es_ili_zashto_momchetata_ne/", "text": "Преподавателската професия изглежда е изгубила част от своята привлекателност. Застаряващи учители, остър недостиг на кадри, трудности при задържането на по-млади преподаватели и значителен дисбаланс между половете са само част от сериозните предизвикателства пред професията. Това са част от изводите, направени в анализ на службата на Европейския парламент за парламентарни изследвания, публикуван през октомври. В ЕС само 7% от всички учители са под 30 години, а около 36% са на 50 или повече. Освен това 72% от почти 6 милиона души, работещи като преподаватели в училищата, са жени. Мащабно проучване през 2014 г. показа, че над една трета от учителите в ЕС работят в училища, където има недостиг на квалифициран персонал, а почти половината от директорите съобщават за недостиг на учители за деца със специални потребности. Осемдесет и един процента от учителите в ЕС са на мнение, че преподаването не е ценено в обществото. За повечето държави членки повишаването на статута и засилването на привлекателността на преподавателската професия е спешно необходимо. Въпреки сериозността на това предизвикателство обаче, едва 11 страни са предприели мерки, за да направят професията по-привлекателна. А само шепа – Естония, Ирландия, Литва и Великобритания (Шотландия) – изглежда имат широки и системни стратегии в областта. В ЕС средната годишна начална заплата в първия етап на средното образование (12-15 години) през периода 2016-2017 г. е била 27 хил. евро, като най-високите заплати достигат 45 хил. евро. Забелязва се обаче силно географско разделение, като заплатите на преподавателите в училищата в Източна Европа са значително по-ниски от тези в Западна Европа. Уважение в обществото В световния индекс за статута на учителите от 2018 г. анализатори са помолили участниците в 35 страни да класират 14 професии според уважението, което има към тях в обществата им. Средно учителите са на седмо място. Помолени да посочат професията, която изглежда най-сходна на преподавателската в страната им, 50% от анкетираните са дали за отговор социалните работници. Интересно е да се отбележи, че в Малайзия, Китай и Русия учителите са сравнявани по този показател с лекарите, в Испания, Франция и Унгария с библиотекарите, а в Португалия, Нова Зеландия и Япония – с медицинските сестри. Резултатите от доклада показват, че учителите са по-уважавани в Азия, Африка и Близкия Изток, отколкото в Европа. В повечето изследвани европейски държави мнозинството от респондентите казват, че учениците не уважават учителите. Изглежда освен това, че няма връзка между по-високите учителски заплати и по-високия статут на преподавателите в обществото, което предполага, че статутът е по-скоро свързан с националните културни възприятия. Привлекателност В момента само няколко държави членки успяват да привлекат най-добрите висшисти към преподавателската професия. Една от тях е Финландия, където интересът към преподаването е висок и кандидатите обикновено са повече от наличните места. В други страни броят на кандидатите е толкова нисък, че се разчита на механизми за изключване на най-лошите, вместо за подбор на най-добрите кадри. Проблемът със застаряващите учители е особено сериозен в Италия, където повече от половината (53%) от всички са над 50 години, а почти 17% са над 60. Висок дял на възрастните учители (на 50 или повече години) е регистриран също в: - Литва (50%), - Естония (49%), - България (48%), - Гърция (47%) - Латвия (46%). Данните са на Евростат от 2017 г. и се отнасят за основно до горен курс на средното образование. Трудности в задържането на по-млади учители в професията се наблюдават в някои страни, сред които Белгия, България, Румъния, Швеция и Великобритания. Това би могло да се дължи на фактори, определящи привлекателността на професията, като кариера, перспективи за заплащане, стрес и престиж. Заплатите Според съобщение на Европейската комисия от 2017 г. учителите често печелят значително по-малко от средно статистическия висшист. В Европа средната начална заплата в предучилищното образоване през 2016-2017 г. е била 24 хил. евро годишно, като най-високата е достигала 38 хил. При другите нива на образование са съответно: - 26 хил. и 42 хил. в началното, - 27 хил. и 45 хил. в първа степен на основно образование (12-15 години) - 28 хил. и 47 хил. във втора степен на основно образование (16-18 години). В България, Дания, Литва, Малта и Румъния заплатата в първа степен на основно образование след 10 години служба е почти идентична на най-високата заплата. В България и Румъния началните заплати на всички нива са с около 30% по-ниски от средното за ЕС. Началните учители и тези в предучилищното образование печелят много по-малко, отколкото тези в основното образование. Прогрес в заплатите има, но той варира сериозно между страните. Например в първа степен на основно образование в Дания и Литва началната и най-високата заплата се различават с по-малко от 20%. В Австрия, Гърция, Унгария, Ирландия и Португалия най-високата заплата е почти двойна на началната, а в Румъния разликата е дори още по-голяма. Заплатите на учителите са се увеличили в повечето страни от ЕС в периода 2016-2017 г. Повишение от над 4% (в сравнение със заплатите през 2015-2016 г.) е имало в Ирландия и в още осем страни от Централна и Източна Европа (Австрия, България, Чехия, Естония, Унгария, Латвия, Румъния и Словакия). Момчетата не искат да са учители Доклад от 2017 г. на Европейския институт за равенство между половете показа, че мъжете доминират в области като инженерство и технологии, но присъстват много по-слабо в други, например преподаването, във всички страни от ЕС. Има няколко професии, които все още се смятат масово за \"само женски\". Сред тях са предучилищното образование, сестринските грижи и акушеството, секретарската работа, болногледаческите грижи. През 2017 г. 72% от всички почти 6 милиона души, работещи като преподаватели в училища в ЕС, са били жени. Повече от осем на всеки десет учители са били жени в: - Латвия (87%), - Литва (85%), - България и Естония (83% всяка от тях). Сегашното възрастово разпределение на преподавателите показва, че в краткосрочен план броят на мъжете още повече ще намалее. Дори и в редките примери за страни, където делът на мъжете и жените учители е близък, по-малко мъже в момента навлизат в професията в сравнение с преди. Според проучване в Ирландия за причините, поради които малко мъже избират кариера в основното образование, най-честото обяснение и от учениците (42%), и от учителите (45%) е свързано с представата, че това женска работа или че се свързва с ролята на майката. Привлекателността на други кариери е на второ място като причина, следвана от възприятието на преподаването в началното образование като неатрактивно, стресиращо и изискващо твърде много търпение. Ниските заплати са на четвърто място. Проучване от 2018 г. показа, че колкото по-феминизирана е професията, толкова по-вероятно е да бъде ниско платена.", "date": "2019.11.09", "title": "Момчетата в ЕС не искат да стават учители и малкото пари не са единственият проблем"}
{"url": "https://www.dnevnik.bg/evropa/2019/11/09/3989165_liderite_na_germaniia_i_centralna_evropa_shte_pochetat/", "text": "Президентът на Германия Франк-Валтер Щайнмайер ще приеме колегите си от Полша (Анджей Дуда), Словакия (Зузана Чапутова), Чехия (Милош Земан) и Унгария (Янош Адер) за честванията по повод 30-ата годишнина от падането на Берлинската стена. Канцлерът Ангела Меркел и останалите лидери ще участват във възпоменателна церемония и ще посетят мемориала на Берлинската стена. Меркел ще говори в събота сутринта в \"параклиса на помирението\", издигнат край някогашната Стена. Наред с ръководителите на Полша, Чехия, Словакия и Унгария, тя ще изтъкне \"приноса на държавите от Централна Европа за мирната революция\" от 1989 г. Надвечер ще я смени държавният глава, който ще произнесе реч пред Бранденбургската врата. После ще има грандиозно двучасово шоу на открито.  Едноседмична поредица изложби и концерти започна от понеделник в германската столица, а Берлинската стена беше възродена във виртуална реалност благодарение на германска стартъп компания, предлагаща на туристите пътешествие в миналото - в комунистически Източен Берлин ( ). Художествената инсталация  Visions in Motion , направена от 30 хил. панделки с написани пожелания и послания, беше изложена в близост до Бранденбургската врата. За съществуващите все още различия между Източна и Западна Германия четете  тук . Защо 30 години след падането на Стената преградите се завръщат четете  тук .", "date": "2019.11.09", "title": "Лидерите от Германия и Централна Европа ще почетат 30-ата годишнина от падането на Стената"}
{"url": "https://www.dnevnik.bg/sport/2019/11/09/3988908_djeimi_uiliams_filmut_vsiaka_edna_nedelia_spomogna_za/", "text": "Филмът \"Всяка една неделя\" е спомогнал за осъществяването на промени в спорта. Това заяви  Джейми Уилямс в интервю за \"Дневник\"  след лекцията си пред футболисти на \"Левски\". Бившият състезател по американски футбол е автор на една от най-известните мотивационни речи в киното - тази, в която героят на Ал Пачино надъхва играчите си преди Супербоул във филма \"Всяка една неделя\". В интервюто Уилямс каза кои спортисти се справят най-добре в бизнеса извън спорта и  какъв съвет би дал на Григор Димитров .", "date": "2019.11.09", "title": "Джейми Уилямс: Филмът \"Всяка една неделя\" спомогна за промени в спорта"}
{"url": "https://www.dnevnik.bg/hrana_i_napitki/2019/11/09/3988051_studenopushen_s_lavandula_tartar_ot_teleshko_s_haiver/", "text": "                           Пригответе хайвер от краставица, като първо пасирате краставицата и приготвите свеж сок от нея. Добавете натриев алгинат. Отделно подгответе вода заедно с калциевия лактат. В този разтвор с помощта на пипета накапвайте сока от краставица с алгинат. Образува се хайвер от краставица, който трябва да остане няколко минути в разтвора, за да се калцира. След това може да го съхранявате в студена вода. Направете чипс от пармезана. За солта от жълтък използвайте жълтък от твърдо сварено яйце (варене 7 минути). Претрийте през фина цедка и получената маса обработвайте в иноксова купа на водна баня, като бъркате с дървени клечки, докато се загуби напълно влажността на жълтъка. Пригответе тартар от свежото телешко месо, режете надлъжно на жилите за по-голяма крехкост. Опушете за няколко минути тартара с лавандулови стръкчета с помощта на уред за опушване. След това го овкусете със сол, черен пипер и див лук. Гарнирайте върху хайвер от краставица, заквасена сметана и декорирайте с чипс от пармезан и сол от жълтък. Дайте финал на чинията със зрънца червен хайвер и микро растения. 100 г телешко суха лавандула 1 сварен жълтък заквасена сметана сол на вкус черен пипер на вкус див лук червен хайвер микро растения зехтин 5 г пармезан 250 г обелена краставица 500 мл вода 2 г натриев алгинат 2,5 г калциев лактат", "date": "2019.11.09", "title": "Студенопушен с лавандула тартар от телешко с хайвер"}
{"url": "https://www.dnevnik.bg/sviat/2019/11/09/3988974_meso_ot_vuzduh_ili_ot_vulkan_da_sled_niakolko_godini/", "text": "Може да звучи като научна фантастика, но след няколко години на масата може да се сервира месо, идващо от принтера, и други протеини, произведени от въздух, метан или вулканични микроби, пише електронното издание Channel News Asia, цитиран от фондация \"Томсън Ройтерс\". След невероятния успех на \"веганското говеждо\" и заместители на месото, разработени от компаниите  \"Бийонд мийт\"  (Beyond Meat) и  \"Импосибъл фуудс\"  (Impossible Foods), секторът на алтернативните протеини продължава да расте. Според инвестиционна банка \"Барклис\" (Barclays) продажбите на  алтернативно месо  до десетилетие могат да достигнат 140 млрд. долара, което се равнява на 10 процента от световната месна промишленост. Това ще бъде десетократно увеличение спрямо сегашните равнища. В момента се разработва ново поколение продукти, чието производство съчетава свръхмодерни технологии с древни  процеси на ферментация , за да бъдат превърнати иначе вредни или обикновени елементи в хранителни съставки. Финландската компания \"Солар фуудс\" (Solar Foods) например разработва ядивен протеинов прах, наречен \"Солейн\" (Solein), чрез използване на вода, въздух и възобновяема енергия. \"Солейн\" се прави като микроби се поставят в течност и се \"хранят\" с малки балончета водород и въглероден диоксид. Процесът е подобен на правенето на бира или вино, но без грозде или зърно, обяснява главният изпълнителен директор на компанията Паси Вайника. След сгъстяване на течността, тя се изсушава и се получава много фин прах. Той е съставен от около 65 процента протеин и има вкус, много подобен на бяло пшенично брашно. Компанията планира да пусне в продажба \"Солейн\" за около 5 евро за килограм до 2021 година. Друга компания, която се надява да намали вредните емисии от земеделието чрез ферментация, е \"Стринг байо\" (String Bio) от индийския град Бангалор. Тя се опитва да превърна метана, отделян от отпадъци и естествени източници, в протеинов прах, който първоначално е предназначен за животинска храна. Испанската \"Нова мийтс\" (Nova Meats) пък използва специален 3D-принтер за производство на пържоли от протеини на растителна основа, които наподобяват вкуса и текстурата на истинското месо. Някои критикуват алтернативното  месо на растителна основа  като подлагано на твърде голяма обработка и с високо съдържание на натрий, чиято роля в здравословната диета неотдавна бе оспорена от учени от Харвард. Други, ползващи се с подкрепата на хранителната промишленост, започнаха кампания срещу \"фалшивото месо\" с аргумента, че то тъпкано с химикали. Защитници на новите продукти обаче твърдят, че кюфтетата за хамбургери така или иначе винаги са били пълни с мазнини и натрий и никога не са се възприемали за здравословна храна. Новото поколение протеини освен това са подлагани на по-малко обработка, подчертава Томас Джонас, главен изпълнителен директор на компанията Състейнъбъл байопродъктс (Sustainable Bioproducts). Протеинът, разработен от нея, е на основата на микроби, срещащи се във вулканични горещи извори в националния парк Йелоустоун. След като през февруари компанията набра 33 млн. долара, тя планира догодина да произведе \"еквивалент на хамбургер\" чрез \"новаторска ферментация\" на микробите. Сега има възможност за радикална промяна в земеделието, което въпреки подобренията до голяма степен остава същото като преди столетия, отбелязва Джонас. По същество оцеляваме на тази планета чрез земеделска система, която почти не се е променила през изминалите 11 000 години. . . откакто сме култивирали шепа растения и животни, допълва той. /БТА", "date": "2019.11.09", "title": "Месо от въздух или от вулкан? Да, след няколко години"}
{"url": "https://www.dnevnik.bg/biznes/2019/11/09/3989356_vuzlojen_e_remontut_na_blizo_200_iazovira_koito_imat/", "text": "Вече е възложен ремонтът на общо 182 язовира от общо 414, за които в началото на годината бе установено, че се нуждаят от спешен ремонт. Това обяви в ефира на БНТ икономическият министър Емил Караниколов. В момента започвал ремонтът на язовира до бургаското село Камено, а до края на декември щял да започне на още пет язовира. Министърът обясни, че голям проблем била липсващата документация за строителството на тези язовири. В ход са и процедурите по прехвърлянето на държавни язовири на общините, каквото намерение обявиха управляващите преди време. Министърът обяви, че в понеделник в Министерски съвет ще бъде внесен ремонтираният за пореден проектозакон за горивата, който вече една година не може да влезе за обсъждане в Народното събрание. Според Караниколов това се дължи на самия сектор, който не успява да се обедини около конкретни идеи. В крайна сметка дошли много предложения от бранша и вече са обобщени. В отговор на въпрос Караниколов анализира, че замръзване на доходите в България няма да има, докато няма криза. Посочи, че забавянето на световната икономика се дължи на задържането на ръста при глобалните играчи и Брекзит, но засега прогнозата за България е за поддържане на сравнително добър ръст. ", "date": "2019.11.09", "title": "Възложен е ремонтът на близо 200 язовира, които имат нужда от спешно укрепване"}
{"url": "https://www.dnevnik.bg/detski_dnevnik/2019/11/09/3988913_chiftoiadcite_sa_veche_v_bulgariia_vuprosut_e_na/", "text": "Те са малки и почти незабележими. Но ако пак ви липсва някой чорап, значи живеят и у вас. Чешката книга за деца \"Чифтоядците\" е в българските книжарници с марката на издателство \"Изида\" и превод на Красимир Проданов. Смешна, динамична, пълна с приключения и неочаквани обрати, книгата е дело на чудесния творчески тандем: писателят Павел Шрут и художничката Галина Миклинова. Ето как изглеждат съществата, които ни крадат по един от всеки чифт и на нас ни се налага да го търсим. Пълнометражният анимационен филм е режисиран от самата Галина Миклинова: Чифтоядците са странни и загадъчни създания, чието съществуване винаги сме подозирали, макар и без доказателства. Основната им храна са... нашите чорапи. Но имат един важен принцип: винаги изяждат само единия от чифта. Туламор-старши обаче иска да промени правилата. Добре, че е Хихльо, който решава да защити честта на чифтоядците. В историята се намесват още разсеяният господин Лаврентий, както и смахнатият учен Къдрафиол. Но май и те ще си намерят майстора, когато на пътя им се изпречи ужасяващата чифтоядска банда на Дедерон Камата. Това е приключение, в което чорапите хвърчат на всички страни, а напрежението се покачва с всяка страница \"Чифтоядците\" бързо и лесно се превръща в семейно забавление и страст. Само отгърнете първата страница. Защото въпросът е... на чорап и смърт!", "date": "2019.11.09", "title": "Чифтоядците са вече в България, въпросът е... на чорап и смърт"}
{"url": "https://www.dnevnik.bg/politika/2019/11/09/3989369_iliiana_iotova_vsichki_juristi_sa_s_razlichno_mnenie/", "text": "Имам чувството, че всеки с юридическо образование има свое мнение по процедурата, която следва след произнасянето на президента по избора на нов главен прокурор. Така анализира ситуацията в ефира на БНТ вицепрезидентът Илияна Йотова след като в петък президентът  Румен Радев върна избора на Гешев  за главен прокурор. Посочи, че не иска да анализира думите на президента, но че тя е схванала посланието му като насочено главно към Висшия съдебен съвет. Тя все пак подчерта, че не трябва да има опити за влияние върху съвета. Конституционният съд не е арменският поп. Така Йотова коментира дали да не бъде сезиран този съд заради процедурата, по която бе избран новият главен прокурор. Посочи, че за да стане това, трябва да е нарушен основният закон. Заради това, че \"обстановката е много нажежена\" вицепрезидентът призова да се изчакат събитията и тогава да се коментира, защото в момента всяка дума може да се тълкува и превратно. \"Единственото нещо, което искам категорично да ви заявя, че аз наистина съм от хората, които твърдо вярвам и бих искала да работим за реално разделение на институциите. Това е в основата на демокрацията. Всякакъв опит за влияние в една или друга посока е твърде неоправдан и не води до нищо добро. Нека ВСС да си вземе своето решение, съответно и президентът ще реагира според това решение, но отговорността, той вчера много категорично го заяви - всеки трябва да може да носи отговорността на поста, който заема и аз мисля, че той го доказва с поведението си\", обяви Йотова. В анализ по други теми тя посочи, че никакъв мониторинг отвън не може да реши проблемите в съдебната система. \"Без всякакви мониторинг можем да се справим сами като общество\", обяви тя. По повод съмненията за нарушения по време на избори вицепрезидентът посочи, че за това \"няма да ни помогнат европейските институции и чуждите посолства\", защото те смятат, че държавата трябва да се справи. \"Аз съм убедена, че държавата трябва да се справи\", посочи тя и напомни за идеята на държавния глава да се съберат политическите сили и институции, които имат информация за нарушения, да обсъдят какви промени могат да се направят.", "date": "2019.11.09", "title": "Илияна Йотова: Всички юристи са с различно мнение по избора на главен прокурор"}
{"url": "https://www.dnevnik.bg/sport/2019/11/09/3989017_fotiogaleriia_po_stupkite_na_balkanskiia/", "text": "Балканският 1000-километров ултрамаратон се проведе за седма година поред.", "date": "2019.11.09", "title": "Фотогалерия: По стъпките на Балканския 1000-километров ултрамаратон"}
{"url": "https://www.dnevnik.bg/biznes/2019/11/09/3989377_fond_za_malki_proekti_shte_podpomaga_drebniia_biznes/", "text": "Фонд за малки проекти се предвижда да подпомага малки и средни предприятия в граничните области на България и Сърбия през новия програмен период 2021-2027 г., съобщи Министерството на регионалното развитие и блаогустройството. Финансирането ще е по Програма за трансгранично сътрудничество Interreg - ИПП България – Сърбия 2021-2027, която се очаква да бъде одобрена до края на следващата година. Това е обявено на първото заседание на Съвместната работна група за разработване на бъдещата програма, председателствано от заместник-министъра на регионалното развитие и благоустройството Деница Николова и Михаѝло Дашич - помощник-министър по европейската интеграция на Сърбия. Малките и средни предприятия ще могат да получават безвъзмездно средства по проекти до 100 хил. евро при облекчени процедури за подпомагане и модернизиране на производството, повишаване на капацитета и достигане на нови пазари, повишаване на конкурентноспособността и др. Целта е да се подкрепи икономическото развитие и потенциал на регионите чрез насърчаване на бизнеса. 30% от бюджета на програмата в следващия период може да бъде насочен към реализирането на голям стратегически проект между двете държави. Целта е по този начин да се постигне по-голям ефект от инвестициите. Очаква се да се финансират проекти чрез възможностите на \"Тематична цел 5 - Европа близо до жителите\". Запазва се териториалният обхват, като от българска страна това са областите Видин, Монтана, Враца, София област, Перник и Кюстендил, а от сръбска - Бор, Зайчар, Нишава, Топлица, Пирот, Ябланица и Пчиня. Предвиждат се гъвкави възможности за функционални зони. И в следващия период финансирането от ЕС се запазва в размер на 85%, като се въвеждат редица мерки за облекчаване на бенефициентите и намаляване на административната тежест. Министерството на регионалното развитие и благоустройството ще продължи да отговаря за програмите за европейско териториално сътрудничество в Република България и в новия програмен период. Зам.-министър Николова отбеляза, че програмата ще работи за намаляване на междурегионалните и вътрешнорегионалните дисбаланси и увеличаване на икономическата активност. \"За тази цел са необходими стъпки в посока на деконцентрация в управлението на регионално ниво. Засилването на ролята на регионалните съвети за развитие и активното им участие в стратегическото планиране и координацията на регионалното развитие, както и на етап изпълнение на програмите, ще допринесе за по-тясното им обвързване с нуждите на регионите\", посочва тя, цитирана от пресцентъра си. Ведомството отчита, че се изпълнява успешно Програмата за трансгранично сътрудничество като по нея до момента се изпълняват проекти за близо 26 млн. евро. Приключило е изпълнението на 36 от общо 39 проекта, финансирани по първата покана за близо 18.5 млн. евро. По втората покана са сключени 28 договора на обща стойност от почти 7.45 млн. евро. Към момента е спестен ресурс от 4 млн. евро, които ще бъдат разпределени за изпълнението на допълнителни проекти с фокус в инвестициите за околна среда. С най-много реализирани проекти се отличават сръбските общини Ниш и Зайчар и община Монтана от българска страна.", "date": "2019.11.09", "title": "Фонд за малки проекти ще подпомага дребния бизнес по границата на България и Сърбия"}
{"url": "https://www.dnevnik.bg/biznes/companii/2019/11/08/3989232_chetene_mnogo_chetene_ili_otkude_trugvat_inovatorite/", "text": "Каквa е цената на успеха и труден ли е пътят на иноваторите ще ни разкаже  Боян Бакърджиев , PR мениджър на Spark Bulgaria и Eldrive - първата оборудвана изцяло с електромобили компания за споделено пътуване, която се разраства с бързи темпове. Отдаден на идеята да промени средата, използвайки точните послания и новите технологии, той доказва, че един на пръв поглед трудно постижим проект, може да се окаже наистина успешен. Боян е гост-лектор в предстоящата конференция  \"Жадни за знание: Успехът е пред теб!\"  на 21 ноември 2019 г., заедно с Емил Конрад, Гери Турийска и още други вдъхновяващи личности. Събитието е част от образователната програма Youth Empowered на Системата на Кока-Кола в България и Джуниър Ачийвмънт, която цели да подпомогне развитието на младежите и пълноценната им подготовка за стартиране на кариера и успешна реализация в страната. Всеки човек иска да е успешен и да монетизира успеха си в по-висок стандарт на живот и повече материални блага – нормално е. Всички искаме да живеем добре и да се радваме на хубави вещи и преживявания. Реално, обаче, много малко се знае за цената, която успелите хора са платили за успеха си. Някак, в последните години, се настани една леко нереалистична представа за успелия предприемач – младеж с идея, старт от гаража на родителите си, екстремен растеж и купища пари. После всичко е шампанско, лимузини, частни самолети и яхти. Реално нещата не изглеждат така. Изобщо. Цената на успеха е комбинация от много усилия и труд, като е важно да се отбележи, че това важи не само до момента на постигане на първия успех и осъществяване на конкретната бизнес идея – менажирането на бизнес изисква отдаденост и непрекъснат труд. Аз самият не съм предприемач – имам щастието да съм част от екипа на две страхотни и иновативни нови компании SPARK Bulgaria и Eldrive. Това ми позволява да видя отвътре какво стои зад успеха и колко усилия коства на екипа, мениджмънта и акционерите. Така че – да, все повече млади хора си представят предприемачеството като един прекрасен трамплин към богатство и разкош, но дали са готови да платят цената – да полагат непрекъснати усилия и да се трудят без почивка? Да жертват личното си време и да живеят за проекта, за да могат в един момент да се насладят на успеха му? Да са готови да приемат и неуспеха като вариант, и то твърде реалистичен? Относно професиите на бъдещето мога да кажа, че голяма част от днешните млади хора ще работят професии, които още дори не са се появили. Иновативното мислене, новите технологии и генералният поглед върху глобалните тенденции за развитие са ключови за правилния избор на образование и професия. Пътят на първите винаги е най-труден. Пионерите във всяка област са тези, които се сблъскват и решават най-сложните проблеми и които проправят пътеката за всички останали. В повечето случаи всички останали черпят от техния опит. Категорично е трудно, но е приятно. Има един особен елемент на гордост, когато знаеш, че си част от екип и проект, който променя средата към по-добро и то за много хора. И двете. Има един набор от задължителни базисни познания, които всеки трябва да придобие, преди да започне да надгражда. Това са основни познания в математика, граматика и лексика, природни науки, право, икономика, финанси. Тяхната липса може да е ключова за неуспеха на всеки човек. Един граматически неиздържан текст, независимо дали е автобиография, мейл или дори коледна картичка, може да коства изключително много в професионален план. Няма как да се насочиш към нововъведения, ако не познаваш в детайли съществуващото до момента и не го разбираш. А за това са нужни базисните познания. И четене – много четене! Книгата е най-добрият инструмент за тренировка на ума. Точка. Разбира се, успехът има цена и най-често тя е за сметка на личния живот. Но трябва да се търси и намери баланс. Ако прекалено много се посветиш на бизнеса и неглижираш отношенията си с близките и приятелите си в един момент ще останеш сам. Ще бъдеш нещастен и от там страда и работата ти. За мен пътят към успешна кариера минава през щастието и удовлетворението от това, което вършиш. Няма как да си щастлив, ако кариерата ти отнема личния живот. Безкрайно различно, натоварено и много интересно. Професията ми не предполага да знам предварително графика си за деня. Нямам два еднакви работни дни. Именно за това я обичам толкова много. Да не спират да търсят и придобиват нови знания и умения. Ученето не свършва след университета. Или поне не би трябвало да свършва. Ако се посветим на една професия без да се развиваме и да надграждаме знанията и уменията си, сме обречени на посредственост в най-добрия случай.", "date": "2019.11.09", "title": "Четене, много четене или откъде тръгват иноваторите"}
{"url": "https://www.dnevnik.bg/sport/2019/11/09/3989378_petur_stoichev_shte_opita_da_prepluva_severniia/", "text": "Българският плувец Петър Стойчев си поставя нови амбициозни цели и не мисли за отказване от спорта. След като спечели 11 пъти Световната купа по плувен маратон той се насочи към плуването в ледени води и в момента е световен шампион. Следващата цел на Стойчев ще бъде да атакува Северният ледовит океан. \"Не правя бенефис, за да не се ограничавам във времето. Имам една близка или далечна цел - Северния ледовид океан. Надявам се в най-скоро време да осъществя с моя екип това пътуване във водите на Северния ледовид океан.\", каза Стойчев в \"Тази събота\" по Би Ти Ви.  \"Ледените води бяха едно естествено продължение на моята кариера. Преди години си бях поставил за цел след множеството спечелени световни купи да продължа да плувам на всички океани по земното кълбо. Това стана и повод да се захвана с леденото плуване\".  През месец май следващата година Стойчев ще получи наградата \"Посейдон\" за постиженията си в спорта. \"Тази награда е по преценката на определена група хора, които определят кой е достоен за нея. Тя е олицетворение на целия мой спортен живот, на всички победи. Тази награда не е мое постижение, тя ми е дадена от хора, които са оценили това, което съм направил\". Стойчев вече направи  експедиция на Антарктида , като спечели първата си титла в ледени води именно там.", "date": "2019.11.09", "title": "Петър Стойчев ще опита да преплува Северния ледовит океан"}
{"url": "https://www.dnevnik.bg/sport/2019/11/09/3989448_sled_966_dni_vladislav_stoianov_otnovo_igra_oficialen/", "text": "Две години и осем месеца след последния си официален мач вратарят Владислав Стоянов се върна на терена. Футболистът на \"Лудогорец\", който скъса пателарно сухолижие по време на лагер на националния отбор, дълго време се възстановяваше от травма. В събота 32-годишният вратар игра за втория тим на шампионите във Втора лига. Стоянов записа 90 минути срещу \"Хебър\", а срещата завърши 0:3. Последният мач на Стоянов беше на 18 март 2017 г. (преди 966 дни), когато \"Лудогорец\" завърши 2:2 с \"Дунав\" в Разград. Само три дни по-късно той се контузи на лагер с националния отбор преди двубоя с Холандия. В последните две години Стоянов претърпя няколко операции и дълго лечение в Барселона. Усложнение на травмата дойде и от бактерия, която забави възстановяването му. През 2018 г. вратарят призна, че е бил заплашен и от  ампутация на крака .", "date": "2019.11.09", "title": "Владислав Стоянов се завърна на терена след две години и осем месеца"}
{"url": "https://www.dnevnik.bg/sviat/2019/11/09/3989453_prezidentut_na_germaniia_otbeliaza_30_godini_ot/", "text": "Президентът на Германия отбеляза 30 години от падането на Берлинската стена на церемония в присъствието на канцлера Ангела Меркел и държавните глави на Полша, Унгария, Чехия и Словакия, предадоха \"Ройтерс\" и ТАСС. В речта си Щайнмайер благодари на бившия лидер на СССР Михаил Горбачов, на властите на САЩ и на гражданите на страните от Вишеградската четворка за приноса им в премахването на стената, която близо три десетилетия разделяше Берлин на източна комунистическа и западна капиталистическа част. Падането й през 1989 г. бе последвано година по-късно от обединението на ФРГ и ГДР. \"Без голямата подкрепа от Вашингтон, но и без смелите и човечни решения на Михаил Горбачов в Москва историята нямаше да е толкова щастлива и нещата нямаше да преминат толкова мирно. Не сме забравили това и няма да го забравим\", заяви Щайнмайер на церемония при улица \"Бернауер\", където е съхранена част от стената. Германският президент също заяви, че Берлинската стена е нямало да падне без подкрепата на гражданите на Будапеща, Познан, Варшава, Гданск и Краков и събитията в Прага и Братислава. \"Унгария, Полша, Чехия и Словакия извоюваха своята свобода и сложиха край на разделението на континента. Свободата на Европа е тяхна заслуга. Без смелостта и волята за свобода на поляците и унгарците, чехите и словаците, мирните революции в Източна Европа и обединението на Германия нямаше да са възможни\", заяви Щайнмайер. Щайнмайер обаче посочи, че падането на Берлинската стена на 9 ноември 1989 г. и краят на Желязната завеса между Изтока и Запада не бележат \"края на историята\", както твърди американския историк Франсис Фукуяма. Борбата на политическите системи продължава и бъдещето е по-неясно от всякога, заяви той. Ето защо Германия и европейските й съюзници трябва всеки ден да се борят за една мирна и обединена Европа и всяка страна трябва да даде своя принос в преодоляването на разногласията, заяви Щайнмайер. Германският президент заедно с колегите си от Полша, Унгария, Чехия и Словакия положиха рози в пролука в останките на стената. Кулминацията на днешните чествания в Берлин ще бъде концерт довечера при Бранденбургската врата с оркестъра на Берлинската държавна капела под диригентството на Даниел Баренбойм.", "date": "2019.11.09", "title": "Европейски лидери отбелязаха 30 години от падането на Берлинската стена"}
{"url": "https://www.dnevnik.bg/bulgaria/2019/11/09/3989457_rezultatite_ot_balotaja_na_mestnite_izbori_-/", "text": "                         1.  Какви са резултатите от балотажа на местните избори  - 79 723 прочитания 2.  \"Демократична България\" ще има кметове в 8 столични района, ГЕРБ - в 12   - 43 255 прочитания 3.  Кои са новите кметове в областните градове   - 39 415 прочитания 4.  Президентът върна избора на Гешев за главен прокурор  - 35 687 прочитания 5.  \"Демократична България\" с първи данни: Районните ни кметове печелят в поне 8 от десетте района в София  - 31 040 прочитания 6.  Местни избори 2019: Първите резултати от балотажите за кмет   - 30 758 прочитания 7.  Почина поетът и ЛГБТ активист Николай Атанасов  - 29 391 прочитания 8.  \"Ще се научите да се държите както трябва\"   - 27 350 прочитания 9.  Продължаваме да правим нещата по нашия начин, заяви Трифонов в началото на \"7/8TV\"  - 27 168 прочитания 10.  \"Искам да стана \"прокорор\", \"адвукат\" или \"лекър\"  - 26 732 прочитания", "date": "2019.11.09", "title": "Резултатите от балотажа на местните избори - най-четеното в \"Дневник\""}
{"url": "https://www.dnevnik.bg/sport/2019/11/09/3989463_cska_prechupi_slaviia_i_vze_treta_poredna_pobeda/", "text": "ЦСКА победи \"Славия\" с 1:0 в дербито от 16-ия кръг на Първа лига. Червените постигнаха трета поредна победа при новия си треньор Милош Крушчич, а единственото попадение отбеляза Али Соу в 66-ата минута. Двубоят беше белязан от много нерви, нарушения и по-малко атрактивни положения. Второто полувреме беше по-интересно, когато и двата отбора се разиграха. В края имаше и червен картон, след като Славчо Шоколаров от белите беше изгонен. Освен победата ЦСКА спази тенденцията да не вкарва през първото полувреме, откакто Крушчич застана начело на тима. В трите двубоя червените са отбелязали общо седем попадения и не са допуснали нито един в мрежата си. \"Славия\" прекъсна серия от пет двубоя без загуба, като в този период имаше четири победи и едно равенство. Тимът на Златомир Загорчич запазва пето място в таблицата с 23 точки, а ЦСКА е четвърти с 31. През първото полувреме зрителите на \"Българска армия\" видяха предпазлива игра и от двата отбора, малко удари към вратите и двуцифрен брой нарушения. Най-интересният момент беше удар в гредата от Евандро. След почивката ЦСКА потърси по-активни действия в атака, но \"Славия\" се защитаваше добре и действаше организирано в отбрана. Шансовете на ЦСКА дойдоха след статични положения и точно при едно такова червените откриха резултата. Петър Занев центрира от фаул, защитата на \"Славия\" остави непокрит Али Соу и гамбиецът вкара с глава - 1:0. Нападателят на червените отбеляза осмото си попадение от началото на сезона, като се разписа в трети пореден мач.      В следващите минути \"Славия\" потърси изравняване, но остави пространства в защитата си, от които ЦСКА като по чудо не се възползва. Белите също имаха своите възможности, а най-добрата от тях беше удар с глава на Галин Иванов. Няколко минути преди края гостите останаха и с човек по-малко, след като Славчо Шоколаров изрита грубо Жеферсон, а след това репликира и съдията, за което беше изгонен. След всички пропуски на ЦСКА \"Славия\" имаше отличен шанс да изравни в последната минута на редовното време. При удар на Емил Стоев топката срещна страничния стълб.", "date": "2019.11.09", "title": "ЦСКА пречупи \"Славия\" и взе трета поредна победа"}
{"url": "https://www.dnevnik.bg/photos/2019/11/09/3989478_fotogaleriia_30_godini_ot_padaneto_na_berlinskata_stena/", "text": "В кадър са рози, поставени на останки от стената.", "date": "2019.11.09", "title": "Фотогалерия: 30 години от падането на Берлинската стена"}
{"url": "https://www.dnevnik.bg/bulgaria/2019/11/09/3989454_kratki_novini_prichinata_za_incidenta_s_matrosa_v/", "text": "                         Изгоря кола на семейството на директора на агенция \"Митници\"  От пресцентъра на агенцията казват, цитирани от Би Ти Ви, че по първоначални данни, вероятно става дума за технически проблем, довел до самозапалване. Случаят е от четвъртък. Автомобилът е пламнал пред къщата на Георги Костов в софийското село Опицвет. От пламъците е пострадала и съседна кола. Разследващите все още проверяват и версията за умишлен палеж срещу шефа на митниците. Родители протестираха в няколко града За пореден път родители на деца протестираха срещу влизащия в сила от идната година нов Закон за социалните услуги, съобщи Би Ти Ви. \"Долу ръцете от нашите деца\" бе мотото на протеста. Родителите смятат, че в този закон се дават твърде много правомощия на държавата и неправителствени организации, които можели да се месят в семейните отношения и да третират много деца като застрашени в семействата им, а впоследствие отнемани от родителите. От социалното министерство за пореден път обясниха, че няма никакви основания за подобни опасения. От там посочват, че разпространяваните публично твърдения от организаторите на протестите, са неверни. Започнала е проверка на водолазните спускания заради смъртта на матрос Военноморските сили са активирали служебна проверка на процедурите, с които се извършват водолазните спускания, каза флотилен адмирал Георги Пенев, зам.-командир на Военноморските сили. Изказването му бе пред агенция Фокус по повод трагичния инцидент с матроса Спас Пенчев, загинал в барокамера. Според адмирала в конкретния случай причината вероятно е свързана със здравословен проблем. \"Все пак е необходимо да завърши разследването на Военна прокуратура, но и ние полагаме усилия да вземем необходимите мерки, така че това да не се повтаря в бъдеще\", обясни той. Двама мъже са пострадали във верижна катастрофа по пътя Силистра - Добрич. Това съобщиха за Агенция \"Фокус\" от ОДМВР - Силистра. Сигналът е получен в 14.00 часа. Двамата пострадали мъже са откарани в болница. Към момента се извършва оглед и се изясняват причините за произшествието. Пътят за Добрич е отклонен към Алфатар. Все още е ограничено движението по път ll-71 Силистра-Добрич в района на Срацимир.", "date": "2019.11.09", "title": "Кратки новини: Изгоря кола на семейството на директора на агенция \"Митници\""}
{"url": "https://www.dnevnik.bg/sport/2019/11/09/3989487_baiern_razgromi_dortmund_v_goliamoto_derbi_na_germaniia/", "text": "Седмица, след като допусна  най-тежката си загуба от 10 години  \"Байерн\" (Мюнхен) отговори подобаващо и разгроми \"Борусия\" (Дортмунд) в голямото германско дерби. Баварците се наложиха с 4:0 на своя \"Алианц арена\" над основния си съперник за титлата. Успехът на \"Байерн\" изкачва тима на трето място в Бундеслигата с 21 точки, колкото има и вторият \"РБ Лайпциг\". Лидер е \"Борусия\" (Мьонхенгладбах) с 22 точки и мач по-малко. \"Дортмунд\" остана едва пети с 19 точки. Жълто-черните изиграха най-слабия си мач от началото на сезона, като не успяха да покажат нищо в Бавария. От другата страна в първия си мач в лигата при временния треньор  Ханзи Флик . За \"Борусия\" това беше пето поредно гостуване в Мюнхен, в което тимът бива разгромен. От 2015 г. насам визитите на жълто-черните завършват съответно 1:5, 1:4, 0:6, 0:5 и 0:4. Точни за \"Байерн\" в дербито бяха Роберт Левандовски в 17-ата и 76-ата минута, Серж Гнабри в 47-ата, както и Матс Хумелс, който си вкара автогол. Третото попадение в срещата, дело на Левандовски влезе в историята, след като беше под №2500 в домакинствата на баварците и гол №2500, който \"Борусия\" допуска в историята си. Томас Мюлер също имаше своя юбилей, като записа асистенция №100 в Бундеслигата.", "date": "2019.11.09", "title": "\"Байерн\" разгроми \"Дортмунд\" в голямото дерби на Германия"}
{"url": "https://www.dnevnik.bg/sport/2019/11/09/3989494_lestur_zatvurdi_krizata_v_arsenal_i_izleze_vtori_vuv/", "text": "\"Лестър\" продължи с впечатляващото си представяне във Висшата лига и излезе втори в таблицата, побеждавайки \"Арсенал\" с 2:0 в мач от 12-ия кръг. \"Лисиците\" събраха 26 точки и изпревариха с по-добра голова разлика \"Челси\", който също спечели мача си от кръга. Тимът на Брендън Роджърс взе четвърта поредна победа, като в последните три срещи дори не допусна гол. \"Лисиците\" играха впечатляващо на своя \"Кинг пауър стейдиъм\" и в големи периоди от двубоя доминираше. Единствено в първите 20 минути \"Арсенал\" имаше предимство и след почивката в кратък период беше с водеща роля. Джейми Варди откри резултата в 68-ата минута с 11-ия си гол от началот на сезона. Нападателят завърши красива комбинация на висока скорост след асистенция на Юри Тилеманс. Само седем минути по-късно Варди асистира на Джеймс Мадисън за второто попадение. Освен двата гола \"лисиците\" удариха греда и направиха куп пропуски. \"Арсенал\" също вкара, но попадение на Пиер-Емерик Обамеянг правилно беше отменено заради засада. \"Арсенал\" не успя да спечели в четвърти пореден мач, като е в серия от две равенства и две поражения. \"Артилеристите\" са шести в таблицата със 17 точки, а ситуацията сгъстява и облаците над мениджъра Унай Емери.     ", "date": "2019.11.09", "title": "\"Лестър\" затвърди кризата в \"Арсенал\" и излезе втори във Висшата лига"}
