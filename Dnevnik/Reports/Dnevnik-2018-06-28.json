{"url": "https://www.dnevnik.bg/video/2018/06/28/3208310_video_raketa_izbuhna_pri_starta_ot_germanski_korab/", "text": "Американска зенитна ракета избухна секунди след изстрелването от германския боен кораб \"Заксен\" (F-219 Sachsen), от което има пострадали двама моряци. Инцидентът е станал преди седмица - на 21 юни в Балтийско море при съвместни маневри и стрелби с друга германска фрегата - \"Любек\" (Lübeck). Двата кораба са били северно от Северния полярен кръг в норвежки полигон и след избухването на ракетата SM-2 са се прибрали в пристанището Харстад. Моряците са леко пострадали и вече са се върнали на служба. \"Бяхме изправени пред бляскаща и нажежена огнена стена\", коментира капитанът Томас Хакен в  съобщението на военноморските сили на Германия . Преди пускането на ракетата не са били открити някакви технически дефекти или проблеми, а екипажът има опит за подобен старт. По първоначални данни горивото на системата за изхвърляне на SM-2 от силоза е изгоряло, преди тя да бъде освободена. Противопожарната система бързо е потушила пламъците, но на кораба видимо има нанесени щети. \"Трябва да тренираме в реална обстановка, за да сме готови да реагираме при спешни ситуации както за национална защита, така и за отбраната на НАТО\", коментира инспекторът на военноморските сили контраадмирал Андреас Краузе. Според него това означава и случаи с пресметнат риск като този със \"Заксен\".", "date": "2018.06.28", "title": "Видео: Ракета избухна при старта от германски кораб"}
{"url": "https://www.dnevnik.bg/sviat/2018/06/28/3208417_kak_moje_da_premine_sreshtata_mejdu_trump_i_putin/", "text": "Президентите на Съединените щати и Русия, Доналд Тръмп и Владимир Путин, никога не са имали лична среща като тази - отделна двустранна, планирана от две делегации, а не в кулоарите на голям международен форум. На 16 юли  това ще се промени . Във финландската столица Хелзинки, предупреждават експерти, не бива да се очаква голям пробив, достатъчен е и самият факт на провеждането ѝ - тя бе уговаряна в продължение на поне 3 месеца (тогава, след преизбирането на Путин за президент, бе съобщено за нея). Именно във Финландия, преди 43 г., е историческата среща на тогавашния лидер на СССР Леонид Брежнев с американския държавен глава Джералд Форд, ранен сигнал за разведряването, а по-късно, през 1990 г., и тази между Роналд Рейгън и Михаил Горбачов. Какво може да обсъждат двамата лидери? И какво би очаквал Путин - който е под натиск от Запада заради конфликтите в Украйна и Сирия и инциденти като този с бившия разузнавач Сергей Скрипал - от подобен форум? Четири теми При посещението си в САЩ съветникът на Тръмп по въпросите на националната сигурност, се е срещнал с експерти по международна политика, с представители на руския Съвет за сигурност, с външния министър Сергей Лавров и други, отвъд разговорите с руския президент Владимир Путин, разказва помощникът на държавния глава Юрий Ушаков. По думите му след тези разговори четири теми са се оформили в дневния ред - стратегическа стабилност, борба с международния тероризъм, регионалната проблематика (т. е. Сирия и Украйна) и общите насоки в двустранните отношения. По тези теми Вашингтон и Москва имат сериозни разногласия. Според самия Болтън, цитиран от \"Ройтерс\", обаче ръководството му не смята за задължително достигане на каквито и да било договорености в резултат на срещата. САЩ и Русия, всяка страна с важни позиции в сирийския конфликт, със сигурност ще обсъждат случващото се в Дамаск на фона на нападенията, извършени от войски на Съединените щати и съюзниците в отговор на химическата атака в Дума през април. В момента конфликтът е в друга важна фаза - режимът на Башар ал Асад води офанзива срещу бунтовнически групи в южната част на страната, а Вашингтон, Москва и Аман бяха страните зад  опитите за деескалация . Според изданието  \"Ал Монитор\"  администрацията на САЩ в момента опитва да убеди бунтовниците да преговарят с Асад. Сайтът пише и че е възможно Джоел Рейбърн, служителят от държавния департамент, отговарящ за сирийската криза, да подаде оставка, след като настояваше борбата срещу Асад да продължи. Русия трудно ще издейства и пробив за Украйна - макар Тръмп да коментира Крим като \"руски\" на срещата на Г-7, Вашингтон доставя на Киев оръжия и все още има нужда от \"санитарен кордон\",  пише  политологът Лилия Шевцова. Успехите досега След срещата си в Хамбург Путин и Тръмп се договориха за деескалация в Южна Сирия (макар декларацията по темата да се оказа под въпрос). Самият Тръмп изрази оптимизъм, че връзките може и да се подобрят, на фона на критики, че не е достатъчно остър с Путин за предполагаемата руска намеса в изборите. Сегашната среща се организира по инициатива на Вашингтон, припомня генералният директор на Руския съвет за международни дела Андрей Кортунов, цитиран от РБК. Американската администрация би се радвала на \"дипломатически успех\" от ранга на срещата със севернокорейския лидер Ким Чен-ун в Сингапур. Президентът ще иска \"да покаже различния си дипломатически стил от предшественика, а и умение да решава сложни въпроси,\" смята Кортунов. А голям външнополитически успех ще укрепи позициите на републиканците преди изборите за конгрес през ноември. На дневен ред ще са и въпроси като нарушаването на Договора за ликвидация на ракети със среден и малък обсег (влязъл в сила през 1988 г.), за чието нарушаване двете страни в последната половин година се обвиняват взаимно, или продължаването на Договора за съкращаване на стратегически настъпателни оръжия, който ще изтече и би трябвало да бъде подновен, смята Кортунов. Какво всъщност би искал Путин Руският лидер има златна възможност да отслаби Запада, когато срещне президента на САЩ, дни след срещата на върха на НАТО - особено говорейки на неговия език, пише британският експерт по сигурността Едуард Лукас. Според него той вероятно ще отправя хвалебствия към Тръмп, че е възстановил отношенията на високо ниво с Русия и се е оказал по-ефикасен от предшественика си Барак Обама. Путин вероятно ще има възможност да работи за отслабване на НАТО, възползвайки се от скептичното отношение на самия Тръмп към разпределението на задълженията в Алианса и изразявайки съчувствие към президента заради необходимостта САЩ да продължават да поддържат бази в Европа, продължава Лукас. Освен това според него руският президент ще засегне темата за санкциите и за \"нечестната\" игра на Европа, която не се придържа към тях и това също несправедливо ощетява САЩ. \"Не очаквайте незабавен напредък: президентът има малко власт за санкциите (които се налагат основно от Конгреса), но той може да ги подкопае, като ги нарече безсмислени. Това ще помогне да се подкопае Ангела Меркел,\" пише Лукас в ироничен коментар, като си представя съветите, които екипът на Путин ще му дава за срещата. Експертът дори допуска, че президентът може да предложи замразяване на военните учения от двете страни на границата, които са \"скъпи и рискуват да се превърнат в истински конфликт\" (очевидна препратка към ангажимента на САЩ, поет пред Северна Корея, за прекратяване на съвместните учения с Юга). Такива стъпки биха сринали мотивацията и способностите на съюзниците, защото \"най-важният практически въпрос пред НАТО е как да подобри способността си за подкрепа на Европа от САЩ в случай на криза.\" Тръмп обича ласкателства и след като вярва, че е решил севернокорейския проблем, може да му се каже, че е човекът, избегнал Трета световна война и донесъл мир на Европа, продължава Лукас. Така въвежда друа тема, която би вълнувала Путин - Украйна; президентът би искал да убеди Тръмп, че не бива да се поддържа Украйна, която е \"корумпирана и има лошо правителство\". \"Присмейте се на Г-7 като на провал и вместо това предложете САЩ да се включат в срещи с Русия и Китай на нов международен форум, Г-3.\"", "date": "2018.06.28", "title": "Какво очакват Путин и Тръмп от срещата си"}
{"url": "https://www.dnevnik.bg/sviat/2018/06/28/3208218_pochti_70_ot_firmite_v_bulgariia_trudno_namirat/", "text": "Почти седем от всеки десет (68%) работодатели в България трудно намират подходящия за бизнеса си персонал. Това е огромен проблем и за района, защото в Румъния от недостиг на кадри се оплакват 81% от предприемачите (антирекорд за Европа), в Турция - 66%, а в Гърция - 61%. Това подрежда четирите балкански държави сред десетте в света с най-сериозен дефицит на подходящи служители според  годишния анализ  на международната компания за персонал \"Менпауър\" (ManpowerGroup). Той обхваща 43 държави и територии от всички континенти и е резулат от анкети с почти 40 хиляди бизнесмени. Отговорът им е най-тревожният от 2006 г. насам - 45% от тях не откриват лесно правилния работник и кризата е най-сериозна при квалифицираните търговци, търговските представители и инженерите. Данните за България идват на фона на съобщение на \"Евростат\", според което 53% от фирмите през 2015 г. са били с не повече от 50 служители. При това в тази група 90% са фирмите с не повече от 10 наети, което демонстира значително присъствие на много малките работодатели. Едрият бизнес в нефинансовия сектор заема около 25% от всички регистрирани компании. По средата са 22% средни (50-250 служители) фирми. Български анализатори смятат, че над 90% от реално работещият бизнес са дребните и средни фирми, даващи почти 60% от БВП. Най-много заети, по данни на НСИ, има в преработвателната индустрия - над 500 000 души, като 490 000 от тях са в частния сектор. В световния доклад на \"Менпауър\" се посочва, че 27% от работодателите казват, че кандидатите идват без специфична за позицията или дори обща квалификация в епоха на Революцията на уменията, в която се появяват нови умения със същата бързанина, с която други стават ненужни. Запитани какво разбират под т.нар. меки умения, анкетираните поставят на първо място способността на служителя да комуникира - писмено и устно, следвана от сътрудничеството с колеги и качествата за решаване на проблеми. Джонас Прайсинг, президент и изпълнителен директор на \"Менпауър\", казва, че като няма таланти, бизнесът трябва да инвестира да си ги създаде. \"Дефицитът на хора с умения няма да се разреши от само себе си. Организациите трябва да ускорят усилията си да повишат или променят квалификацията на служителите си, за да успевят компаниите и хората да имат дълсгорочна сигурност за работното си място.\" \"Менпауър\" препоръчва още да се мисли повече и за задържането на служители, включително чрез възможности за израстване в кариераха и йерархията или за преминаване на по-подходящи за тях позиции в други звена на фирмата. В доклада се посочва, че в Европа най-малък проблем имат работодателите в Ирландия (18%), Великобритания (19%) и Холандия (24%), докато при Румъния, където положението е най-тежко) влошаването е с 9 пункта, а в Българи я- с 6 пункта спрямо 2016 г.", "date": "2018.06.28", "title": "Почти 70% от фирмите в България трудно намират нужния персонал, сочи доклад на \"Менпауър\""}
{"url": "https://www.dnevnik.bg/sport/2018/06/28/3208432_voleibolniiat_marica_shte_igrae_direktno_v_grupite_na/", "text": "Волейболистките на \"Марица\" (Пловдив) ще участва директно в групите на Шампионската лига. Шампионът на България ще избегне квалификациите заради увеличението на участниците в най-силния клубен турнир от 16 на 20. \"Марица\" е сред 18-те тима, които директно влизат в групите. За останалите две места ще се борят девет отбора. Жребият за групите на Шампионската лига ще се тегли на 2 ноември. Участието в надпреварата ще бъде второ за волейболистките на \"Марица\". В края на миналата година те сътвориха подвиг, като преодоляха квалификациите след драматични победи със \"златен гейм\" и в двата предварителни кръга. Дебютното участие на \"Марица\" завърши със  загуби във всичките шест двубоя  от групата. Отборът беше близо до успех при домакинството си на полския \"Хемик\" (Полице), но допусна поражение след тайбрек. През този сезон \"Марица\"  продължи хегемонията си в България с четвърта поредна титла . Пловдивският тим се намира в изключителна серия от 57 поредни победи. Последната загуба на отбора беше през ноември 2015 г. срещу \"Левски\".", "date": "2018.06.28", "title": "Волейболният \"Марица\" ще играе директно в групите на Шампионската лига"}
{"url": "https://www.dnevnik.bg/sviat/2018/06/28/3208433_turciia_ne_pusna_opoziciiata_na_voinishki_pogrebeniia/", "text": "Турският министър на вътрешните работи Сюлейман Сойлу каза, че е забранил на депутати от Републиканската народна партия (РНП) да посещават погребения на турски войници, предаде \"Ройтерс\". Аргументът е подкрепата, която Сойлу твърди, че РНП оказва на Кюрдската работническа партия (ПКК) - организация, която Турция, ЕС и САЩ смятат за терористична организация и с която Анкара е във военен конфликт от три десетилетия. РНП не е единствената партия, за която властите в Турция съзират връзки с ПКК - това се отнася и за прокюрдската Демократична партия на народите (ДПН), която успя да влезе в парламента въпреки съобщения в турските медии, че управляващите водят кампания, за да предотвратят това. Според Сойлу, когато се погребват войници, ръководителите на съответната местна организация на РНП няма да имат достъп. Вместо това, каза той, политиците могат спокойно да присъстват на погребенията на бунтовници от ПКК, убити от турските сили, предава \"Ройтерс\". \"Носим тези трупове (на ПКК) много често. Ще намерим място на (РНП) на такива погребения.\" Президентът Реджеп Тайип Ердоган вече е заявявал, че подкрепата, оказвана от РНП на прокюрдската ДПН, се счита от него за поддръжка за ПКК. Връзките между двете политически организации действително бяха видими около изборите за парламент и президент,  спечелени от Ердоган и съюзниците му в неделя . Тогава някои гласоподаватели на РНП пуснаха бюлетина за ДНП, за да успее  партията да премине високия 10-процентен  праг за влизане в парламента. ДПН,  чийто бивш лидер Селяхатин Демирташ е в затвора , обаче отрича всякакви връзки с ПКК. Коментарът на Сойлу разгневи и \"републиканците\" - говорителят им Бюлент Тезджан каза, че вътрешният министър нагнетва напрежението с коментарите си и трябва да подаде оставка.", "date": "2018.06.28", "title": "Турция не пусна опозицията на войнишки погребения заради \"връзки с ПКК\""}
{"url": "https://www.dnevnik.bg/bulgaria/2018/06/28/3208442_slujitelite_na_pojarna_bezopasnost_sa_reagirali_na_118/", "text": "От началото на деня служителите на \"Пожарна безопасност и защита на населението\" (ПБЗН) са реагирали на 118 сигнала за произшествия, от които 11 пожара и 106 спасителни дейности. Към 18 часа звената за ПБЗН участват в локализирането и ликвидирането на 14 произшествия. Няма данни за застрашени хора и населени места, съобщиха от МВР. Постъпилите сигнали са предимно за територията на Столична община и областите Пловдив, Пазарджик, София,  Смолян . Основната част от тях са за наводнени приземни етажи, мазета, дворове и части от пътна и улична инфраструктура, както и за отстраняване на опасни предмети и паднали дървета до 18 часа екипите на ПБЗН са извършили отводнителни дейности по 49 сигнала за наводнени къщи, дворове, подлези, улици, обществени сгради и паднали дървета. Критично е положението в Съединение - градът осъмна под вода, съобщи БНТ. Наводнени са дворове и мазета. Съединение е една от критичните точки в Южна България. Една от главните улици в града е под вода. Дъждът там беше спрял, но отново започна да вали. Критична беше обстановката през целия ден в Съединение, тъй като водата се стичаше към ниските части на града и наводни дворовете на къщите, също приземни етажи и мазета. Няма пострадали хора. По-рано през деня на няколко пъти имаше съвещание на кризисните щабове в Съединение. Кметът на града Атанас Балкански разпореди да бъдат прокопани канали, които да отвеждат дъждовната вода в земеделските земи. Също така се следи и нивото на язовирите, които се намират над Съединение. Те се изпускат контролирано. Следи се и нивото на река Потока, която минава през Съединение. Нейното ниво се покачи през последното денонощие. са получени 30 сигнала за наводнения и локални опасности от наводнения. Отработени са 26 сигнала - отводняване на наводнени къщи, дворове, улици, обществени сгради и изграждане на диги. Повечето от сигналите са за река Черна, която поради обилния дъжд е преляла. Изградени са диги в кв. Устово - Промишлена зона, ул. \"Георги Раковски, ул. \"Тракия\", ул. \"Родопи\", ул. \"Димитър Македонски\", ул. \"Хан Аспарух\" . Бедствено положение е обявено на територията на Смолян и Чепеларе.  Река Чая при Бачково е излязла от коритото си, евакуирано е едно семейство, което живее в най-ниската част на селото. Кметът на Садово обяви  заради река Чая, която вече е скъсала дигата на две места край Катуница. Пътят, който свърза Свиленград и Пловдив с Катуница, е залят и затворен. Залети са и земеделски земи, пострадали са стопански постройки.  сигналите са 30: за наводнени приземни етажи, мазета на частни и обществени сгради и части от уличната инфраструктура. Сред отводнените обществени сгради са МБАЛ \"Пазарджик\" и Болница \"Ескулап\". Пет сигнала за наводнени приземни етажи, мазета на частни и обществени сгради и части от уличната инфраструктура има в  . Към 18 часа за  са получени над 35 сигнала за наводнение улици, паркинги. Екипи на пожарната служба работят по отводняването им.", "date": "2018.06.28", "title": "Критично е положението в Съединение и Смолянско заради обилните валежи"}
{"url": "https://www.dnevnik.bg/bulgaria/2018/06/28/3208448_iliiana_iotova_otricha_da_e_preustanoveno_davaneto_na/", "text": "Вицепрезидентът Илияна Йотова отрича да е преустановено даването на гражданство. \"Изнесените по-рано днес от ДПС факти по отношение на даването на българско гражданство, се отнасят за периоди преди настоящия президентски мандат\", се казва в позиция на Йотова, съобщиха от прессекретариата на на президентството. \"Не отговарят на истината твърденията, че е преустановено даването на гражданство\", се казва в позицията. \"Подписват се укази за българско гражданство на кандидатите, които отговорят на всички условия в българското законодателство и са представили необходимите документи\", казва Йотова. Днес ДПС предложи създаване на временна анкетна комисия за проучване на информация за придобиване на българско гражданство чрез даване на подкупи. Това  съобщи депутатът от ДПС Йордан Цонев  в Народното събрание, цитиран от \"Фокус\". Той поясни, че се е появила информация, че над 114 души, издирвани от Интерпол, са получили българско гражданство. Според Цонев във френските медии се говори за един министър и един вицепремиер, замесени в тази схема. \"Темата има много важно значение за сигурността. Ето защо ние мислим, че е дълг на българския парламент да проведе такова обследване\", коментира Цонев. В подкрепа на искането от ДПС напомниха: \"Вчера вицепрезидентът Йотова каза, че до изясняване на обстоятелствата спира да подписва укази за българско гражданство\", отбелязва вестник \"Стандарт\".", "date": "2018.06.28", "title": "Илияна Йотова отрича да е преустановено даването на българско гражданство"}
{"url": "https://www.dnevnik.bg/sviat/2018/06/28/3208449_italiia_zasega_provalia_sreshtata_na_liderite_na_es/", "text": "Лидерите на Европейския съюз засега не успяват да постигна единна позиция по редица въпроси - от отбраната през създаването на работни места до търговията - защото една страна член блокира съвместното изявление на 28-те държави. Това заяви говорителят на Доналд Туск като допълни, че \"той като един член има резерви към всички заключения, това означава, че на този етап няма споразумение по тях\". Според дипломатически източници на \"Ройтерс\" става дума за Италия. Премиерът Джузепе Конте, за когото това е първата среща на върха, е изненадал колегите си с изявлението, че първо трябва да приемат исканията му за миграцията - да споделят разходите и бремето по справянето с мигрантите, които са спасявани в Средиземно море и откарвани в Италия. Това е необичайно противопоставяне, изтъкващо колко дълбоки са различията между европейските столици, коментира агенцията. Предвидените за вечерта пресконференции на председателя на Европейския съвет и на Жан-Клод Юнкер, председателят на Европейската комисия, са отменени. След разговори по различни по-безспорни теми като икономически растеж и конкурентоспособност, обикновено лидерите разпространяват изявление, което е предварително уточнено от делегациите им. Имиграцията е предвидено да се обсъжда на работната вечеря и Конте се намеси именно между двете събития. Срещата продължава и утре до обед, но по дневен ред водещите теми са реформите на еврозоната и преговорите за Брекзит. \"Все още се надяваме, че Конте се е изкушил да създаде малко бъркотия и накрая ще се върне към общата позиция, но това никак не е сигурно\", казва европейски дипломат. Според \"Ел Мундо\" документът, на който Италия е наложила вето, включва насоките на Съвета, (с изключение на тези за Брекзит и реформата в еврозоната, които ще се обсъждат утре), за търговията, отношенията с НАТО и споразумението между Гърция и Македония, както и компромисите за миграцията. Според правителството на Конте документът или се одобрява в своята цялост, или изобщо не се одобрява. Затова Рим наложи вето. Търси се напредък по най-деликатния въпрос - този за политиката на ЕС за мигрантите. Според френски дипломатически източник Франция, Италия, Малта, Холандия и Испания са се споразумели по проекта на заключителния текст на ЕС по темата. Малко по-късно холандски представител каза, че делегацията му не е страна по новото предложение, след като Италия е блокирала целия документ на Съвета. Париж предпочита страните, които отказват да участват в квотната схема за вътрешно преразпределяне на вече получили статут на бежанци, да дават в замяна повече средства за Фронтекс, граничната агенция на ЕС или за други елементи за реагиране на кризи. Такива страни членки са тези от Вишеградската група, например. \"Принципът за солидарност не подлежи на предоговаряне. Но можем да обсъдим как се демонстрира тази солидарност\", обясни помощник на френския президент Еманюел Макрон пред репортери в кулоарите на срещата. Запитан какви различни форми си представя, той отвръща, че \"може да е материален или финансов принос за \"Фронтекс\", финансиране обучаването на либийската брегова охрана или развиване на проекти в Северна Африка\". Според него Вишеградската група е посрещнала с интерес тази идея. Събитията са особено изнервящи за Ангела Меркел. Германският канцлер е подложена на засилен натиск от своите баварски коалиционни партньори да убеди правителствата на останалите страни да ускорят процедурите за връщане на кандидати за убежище, които вече са регистрирани в други страни от ЕС. ХСС и вътрешният министър Хорст Зеехофер заплашват да развалят коалицията, ако Меркел не постигне резултати в края на този месец.", "date": "2018.06.28", "title": "Италия засега проваля срещата на лидерите на ЕС докато не приемат исканията ѝ за миграцията"}
{"url": "https://www.dnevnik.bg/photos/2018/06/28/3208096_fotogaleriia_svetovnite_snimki_na_denia_-_28_juni_2018/", "text": "Елен в Дъблин, Ирландия.", "date": "2018.06.28", "title": "Фотогалерия: Световните снимки на деня - 28 юни 2018 г."}
{"url": "https://www.dnevnik.bg/sport/2018/06/28/3208453_belgiia_pobedi_angliia_i_vleze_smelo_v_po-silniia/", "text": "В пестелив мач резервите на Белгия победиха резервите на Англия с 1:0 и донесоха на своя отбор първото място в група G на световното първенство в Русия. Белгийските футболисти записаха трета победа от три мача и влязоха в по-силния поток на директните елиминации. В осминафиналите Белгия ще играе с Япония. Другите осминафинали в този поток са Бразилия - Мексико, Франция - Аржентина и Уругвай - Португалия. Англия ще се изправи срещу Колумбия, а победителят от този мач ще се бори за място в четвъртфиналите с Швеция или Швейцария. Другите oсминафинали в долната половина на схемата са Испания срещу Русия и Хърватия срещу Дания. В другия мач от група G Тунис победи Панама с 2:1 и зае третото място с три точки. Панама приключва дебютното си участие на световни финали с три загуби в три мача и голова разлика 2:11. Белгия направи осем промени в състава си, а Англия - девет. Роберто Мартинес заложи на трима в центъра на отбраната - Дедрик Боята, Томас Вермаелен и Леандер Дендонкер. Тибо Куртоа отново беше на вратата, а останалите титуляри бяха Муса Дембеле, Маруан Фелайни, Юри Тилеманс, Торган Азар, Насер Шадли, Аднан Янузай и Миши Батшуай. Гарет Саутгейт избра много дефанзивна схема за двубоя. Той също стартира с трима в центъра на защитата - Фил Джоунс, Джон Стоунс и Гари Кейхил. Дани Роуз и Трент Александър-Арнолд бяха на двата фланга. Като вътрешни халфове започнаха Ерик Дайър, Фабиан Делф и Рубен Лофтъс-Чийк. В предни позиции бяха само Маркъс Рашфорд и Джейми Варди. Мачът започна на сравнително висока скорост, но след първите десетина минута темпото драстично спадна. В шестата минута Тилеманс получи пространство пред наказателното поле и стреля от 20-ина метра, но Джордан Пикфорд спаси. В деветата минута англичаните бяха на път да допуснат много нелеп гол. Фелайни свали топката към вратарското поле. Пикфорд първоначално я улови, но след това я изпусна и Батшуай успя да я насочи към вратата. Keйхил обаче изчисти от голлинията. Англия играеше предимно в своята половина, а в предни позиции разчиташе изцяло на опити за дълги подавания зад защитата към Рашфорд и Варди. Двамата обаче бяха сами в предни позиции и топката рядко достигаше до тях. След скучни минути Фелайни раздвижи публиката с опасен удар след центриране от корнер. Стоунс обаче застана на пътя на топката и изчисти в корнер. Това беше и всичко по-интересно пред двете врати през първото полувреме, в което за отбелязване бяха основно двата жълти картона, които белгийците получиха. В тази ситуация при равенство те щяха да останат на второ място в групата по критерия за феърплей. Второто полувреме започна по-динамично. В 48-ата минута Варди и Рашфорд за пръв път се пребориха за топката при далечно подаване. Нападателят на \"Лестър\" изведе колегата си от \"Манчестър юнайтед\", който потърси удар с външен фалц към далечния ъгъл, но го направи много неточно. Три минути по-късно Белгия откри резултата. Аднан Янузай получи топката вдясно от вратата, освободи си пространство за удар с чудесен финт и със страхотен шут с левия крак намери далечния ъгъл. След гола Белгия се прибра по-дълбоко в своята половина. Дълго време обаче английските футболисти не успяваха да създадат нищо интересно пред вратата на Куртоа. В 66-ата минута се стигна до първото и оказало се единствено чисто голово положение за \"трите лъва\". Варди изведе Рашфорд очи в очи с Куртоа. Нападателят на \"червените дяволи\" обаче не успя да преодолее вратаря на \"Челси\". В заключителните минути на мача в игра се появи Дрийс Мертенс, а Белгия изведнъж тръгна в атака. В 89-ата минута Пикфорд спаси хубав удар на Мертенс, а в добавеното време Фелайни пропусна да донесе по-убедителен успех на Белгия.", "date": "2018.06.28", "title": "Белгия победи Англия и влезе смело в по-силния поток на световното"}
{"url": "https://www.dnevnik.bg/sviat/2018/06/28/3208460_strelba_v_redakciiata_na_vestnik_v_sasht_ima_raneni/", "text": "Срещу редакцията на вестник \"Кепитъл газет\" в Анаполис, щата Мериленд, е било извършено нападение с огнестрелно оръжие, но засега подробностите са неясни, а съобщенията - противоречиви. По данни на полицията най-малко петима души са загинали, а заподозреният е задържан. Има и няколко ранени. По-рано местни телевизии съобщиха, че има един задържан и един прострелян от полицията и че вероятно става дума за един и същи човек. По първоначална информация на местните власти не става дума за терористичен акт. В първите минути след стрелбата репортер от криминалния отдел изпращаше от редакцията съобщения в \"Туитър\", според които нападател е стрелял през стъклените врати на редакцията и е открил огън по журналисти. \"Не искам никого да обявявам за мъртъв, но положението е зле\", допълни той. Президентът Доналд Тръмп написа в \"Туитър\", че е бил информиран за инцидента и изказа съболезнования на семействата на жертвите. Говорител на полицията потвърди, че има ранени с уточнението, че засега няма да говори за броя им, \"но не става дума за инцидент със стотици пострадали\". Приоритетът ни е да изведем хората безопасно от сградата и да прегледаме навсякъде дали няма някакъв друг проблем или някой, за когото не се знае къде е. Властите в Балтимор и Ню Йорк съобщиха, че служители на реда са били изпратени пред редакциите на големите медии като предпазна мярка след инцидента.", "date": "2018.06.28", "title": "Стрелба в редакцията на вестник в САЩ, има загинали и ранени"}
{"url": "https://www.dnevnik.bg/bulgaria/2018/06/28/3208118_bronzovata_kushta_-_na_gol_beton_no_gotova/", "text": "Близо шест месеца след първоначално предвижданите и гласувани от Столична община срокове т.нар.  Бронзова къща  на мястото на бившия мавзолей в центъра на София вече е факт. От посолството на Австрия, които са основните инициатори и финансово подкрепят проекта, обявиха, че скулптурата е завършена вчера - 27 юни. И ще й направят официално откриване в средата на юли. Представители на общината пък се въздържат да говорят изобщо за инсталацията, която трябваше да бъде символ на двете европейски председателства - българското, завършващо до дни, и австрийското, започващо след това. Общината няма да прави и официално откриване. Колко й струва на общината Общината видимо се разграничава от проекта в последните няколко седмици. Обратът настъпи, когато авторът Пламен Деянофф даде интервю за сайта на Кунстхале в началото на този месец, в което обясняваше, че от общината и политици в неофициални разговори са давали сигнали, че инсталацията може да остане безсрочно. Като дори са го съветвали как да се заобиколят процедурите за това. Изразява и различни негативни становища към българската публика и нейната способност да възприема модерното изкуство. Допреди изявлението от столичната местна власт по-скоро подкрепяха проекта, опитваха се малко или много да прикриват и оправдават проблемите около забавеното строителство. А столичният кмет Йорданка Фандъкова заведе през май президента на Австрия Александър ван дер Белен да разгледат обекта, работата по който беше започнала предишния ден преди визитата. След изявлението на Деянофф в общината спряха дори и неофициално да коментират \"къщата\", автора на скулптурата и забавянето на изграждането. Покрай интервюто на Деянофф общинският съветник Венцислав Мицов изпрати редица въпроси до столичния кмет, с които поиска както коментари на твърденията за заобикаляне на процедурите, така и справка колко е похарчила общината до момента по инсталацията.  В отговора си Йорданка Фандъкова  избягва изобщо темата за интервюто пред Кунстхале. От писмото се разбира, че до момента Столична община е похарчила 95 111 лева, като те са били само за конструктивно укрепване на бетонната плоча под инсталацията, не и за самата скулптура. Тъй като не получи отговор и коментар по твърденията на Деянофф за евентуално заобикаляне на процедурите, Мицов днес отново отправи въпросите си устно към столичния кмет по време на заседанието на Столичния общински съвет. А Фандъкова отговори с необичайно остър за нея тон: \"Категорично това е абсолютно недопустимо, това не е вярно, което той говори, затова е недопустим този коментар и той е длъжен да се извини - на българската публика, на нас като община. Затова казах и категорично, че аз няма да присъствам на никакви откривания и събития, които се провеждат там\". На гол бетон От общината отказват както да направят официално откриване на обекта, така и да съдействат за бъдещото облагородяване на пространството около него. Неофициално от местната власт коментираха, че ще изпълнят само ангажимента си да монтират осветление. По проект обаче \"Бронзовата къща\" не трябва да е монтирана върху стърчащи планки на гола бетонна плоча, а на места да се виждат кабели за високо напрежение по земята около плочата. Проектът предвижда насипване с пясък и поставяне на гранитни павета. Пред \"Дневник\" авторът Пламен Деянофф коментира, че облагородяването и паважът би трябвало да са ангажимент на общината и той не е очаквал и това да влиза в неговите задължения. Не бил планирал и подобни разходи. Неофициално от общината обаче казаха, че пари за павиране няма да отпуснат. И ако Деянофф или посолството на Австрия искат да има такива павета, то те трябва да организират това. Така за момента инсталацията е уж готова, но на гола бетонна плоча. Посолството на Австрия покани критиците да разгледат скулптурата Имаме удоволствието да Ви информираме, че изграждането на скулптурата \"Бронзовата къща\" на Пламен Деянофф на пл. \"Княз Александър I\" беше завършено на 27 юни 2018 г.\", обявиха днес от австрийското посолство в профила си във \"Фейсбук\". Посочиха, че проектът е предложен от посолството и Федералното канцлерство в духа на Работната програма 2017-2021 в рамките на двустранната Спогодба за сътрудничество в областта на културата, образованието и младежта, предвиждаща засилено културно сътрудничество по повод на двете ротационни председателства на Съвета на ЕС на България и Австрия.", "date": "2018.06.28", "title": "\"Бронзовата къща\" - на гол бетон, но готова"}
{"url": "https://www.dnevnik.bg/sviat/2018/06/28/3208168_nad_1100_ruski_voenni_sa_napusnali_siriia_za_dni/", "text": "Продължава изтеглянето на руски военнослужещи от Сирия - за последните дни това се е случило с 1140 души, каза президентът Владимир Путин, цитиран от \"Интерфакс\". \"Както знаете, започнахме изтеглянето на своите подразделения още по времето на пристигането ми на пункта \"Хмеймим\" ( през декември миналата година ). Това продължава и сега\", каза той на тържествен прием за завършили висши военни училища в Кремъл. Само за последните няколко дни това се е случило и с 13 самолета и 14 хеликоптера, каза още президентът. По думите му опитът в Сирия ще се приложи и в обучението на нови военнослужещи оттук нататък. Досега президентът неведнъж говори за изтегляне на военнослужещи от Сирия - той отдаде заповедта за това за пръв път през март 2016 г., а през декември същата година се съгласи с предложението на Министерството на отбраната да се намали военното присъствие, припомня РБК. За трети път той повдигна темата в база \"Хмеймим\" на 11 декември миналата година, като каза, че задачата за борба с \"въоръжените престъпници, която трябваше да се реши с помощта на мащабно използване на военните сили, е решена блестящо\". Изтеглянето  обаче няма да е пълно . Руските въоръжени сили се намесиха в сирийския конфликт официално на 30 септември 2015 г. По данни на Министерството на отбраната са загинали 47 руски военнослужещи. В това число не влизат представители на  частните военни компании , които привлякоха вниманието около  инцидент с американски войници  по-рано тази година.", "date": "2018.06.28", "title": "Над 1100 руски военни са напуснали Сирия за дни, обяви Путин"}
{"url": "https://www.dnevnik.bg/sviat/2018/06/28/3208154_lovec_na_ostanki_ot_terora_na_stalin_otnovo_e/", "text": "Руският историк Юрий Дмитриев, известен с изследванията си за безследно изчезналите по време на сталинския терор, отново е арестуван - по-малко от три месеца след като бе оневинен от руски съд по обвинения в детска порнография. Това съобщи неговият адвокат Виктор Ануфриев, предаде \"Франс прес\", цитирана от БТА. Дмитриев е бил арестуван в сряда, а днес съдия в Северозападна Русия ще постанови мярката му за неотклонение. Междувременно  Следственият комитет  на Карелия обяви, че е започнало наказателно дело срещу него за \"насилствени действия от сексуален характер\" по член от Наказателния кодекс, свързан с посегателства срещу малолетни. Шейсет и две годишният Дмитриев ръководи клона  на правозащитната организация \"Мемориал\"  в Карелия, област, която граничи с Финландия. Обвинен, че е правил порнографски снимки на осиновената си дъщеря, което отрича, той прекара една година в предварителния арест. В началото на април бе оправдан по това обвинение, но признат за виновен в незаконно притежаване на оръжие и осъден да остане две години и шест месеца под съдебен надзор. Друг съд обаче отмени тази присъда и върна делото за преразглеждане. Според адвоката на Дмитриев той е арестуван отново заради нови показания на бабата на момиченцето. Поддръжници на Дмитриев твърдяха, че цялото дело е опит на властите да сплашат историка, чиито изследвания позволиха да се хвърли светлина върху тъмни страници от историята на СССР, отбелязва АФП. За около 30 години Юрий Дмитриев е изготвил списък с 40 000 имена на хора, екзекутирани или депортирани в Карелия по време на сталинския терор. Той има заслуга и за откриването на един от най-големите масови гробове в региона - в Сандармох, където са били разстреляни близо 9000 души.", "date": "2018.06.28", "title": "\"Ловец на останки\" от терора на Сталин отново е арестуван и разследван за педофилия"}
{"url": "https://www.dnevnik.bg/evropa/obrazovanie/2018/06/28/3208381_nov_rechnik_subira_nepoznatite_dumi_ot_bulgarskata/", "text": "Нов речник на непознатите думи ще помага на учениците да разбират произведенията от българската литературна класика от 18 и 19 в. Това съобщи авторът на помагалото Марин Динев в интервю за Би Ти Ви днес. Неговото съдържание е от 1000 думи, извадени от всички творби, които са включени в програмата за българска литература от 6 до 11 клас. Името на речника е \"Непознатите думи в българската литературна класика\". В него е поместена чужда, остаряла и диалектна лексика от произведения на Иван Вазов, Алеко Константинов, Паисий Хилендарски, Христо Ботев, Елин Пелин и др. Например, думата \"изедник\" е обяснена като \"Враг; омразен човек, който тормози и граби\"; \"мъжди\" - \"свети слабо, приглушено\", \"бахча\" означава \"зеленчукова или овощна градина\". Помагалото ще е от помощ на учениците, за да могат лесно да разбират смисъла на текста. Речникът се предлага безплатно и може да бъде изтеглен от сайта на издателство  \"Просвета\" .", "date": "2018.06.28", "title": "Нов речник събира непознатите думи от българската литературна класика"}
{"url": "https://www.dnevnik.bg/bulgaria/2018/06/28/3207755_ochakvat_se_opasni_valeji_i_grumotevici_v_cialata/", "text": "Силни валежи в цялата страна и гръмотевични бури в Източна и Южна България се очакват днес. Националният институт по метеорология и хидрология при БАН обяви предупреждението за опасност \"оранжев код\" в цялата страна с изключение на Видинска област, където кодът е с една степен по-слаб - \"жълт\". Количествата валежи за денонощието ще достигат до 30-50 л/кв.м, а в отделни райони и повече, съобщи \"Фокус\", позовавайки се на института.  Оранжевият код е предупреждение, че съществува голяма вероятност за материални щети и са възможни човешки жертви. Бъдете много внимателни, следете подробната информация за очакваните метеорологични условия и следвайте съветите на властите, разясняват метеоролозите. Министерството на околната среда предупреди, че речните нива се повишават и този процес ще продължи в дните до края на месеца. Заради почвената влажност и интензивните валежи са възможни поройни наводнения.", "date": "2018.06.28", "title": "Очакват се опасни валежи, гръмотевици и наводнения"}
{"url": "https://www.dnevnik.bg/sport/2018/06/28/3207566_dnes_na_svetovnoto_angliia_i_belgiia_shte_reshat/", "text": "Два от претендентите за световната титла Англия и Белгия излизат в директен спор за първото място в група G. Резултатът от сблъсъка ще определи кой от двата отбора ще продължи в наглед по-лекия поток в елиминационната фаза. Англия и Белгия вече си гарантираха място в осминафиналите на мондиала в Русия след две победи срещу Тунис и Панама. Двата тима имат еднаква голова разлика от 8:2, като при равенство класирането ще бъде определено въз основа на получените картони. В момента англичаните държат първото място, защото са получили един картон по-малко. Победителят в групата ще отиде в на хартия по-трудния поток, където са Франция, Аржентина и Бразилия. Това превръща втората позиция в наглед по-привлекателната. Селекционерите на Англия и Белгия - Гарет Саутгейт и Роберто Мартинес, отхвърлиха възможността за евентуални сметки. \"Все още сме начело заради броя на картоните, но не сме сигурни дали това ще бъде предимство. Ще използваме инерцията, за да се подобряваме като отбор. Искаме да се представим на възможно най-високо ниво\", каза Саутгейт в навечерието на двубоя.  Той допълни, че може да направи промени в състава срещу Белгия, но англичаните със сигурност ще гонят победата. \"Всеки гледа към вероятния път (към финала). Не мисля, че е професионално да излезеш на терена и да не искаш да победиш\", заяви Мартинес. Двубоят между Англия и Белгия е от 21.00 часа в Калининград. По същото време Тунис и Панама излизат в мач за престиж. В дебютното си участие на световни финали панамците отбелязаха исторически първи гол при тежкото поражение (1:6) от Англия, като сега ще се опитат да изненадат тунизийците в търсене на първата си победа. Непредсказуемата група Н  Развръзката в непредсказуемата група Н също очаква да бъде разплетена, като за последните две места в осминафиналите се борят отборите на Япония, Сенегал и Колумбия. Смятаният за фаворит за първото място в групата Полша не покри очакванията и след две загуби беше изхвърлен от шампионата. Сенегал и Япония заемат първите две места с по четири точки, а Колумбия е с три. Единствено победа устройва южноамериканците в последния им двубой срещу Сенегал. Мачът е от 17.00 часа, като по същото време играят Япония и Полша. Равенство ще осигури място на осминафиналите за азиатците. \"Моралът ни е висок и трябва да бъде оптимисти. Можеше да ни е трудно да обърнем нещата в наша полза, но победихме в предишния мач и сега имаме сили и увереност. Трябва да се фокусираме върху нещата, които можем, за да достигнем пълния си потенциал\", каза селекционерът на Колумбия Хосе Пекерман.", "date": "2018.06.28", "title": "Днес на световното: Англия и Белгия се срещат с мисъл за влизане в по-лекия поток"}
{"url": "https://www.dnevnik.bg/sviat/2018/06/28/3207634_zashto_protestirat_bivshi_voenni_v_kitai/", "text": "Предаванията по китайската държавна телевизия често показват как президентът Си Цзинпин, облечен във военна униформа, инспектира войници, хвали тяхната служба и приветства Народноосвободителната армия като ключ към нарастващата световна мощ на страната. Националистическата риторика обаче се струва куха на много пенсионирани войници, които се усещат изоставени и излизат на тълпи по улиците да се оплакват от това, че трябва да преживяват с оскъдни пенсии и малко подкрепа. Вълненията представляват деликатно политическо предизвикателство за Си, който превърна близостта си с военните в един от стълбовете на своя имидж на човек от народа. \"От една страна, слушането на пропагандата как Китай сега е богата, могъща държава, която уважава своята армия, а от друга - усещането, че се налага да се борят за трохи, може само да раздразни бившите военни\", заявява Нийл Даймънт, професор от университета \"Дикинсън\" и експерт по въпросите на китайските ветерани. Подобни недоволства се проявиха миналата седмица, когато повече от хиляда пенсионирани войници, между които местни и много други, дошли от цялата страна, се разположиха пред сградите на местните власти в град Чжънцзян, в източната китайска провинция Цзянсу. В продължение на четири дни те бяха заели обществен площад и улица, пеейки и скандирайки, докато настояваха за отговор на въпроса за предполагаем побой над техен колега ветеран от наети от правителството бандити, след като той помолил за помощи в по-голям размер. Полицията разчисти площада в неделя рано сутринта с относително малко насилие. Сцените на строената военизирана полиция и бронирани автомобили по улиците на Чжънцзян обаче допълнително влошиха обтегнатите отношения между правителството и недоволните бивши военни. \"Това, което направи полицията в Чжънцзян тази седмица, насилственото прочистване на площада, е незаконно\", каза 63-годишният бивш артилерист Ли Сяо, който е изминал с кола повече от 200 километра (120 мили) до Чжънцзян в петък. Той сподели, че е искал да изрази подкрепата си за протестиращите отстрани. \"Историята ще отсъди.\" Министерство за ветераните Въпреки че бившите военни от десетилетия молят за по-високи пенсии, работа и медицинска грижа при напускането си на Народната освободителна армия, недоволството нарасна през последните месеци. Част от проблема е това, че на местните власти им е наредено от правителството в Пекин да предоставят по-големи обезщетения и работа за бившите войници, но не получават допълнително финансиране, разкрива Даймънт. През март Си нареди създаването на министерство по въпросите на ветераните, което да обърне внимание на дългосрочните оплаквания, но пенсионираните военни бяха разочаровани от липсата на промяна по същество. \"Бяхме радостни, когато бе създадено министерството, това бе единственото ни желание през целия ни живот\", каза Ли. \"Заради леността им и некомпетентността им обаче те не създадоха нито един значителен закон или политика за нас.\" Разказът на Ли съвпада с данните, събрани от ветеран активист от провинция Хубей, Централен Китай, и от базиран в чужбина активист, родом от югозападната провинция Съчуан, които поддържат връзка с протестиращите. Двамата говориха при условие да останат анонимни, страхувайки се от репресивни мерки от страна на властите. Те заявиха, че протестът в Чжънцзян се е разпръснал, след като полицията навлязла на градския площад на зазоряване в неделя, задържала протестиращи и ги затворила в празни училищни сгради, докато властите от родните им места дойдат да ги отведат. Във вторник местни бизнесмени от Чжънзцян, с които е говорено по телефона, са споделили, че по централните улици на града вече е спокойно. Пенсионирани войници от цялата страна са се събирали най-малко два пъти през последните месеци на сходни протести, веднъж в Централен Китай този месец и преди няколко седмици в южната провинция Гуандун след съобщения на активисти, че ветерани са били малтретирани от наети от правителството бандити. Властите най-вероятно са били обезпокоени, когато стотици ветерани се появиха в Пекин през 2016 г. за седяща стачка пред генералния щаб на Народноосвободителната армия. Недоволство от реформите Предизвикателството пред възможностите на Пекин да се справи с това недоволство вероятно ще продължи, след като Китай обяви през 2015 г., че ще намали броя на въоръжените сили с 300 хил. души и заявленията от миналата година, че ще намали допълнително числеността на сухопътните си войски, докато инвестира във възможността си да засилва своята мощ извън страната. Гневните ветерани, част от приблизително 57-милионния бивш военен персонал в Китай, създават необичайна дилема за социалната стабилност в страната. Ветераните обикновено са силни патриоти и носят червени знамена и банери по време на демонстрации. Те изпитват лоялност към комунистическата партия и възхищение към Си, а яростта си насочват към корумпираните местни чиновници. Китайските ръководители обаче са бдителни, що се отнася до масови обществени движения, и реагираха бързо, за да смажат безредиците, което допълнително разпали напрежението сред ветераните, които се чувстват предадени. Обсъждането на протеста бе строго контролирано и в интернет тази седмица. Юе Ган, пенсиониран полковник от Народноосвободителната армия и военен анализатор, заяви, че много по-възрастни бивши военни имат дълбоко заложен инстинкт да се мобилизират бързо, когато имат усещането, че някой от техните е малтретиран. \"Ветераните таят много надежда, но всъщност мечтите им биват попарени\". Протестиращите ветерани създават неудобен контраст на представения от Си образ на Китай като засилващо се течение, което ще понесе всички лодки. \"Днес сме по-близо от когато и да било до целта за голямото обновление на китайската нация и сега имаме нужда да изградим силна народна армия повече от когато и да било в историята\", заяви Си през август. За ветерани като Ли, които само преди две десетилетия са вярвали, че правителството ще се грижи за тях, докато умрат, съвременен Китай може да се окаже самотно място. \"Мислех си, че след като страната стане силна и процъфтяваща, хората ще живеят и работят в мир. Това обаче не се случи\", каза той. /БТА", "date": "2018.06.28", "title": "Защо протестират бивши военни в Китай"}
{"url": "https://www.dnevnik.bg/sviat/2018/06/28/3207647_vurvi_v_sahara_ili_umri_kak_aljir_goni_nelegalnite/", "text": "Алжир е изоставил на произвола на съдбата повече от 13 000 души в пустинята Сахара през последните 14 месеца, включително бременни жени и деца, изгонени без храна и вода и принудени насила, понякога под дулото на оръжие, да вървят пеша под палещото слънце, при температури до 48 градуса по Целзий. Някои не оцеляват. В Нигер, накъдето се насочват повечето от тях, късметлиите успяват да се доберат през 15-километрова \"ничия земя\" до граничното село Асамака. Други скитат с дни, преди спасителен екип на ООН да ги открие. Незнайно колко загиват - почти всички от двайсетината оцелели, интервюирани от АП, говорят за хора от техните групи, които просто са изчезнали в Сахара. \"Жени лежаха мъртви, мъже също. Други се изгубиха в Сахара, защото не знаеха пътя. Всеки беше сам за себе си\", разказва Джанет Камара, която била бременна по онова време, с глас, почти лишен от емоции. Тя си спомня, че е прекарала поне две нощи под открито небе, преди групата да бъде спасена, но твърди, че е загубила представа за време. \"Загубих детето си, сина си\", споделя Камара, която е от Либерия. По думите ѝ друга жена на около 20 години, която започнала да ражда, също загубила бебето си. Експулсирането на мигранти от Алжир е станало все по-масово от октомври 2017 г. , докато Европейският съюз засилва натиска над северноафриканските страни да спират мигрантите, запътили се на север към Европа през Средиземно море или през граничните огради с Испания.  Говорител на ЕС каза, че блокът знае какво прави Алжир, но по думите му \"суверенни държави\" могат да експулсират мигранти, стига да спазват международното право. За разлика от Нигер Алжир не взима от парите на ЕС, предназначени за  справяне с мигрантската криза , макар че все пак е получил 111.3 млн. долара помощ от Европа между 2014 и 2017 г. Алжир не предоставя данни за принудително експулсираните хора. Броят на мигрантите, преминали пеша в Нигер, обаче е нараснал, откакто Международната организация по миграция (МОМ) е започнала да води статистика през май 2017 г., когато са били изгонени 135 души, за да достигне 2888 души през април 2018 г. Общо според МОМ 11 276 мъже, жени и деца са оцелели от похода. Още поне 2500 са били принудени да предприемат подобен преход към съседна Мали, с неизвестен брой починали по пътя. Мигрантите, с които разговаря АП, описаха как са били събрани със стотици, наблъскани в камиони часове наред на място, наричано Пойнт зиро, после оставени в пустинята и упътени към Нигер. И те тръгнали, понякога заплашвани с оръжия. \"Имаше хора, които не издържаха. Те сядаха на земята и ние ги изоставяхме. Те страдаха много\", разказва Алиу Канде, 18-годишен, от Сенегал. По думите на Канде почти дузина се предали и рухнали в пясъка. Неговата група от 1000 души се лутала от 8 ч. сутринта до 7 ч. вечерта. Той никога повече не видял липсващите хора. Разказите на мигрантите са потвърдени от видеозаписи, събирани от АП в течение на месеци, които показват тълпи от стотици хора, които се стичат от редиците автобуси и камиони и постепенно се разпръсват в пустинята. Двама мигранти заявиха пред АП, че жандармеристи са стреляли по тях, а на много записи се виждат въоръжени мъже в униформи, стоящи наблизо. Либериецът Джу Денис заснел депортирането си с телефон, който скрил в дрехите си. Записът показва хора, струпани на пода на камион с открита каросерия, напразно опитващи се да се предпазят от слънцето и от жандармеристите. \"В Алжир ни заплашва депортация - няма милост. Искам да ги разоблича. Ние сме тук и видяхме какво направиха. И имаме доказателства\", каза той. Алжирските власти отказват коментар, но Алжир в миналото е отхвърлял критики, че извършва нарушения на човешките права, като изоставя мигранти в пустинята, наричайки твърденията \"злостна кампания\", целяща да настрои враждебно съседните страни. По преценка на МОМ на всеки имигрант, за който се знае, че е загинал при  пресичането на Средиземно море , се падат по двама изчезнали в пустинята - вероятно над 30 000 души от 2014 г. досега. \"Те прииждат с хиляди. Този път броят на експулсираните е безпрецедентен. Никога не съм виждал нещо подобно. Това е катастрофа\", казва Алхусан Адуал, служител на МОМ, който се е заселил за постоянно в Асамака, за да сигнализира, когато пристигне нова група. После се опитва да уреди спасяването на онези, които още са в пустинята. Повечето избират да заминат с автобус на МОМ за Арлит, на около 6 часа път на юг през пясъка. А после за Агадес, градът в Нигер, който е бил кръстопът за африканската търговия и миграция поколения наред. В крайна сметка те се връщат в родните си страни с полети, финансирани от МОМ. По пътя си на юг обаче тези мигранти срещат други, които са потеглили на север към Алжир и Европа, изпълнени с надежда.  Всеки понеделник вечер десетки препълнени пикапи минават през контролен пост на края на града, натоварени догоре с вода и с хора. ", "date": "2018.06.28", "title": "Върви в Сахара или умри: как Алжир гони нелегалните мигранти"}
{"url": "https://www.dnevnik.bg/evropa/2018/06/28/3206998_bez_izgledi_za_probiv_liderite_na_es_shte_opitat_da/", "text": "Без голям пробив и с договорка за затягане на контрола по външните граници на ЕС. Така по всяка вероятност ще изглежда резултатът от започващия днес Европейски съвет, който ще събере всички лидери на ЕС и ще бъде насочен основно към търсене на компромис по наболелия проблем за миграцията. Според \"Ройтерс\" проектът за заключителна декларация показва липса на съгласие за разпределяне на кандидатите за убежище из страните от ЕС - мярка, на която силно се противопоставят  държави от Централна Европа . Какво се очаква  Според  последния вариант  на проекта за обща декларация лидерите на ЕС ще се съгласят, че \"предварително условие за функционираща миграционна политика на ЕС е ефективен контрол по външните граници\". За тази цел те имат намерение да подсилят европейската гранична служба (\"Фронтекс\") с повече ресурси и с по-силен мандат. Те също така ще заделят повече финансови средства за Либия, включително и за обучение на нейните сили за брегова охрана, и за други страни в Северна Африка. Страните - членки на ЕС, Италия, Гърция и Испания, където пристигат повечето мигранти, също ще получат повече подкрепа, се казва в документа, който е бил видян от \"Ройтерс\". Съюзът ще положи усилия също така за повече депортации на мигранти с отхвърлени молби за убежище. Лидерите ще настояват също така за миграционно споразумение с Мароко и ще разгледат перспективите за създаване на  \"регионални платформи за настаняване\"  извън ЕС, в които съюзът ще обработва молбите за убежище и ще задържа онези, чиито молби са отхвърлени, до връщането им в родните им страни. ЕС ще се съгласи да се похарчат още 3 млрд. евро за сирийските бежанци в Турция, като една трета от тази сума ще дойде пряко от страните членки, а остатъкът - от общите фондове на съюза. В опит да се помогне за решаване на  въпроса с ултиматума , който по-малкият коалиционен партньор даде на германския канцлер Ангела Меркел, срещата на върха на ЕС ще обсъди и т.нар. вторични придвижвания на кандидати за убежище между страните от съюза. Правилата на ЕС изискват кандидатите за убежище да стоят в страната, в която първо подават молба, но това на практика се оказва неизпълнимо в Шенгенската зона, в която проверките по границите са премахнати. \"Страните членки трябва да вземат всички необходими вътрешни законодателни и административни мерки да препятстват такива придвижвания и тясно да сътрудничат помежду си за тази цел\", ще посочат 28-те лидери. Но тъй като те не успяха да се договорят да работят заедно за ограничаване на такива придвижвания, след неделната извънредна среща на 16 лидери от ЕС за миграцията  Меркел каза , че Берлин ще потърси двустранни споразумения за тази цел. Как се стигна дотук Европейският съвет бе предшестван от извънредна среща в неделя на 16 лидери от ЕС, сред които и премиерът Бойко Борисов,  отново посветена на темата  за мигрантите. След нея Меркел каза, че \"където е възможно, искаме европейски решения. Но където е невъзможно, искаме да съберем желаещите и да изработим съвместна рамка за действия\". Българският премиер зае позицията, че категорично  България няма да приеме обратно  мигрантите, преминали през страната досега, за да стигнат до Западна Европа. Т.нар. минисреща бе свикана по молба на германския канцлер Ангела Меркел и  организирана от Европейската комисия . Германският канцлер е с разклатени позиции заради  вътрешен спор  с коалиционните й партньори от Християнсоциалния съюз, които настояват за твърди мерки срещу имиграцията. Те дадоха на Меркел две седмици да постигне общоевропейско решение на проблема. Вътрешният министър Хорст Зеехофер, който е лидер на Християнсоциалния съюз и на когото предстоят важни регионални избори в Бавария през октомври,  е изготвил план  Германия да връща от границата мигранти, които вече са се регистрирали в други страни от ЕС. Меркел обаче е против едностранни ходове за промяна на политиката й на отворени врати от 2015 г. В знак на задълбочаващия се разрив между Рим и Берлин вътрешният министър Матео Салвини се закани, че  няма да приема кандидати  за убежище, върнати от Германия. През последните седмици италианското правителство е обект на критики заради  отказа си да приема кораби  на хуманитарни организации, натоварени с мигранти. По време на срещата новото италианско популистко правителство  поиска от ЕС на практика  да унищожи напълно системата си за прием на мигранти и  поиска  вместо това \"радикална промяна\" в правилата от Дъблин, според които страните на първа линия като Италия носят отговорност за обработването на молбите за убежище и търсещите убежище, които се преместят в друга държава, могат да бъдат върнати обратно в страната, през която са влезли. В план от няколко точки, представен на лидерите в неделя, Конте настоява за \"разделяне\" на връзката между \"безопасното пристанище на дебаркиране\" и \"компетентността за разглеждане на правата за убежище\". В момента, когато мигрантите пристигнат на италианска земя, единствено италианските власти могат да обработват молбите им за убежище. Рим иска тази възможност да бъде разширена и към други страни от ЕС. Другите теми В  програмата  на европейските лидери са включени още няколко теми: бъдещата работа по многогодишната финансова рамка на съюза, сътрудничеството между ЕС и НАТО преди срещата на върха на НАТО през юли, състоянието на преговорите по  излизането на Обединеното кралство  от ЕС. Накрая на срещата на високо равнище в приобщаващ формат (ЕС-27) ще се обсъди  реформата на еврозоната . След като министри на държавите членки през седмицата заявиха, че страните от ЕС се приближават  към отварянето на преговорите с Македония и Албания  през юни 2019 г., въпросът може да бъде обсъден и от лидерите днес и утре. Очаква се европейските лидери да удължат до края на януари санкциите, наложени на Русия заради намесата й в Крим, заявиха дипломати и официални лица, цитирани от \"Ройтерс\". Вчера италианският премиер Джузепе Конте заяви, че  подновяването на европейските икономически санкции срещу Русия  не трябва да бъде автоматично.", "date": "2018.06.28", "title": "Спорът за миграцията ще доминира на Европейския съвет, но без изгледи за пробив"}
{"url": "https://www.dnevnik.bg/photos/2018/06/28/3207567_fotogaleriia_robotut_koito_pravi_pici/", "text": "Може ли робот да прави пица? Френският робот Паци може всичко - да я приготви, нареже и сервира и всичко това - за четири минути и половина. А създателите му от компанията \"Еким\" се надяват скоро да отворят първия си ресторант.", "date": "2018.06.28", "title": "Фотогалерия: Роботът, който прави пици"}
{"url": "https://www.dnevnik.bg/sport/2018/06/28/3207879_bratia_veche_ste_meksikanci_ili_kak_futbolni_fenove/", "text": "Мексико допусна катастрофална загуба с 0:3 от Швеция и се постави в позиция да отпадне още в груповата фаза на световното първенство, въпреки че стартира турнира с впечатляващи три точки срещу Германия.  Шокиращата загуба на световните шампиони  от считаната за аутсайдер в група F Южна Корея обаче изпрати северноамериканците в директните елиминации. Хиляди мексиканци празнуваха по улиците на страната. Най-емоционално беше в столицата Мексико, където стотици се събраха пред посолството на Южна Корея, за да изразят своята благодарност за победата срещу Германия, която направи възможно класирането за осминафиналите. Корейците нямаха никакви шансове да продължат напред, след като загубиха първите си две срещи. Те обаче играха за честта си и поднесоха една от най-големите сензации в модерната история на световните футболни финали. \"Корейци, братя, вие вече сте мексиканци\", скандираха феновете, които се бяха събрали пред посолството. Част от официалните лица от корейското представителство бяха понесени на ръце от тълпата. Неофициалният футболен химн на Мексико - Cielito Lindo, огласяше сградата. Отпред се лееше текила и се развяваха националните флагове на двете страни. \"Днес между мексиканците и корейците няма различия\", заяви генералният консул Бьон Ин Хан, облечен във фланелка на националния отбор на Мексико. Той също беше понесен на ръце и дори изпи една текила със събралите се фенове. Консулът сподели, че мексикански служители в посолството са плакали от радост след класирането на осминафиналите. Празненствата се разпростряха в историческия център на столицата, където мачовете се излъчват на огромни екрани. Хиляди мексиканци се радваха, а част от празника им станаха и много азиатци. Камерите показаха как местните жители се снимат с азиатски туристи, някои от тях дори бяха понесени на ръце от щастливите мексиканци. Един от най-популярните и споделяни колажи в социалните мрежи беше на комбинация от националните флагове на Южна Корея и Мексико. \"Може би това не е най-добрият начин да продължим напред, но го направихме. Много сме благодарни\", заяви 45-годишният привърженик Пабло Гонсалес пред \"Ройтерс\". В осминафиналите Мексико ще се изправи срещу големия фаворит за титлата Бразилия. Двубоят е на 2 юли от 17.00 часа.", "date": "2018.06.28", "title": "\"Братя, вече сте мексиканци\", или как фенове \"обсадиха\" корейското посолство в Мексико"}
{"url": "https://www.dnevnik.bg/sviat/2018/06/28/3207627_nedostig_na_vugleroden_dioksid_chastichno_spria/", "text": "Кока-Кола\" обяви, че временно ограничава производството си в Европа заради липса на въглероден диоксид, с който прави напитките си \"газирани\", съобщи Би Би Си. Засега това не се отразява на доставките, обяснява още компанията. Тя не е единствената засегната - миналата седмица \"Хайнекен\" и \"Амстел\" също обявиха подобен проблем. Според публикации в някои медии са засегнати и доставките на замразени храни - на практика температурата им се поддържа под нулата от \"сух лед\", който е твърдото състояние на въглеродния диоксид. Сайтът Gasworld  пише , че най-малко 5 производители на въглероден диоксид в Северна Европа са спрели продукцията си заради \"дейности по поддръжка\". В резултат във Великобритания е останал само един в момента действащ производител. За \"Кока-Кола\" най-важното в момента е \"да се ограничи ефектът, който (проблемът) може да има върху наличността на продуктите\". Освен в газираните напитки въглеродният диоксид се използва и в оръжия за умъртвяване на животни във ферми и в някои медицински процедури. Затова бизнес организации в страната предупреждават, че производството им може да е силно засегнато.", "date": "2018.06.28", "title": "Недостиг на въглероден диоксид частично спря производството на \"Кока-Кола\""}
{"url": "https://www.dnevnik.bg/sviat/2018/06/28/3207882_silen_dujd_blokira_istanbul_a_gurciia_produljava_da_se/", "text": "Проливен дъжд се изсипа снощи над Истанбул. Той беше придружен от силна буря, гръмотевици и ураганен вятър. В някои райони дори падна градушка, съобщава БТА. Много от улиците на най-големия турски град бяха наводнени. За кратко бяха преустановени полетите на международното летище \"Ататюрк\" на европейския бряг на мегаполиса. Бурята продължи около 1 час и бе особено силна в районите около Босфора. От службата за бедствия съобщиха, че са били залети подлези в града, има наводнени жилищни сгради и офиси. Гърция от своя страна се възстановява след тежките наводнения от последните дни. И тази нощ е имало обилни валежи в района на Халкидики, но не са били толкова силни, колкото тези от предходните дни. Днес се очакват валежи от над 60 литра на квадратен метър и заради това остава в сила оранжев код за опасно време. През последните 24 часа тежка техника разчиства наносите от дървета, кал и камъни, натрупани от придошлите води. По данни на БНТ почти всички пострадали жилища вече са покрити с лепкава кафява кал. Заради наводненията е била затворена връзката към атинската магистрала, а за възстановяването на движението са се включили повече от 100 пожарникари. Засегната е и цялата инфраструктура, пътищата и селищата в Халкидики. Все още има блокирани превозни средства.", "date": "2018.06.28", "title": "Силен дъжд блокира Истанбул, Гърция се възстановява след пороите"}
{"url": "https://www.dnevnik.bg/evropa/2018/06/28/3207886_italianskiiat_vutreshen_ministur_se_sumniava_dali_es/", "text": "Европейският съюз е изправен пред екзистенциална криза и може да се разпадне до една година, заяви италианският вицепремиер и министър на вътрешните работи Матео Салвини, цитиран от ДПА. В интервю за германското сп. \"Шпигел\" Салвини казва, че срещата на върха на ЕС  днес и утре  в Брюксел, която вероятно ще бъде доминирана от спорове за миграцията и бюджета, ще покаже, че общността е \"по-разделена от всякога\". \"През идните месеци ще се реши дали Европа все още има бъдеще в сегашната си форма, или цялото нещо е станало безсмислено\", заявява той в интервюто. \"Не става дума само за бюджета за следващите седем години. Следващата година ще има нови избори за Европейския парламент. До една година ще видим дали обединена Европа все още съществува или не\", казва Салвини. Той заявява, че иска неправителствените организации да спрат да спасяват мигранти, прекосяващи Средиземно море, защото \"подкрепят трафикантите на мигранти и засилват стимула за поемане на риска за прекосяване\". Според него спасителните дейности би трябвало да се извършват от \"либийската, тунизийската или египетската брегова охрана\". Салвини е лидер на италианската крайнодясна партия \"Лига\", а сред европейските му съюзници са унгарският министър-председател Виктор Орбан, ръководителят на френската крайна десница Марин льо Пен и настроената против ЕС германска партия \"Алтернатива за Германия\", припомня ДПА. Агенцията отбелязва, че ако тези партии спечелят изборите за европарламент в ущърб на принадлежащите към основното течение общоевропейски политически групи - Партията на европейските социалисти и Европейската народна партия - това ще доведе до голямо пренареждане на политиката в ЕС.", "date": "2018.06.28", "title": "Италианският вътрешен министър се съмнява дали ЕС ще съществува през 2019 г."}
{"url": "https://www.dnevnik.bg/evropa/2018/06/28/3207889_tusk_es_triabva_da_se_nadiava_na_nai-dobroto_no_da_se/", "text": "Председателят на Европейския съвет Доналд Туск вчера предупреди, че ЕС може да се надява на най-доброто в отношенията със САЩ, но трябва да се приготви за най-лошото. Тази оценка той прави в навечерието на предстоящото  днес и утре двудневно заседание  на държавните и правителствените ръководители на страните от ЕС, предаде БТА. Въпреки неуморните ни усилия да запазим единството на Запада трансатлантическите отношения са поставени на голямо изпитание заради политиките на президента на САЩ Доналд Тръмп. За съжаление разделението не е само по търговските въпроси. Нека се надяваме на най-доброто, но трябва да се подготвим за най-лошото, се посочва в писмо на Туск до неговите колеги в Европейския съвет. Разговорите за миграцията стават все по-разгорещени и, изглежда, ще бъдат основни на предстоящото заседание, добавя той. Туск предлага да бъде обсъдено  обособяването на миграционни лагери извън ЕС  под надзора на ООН. Той настоява в новия бюджет на ЕС да има перо, отделено за борба с незаконната миграция. По негово мнение е необходимо ЕС да окаже пълна подкрепа за либийската брегова охрана. ЕС трябва да бъде в състояние да решава кой има право да навлиза на негова земя. Ако не успеем да постигнем тази цел, ще бъде ярка проява на слабост от наша страна, би изглеждало сякаш нямаме външна граница. Европейците отдавна очакват да проявим решимост, за да възстановим чувството им за сигурност. Това е така не защото хората внезапно са станали ксенофоби, а защото е работа на всички управляващи да прилагат закона, да защитават земята и границата, за които са отговорни, добавя той. Туск отбелязва, че миграционната криза създава почва за новопоявилите се крайни политически движения, които убеждават хората в нуждата от \"твърда ръка\", в разрез с либералния и европейския дух, с уклон към открит авторитаризъм. Ако хората повярват, че само тези сили са решението, ще повярват и на всичко, което те им кажат. Залозите са много големи, а времето е малко, отбелязва той. Председателят на Европейския съвет допълва, че днес премиерът Бойко Борисов като представител на председателството на Съвета на ЕС ще очертае напредъка по изпълнението на последните решения на европейските ръководители. Ще последва разговор с генералния секретар на НАТО Йенс Столтенберг за сътрудничеството с ЕС в навечерието на срещата на върха на алианса в началото на юли. Президентът на Франция Еманюел Макрон и канцлерът на Германия Ангела Меркел ще отчетат изпълнението на споразуменията от Минск, което е условие за продължаване или прекратяване на санкциите срещу Русия. Преди дни Съветът на ЕС прие решение санкциите да бъдат удължени с още една година и се очаква това да бъде потвърдено на заседанието днес вечерта. В петък Европейският съвет ще отчете хода на преговорите за напускането на Великобритания. Преговорите са в застой, като основният нерешен въпрос остава границата между Ирландия и Северна Ирландия.", "date": "2018.06.28", "title": "Туск: ЕС трябва да се надява на най-доброто, но да се готви за най-лошото в отношенията със САЩ"}
{"url": "https://www.dnevnik.bg/citat_na_deniia/2018/06/28/3207890_citat_na_denia_turciia_dade_primer_za_provejdane_na/", "text": "Това заяви лидерът на партия ДОСТ Лютви Местан пред Би Ти Ви. Той добави, че има мит, че в Турция има авторитарно управление, и даде за пример митинга на опозиционния кандидат за президент Мухарем Индже, на който по думите му се събрали 2 млн. души. На проведените този уикенд избори турският президент Реджеп Тайип Ердоган спечели извънредните избори за държавен глава. Паралелно се проведоха и парламентарни избори. На тях победа записаха отново управляващата партия на Ердоган.", "date": "2018.06.28", "title": "Цитат на деня: Турция даде пример за провеждане на честни избори"}
{"url": "https://www.dnevnik.bg/intervju/2018/06/28/3205576_cigulariat_vesko_eshkenazi_haresva_mi_i_da_dirijiram/", "text": "- Тръгна от световното турне 2013-а по повод 125 години от създаването на Концертгебау: всички континенти в една календарна година – и бяхме първият оркестър в света, който го направи. Оттам се роди идеята за нещо на европейска основа. И понеже Холандия с Люксембург и Белгия слагат началото на Европейската общност, чувството за обединена Европа е силно, решихме и ние да допринесем – да е обединена и в музиката, като посетим всички столици. Има държави, в които никога не сме свирили - България, Малта и Кипър.   - Редът е спорадичен – всички места, на които свирим, са важни. Планираме да е удобен и за подиума, където отиваме, и за нас. Репертоарът се определя на принципа период от сезона, в който се прави концертът. Каквото свирим в този момент, имаме 2-3 програми. Както е сега в София и в Малта, с един и същ репертоар.  - Половината от бюджета си го изкарваме от билети, записи, телевизионни участия, имаме и частни и големи фирми спонсори. Другата половина поравно се финансира от общината Амстердам и от държавата. Това е холандски принцип – всички да имат участие. И при турнетата част се поема от канещата страна. НДК са много отзивчиви домакини.  - Логистиката: определен начин на превозване на инструментите с климатизирани камиони, херметически затворени кутии. Регламентирано е по колко се репетира на място, времето от репетиция до концерт. Имаме собствена библиотека и хранилище, където се пазят оркестровите ни партии отпреди 100 години. От времето още на Вилем Менгелберг (един от тримата главни диригенти, дирижирал половин век) и от зората на оркестъра. Материалът е с историческа стойност и заради информацията от предишните поколения. Имаме си хора за всичко: библиотекари, отдел, който се грижи за пътуванията ни, друг – за връзки с обществото, но и с приятелите на оркестъра – над 1000 души. Все хора с влияние в обществото, подкрепят ни не само финансово. Грижим се да са с нас на някои от турнетата, присъстват на репетиции, на концерта в градовете, които посещаваме; имаме концерти специално за тях. Освен с покана от нас го има и т.нар. от уста на уста. Имали сме дарения от непознати хора, казват: \"Обичам оркестъра, искам да даря\". Някой път сумите са огромни за нашите представи.  - Подновяването става само когато хора са напуснали или са се пенсионирали. В последните 10 години оркестърът се подмлади. Прослушванията се обявяват в цял свят – по всички възможни медии, социални мрежи и пресата. Така че са отворени за кандидатстване първо чрез писма, биографии, после със записи. Накрая, който е одобрен, идва тук да свири на конкурс. Процедурата административно трае доста време, но е изчистена и дава резултати, намираме много добри хора.  - Оркестърът е силен като социална среда. Сплотен, отворен да упъти, за да се почувства новият човек желан и на място. Хубави приятелства се завързват, имат еднакви интереси, правят камерна музика.   е от характерните неща за този дълъг проект с 28-те столици. Идеята се роди с желанието при посещенията ни да привлечем местната младеж, която се занимава с музика. Включва свирене с децата на увертюрата в концерта. Произведенията са различни: Вебер, Бетовен, в зависимост от програмата на самото място. В София ще бъде Моцарт от операта \"Дон Жуан\".   е за кратко – един ден са с нас, не може да се очаква някакъв огромен резултат. Но виждат диригент от висока класа, работят с Даниеле Гати, после и с оркестъра, което оставя огромна следа. Ако някой от тях реши да се яви на конкурс и напише, че е свирил в нашия  , ще ми бъде приятно да го видим кандидат.  - Чух ги последно на един запис и се радвам, че Любо Денев-син я поддържа и този оркестър съществува. Когато стана въпрос да идваме с Концертгебау в София, аз исках да е с тях. Защото оттам съм тръгнал и най-малкото имам сантимент. Там свирят много качествени млади музиканти. - Майсторският клас се прави за втора година. Миналият се излъчваше on line по фейсбук. Гледаха го много хора с огромен интерес. Даниеле Гати е блестящ – не само диригент, а се оказа и преподавател. Ние също като оркестър за първи път се сблъскахме с тези негови качества. Младите диригенти бяха от най-различни националности: Италия, Испания, Русия На същия принцип ще бъде проведен и тази година, от понеделник (25. 06). Очакваме и още по-голям интерес. Един от спечелилите миналата година вече е с покана да ни гостува в следващия сезон. - Имаме основния репертоар, с който е познат Концертгебау – симфониите на Малер, Брукнер, Брамс, заедно с това Шостакович е често свирен, до модерна съвременна музика, през романтика и барок – балансът е важен. Някои от произведенията специално са написани за оркестъра. Детлев Гланърт (Detlev Glanert), прекрасен немски композитор, написа за нас реквием. Изпълнихме го миналия сезон за първи път с изключителен успех.  В София ще свирим Седма симфония на Бетовен, която е знакова за оркестъра, с известния видеозапис с диригента Карлос Клайбер (Carlos Kleiber). Преди много години това е най-гледаният и най-купуваният запис. Заради \"Пионер\" в програмата включихме Моцарт. А аз пък много държах да свиря Менделсон концерт, защото първото ми изпълнение на голяма сцена с Емил Чакъров беше Менделсон концерт в НДК, зала 1. Тогава той ме извади и за първи път ме показа на българската публика. - Вълнението ми е силно. Опитах се за себе си да разбера защо е по-голямо от друг път. Първо, свиря Менделсон концерт, който сам избрах и с който съм започнал на тази същата сцена точно преди 30 години. Второ, идвам с оркестъра, на който съм концертмайстор дълго време, един от големите в света, за първи път с целия му състав, на същата тази сцена. На 30 юни за мене се събират на едно място два свята: този тук – в Амстердам, и моят, който имам в България, където често свиря.  - Надявам се да съм направил оркестъра по-добро място за диригентите, за да се чувстват освободено. Имам специално, винаги добронамерено отношение към тях. Не знам дали съм успял, но го чувам от повечето колеги диригенти. Радвам се, че няколкото ми ученици, явили се на конкурс без мен в журито, са спечелили място в оркестъра и са ми колеги.  - Когато технически е безпроблемен. Но не само, има една хубава мисъл на Бернард Хайтинг: Добрият диригент е не този, който знае какво да покаже на оркестъра, а какво да не покаже. Т.е. знае кога да не се намесва, за да не ги обърква. Интересна мисъл. Виждам в много диригенти човек, който си е научил партитурата, но няма идея какво означава оркестър. Че е създаден от много хора, а в същото време е организъм, действа заедно. Няма разбиране за това у повечето. Големите обаче го знаят.  - Защото за мен е важно да усетя как са нещата и от другата страна. Какво трябва или не да прави диригентът. Обогатява ме. Не се знае дали един ден няма да се занимавам само с това. Всеки сезон правя по няколко програми. Харесва ми, виждам, че добре се отразява и на оркестрите, с които работя, така че нищо не се знае. Въпрос на време. ", "date": "2018.06.28", "title": "Цигуларят Веско Ешкенази: Харесва ми и да дирижирам"}
{"url": "https://www.dnevnik.bg/bulgaria/2018/06/28/3207906_tri_stolichni_obshtinski_iazovira_se_izpuskat/", "text": "Столичните общински язовири \"Мърчаево\", \"Мрамор\" и \"Суходол\" се изпускат контролирано. Реките във и около София са с повишени нива след силния дъжд през нощта, но няма опасност да прелеят. Това съобщиха от пресцентъра на Столичната община. Днес за София е обявен оранжев код за силни валежи и заради това кметът Йорданка Фандъкова е разпоредила непрекъснато наблюдение на критични места в града, както и следене на нивата на язовири и реки на територията на столицата. Всички екипи на дирекция \"Аварийна помощ и превенция\" и на Столичния инспекторат са в готовност да се включват на терен при критична ситуация. Мобилни и стационарни екипи извършват наблюдение по места, като осъществяват обходи и реагират на сигнали. За да не се стига до инциденти, от общината напомнят на строителните фирми да направят оглед и при необходимост да обезопасят своите обекти.", "date": "2018.06.28", "title": "Три столични общински язовира се изпускат контролирано"}
{"url": "https://www.dnevnik.bg/na_put/2018/06/28/3207030_s_kakvo_bulgariia_se_predstavi_v_mejdunarodna_sbirka/", "text": "Противогаз от фонда на отдел \"Най-нова история\" на Русенския музей е включен в базата данни на международен проект, посветен на културната опозиция в годините на социализма, съобщиха от музея. Противогазът е един от осемте предмета на дигиталната онлайн игра  \"Предмети на културната опозиция\" . Играта е част от европейският проект \"COURAGE\", където Регионален исторически музей – Русе участва с материали, свързани с хлорните обгазявания в града през 80-те години на ХХ век и с първите свободни протести в България. В онлайн играта са показани снимки на наглед обикновени предмети - фотоапарат, стол, чифт ръкавици, които в годините на социализма са получили нова \"опозиционна\" функция, а участникът трябва да предположи каква е била тя. Така например зад снимка на метални форми за кексове се крие история с комунистическото потисничество на унгарското малцинство в Румъния. Характерните тави са били използвани за приготвяне на унгарски сладкиши по Коледа - традиция, която хич не се харесвала на комунистите - безбожници. Проектът КУРАЖ (\"Културна Опозиция – Разбиране на културното наследство на дисидентите в бившите социалистически страни\") е тригодишен международен изследователски проект, финансиран от \"Хоризонт 2020\", Рамковата програма на ЕС за научни изследвания и иновации. Той подготвя първата цифрова база данни на онлайн и офлайн частни и обществени колекции в Европа, които свидетелстват за съществуването на различни форми на културна опозиция в бившите социалистически страни. Противогазът е дарение за музея от Искра Пенчева, участничка в протестите. През 2017 г. той бе включен в инсталацията \"Свидетелски истории, оспорвани истории – музеефициране на близкото минало\", с която Русенския музей отбеляза Международния ден на музеите – 18 май. Тя предложи въвеждане на своите посетители в процеса на превръщане на предмети, познати от всекидневието на мнозина, в музейни експонати. Музеят в Русе пази и други материални и нематериални спомени от тоталитарните времена. Една от експозициите, наречена \"Бюрото на диктатора\" е съставена от предмети от т. нар. резиденция на Тодор Живков в лесопарка \"Липник\": бюра, стъклени мастилници, полилей и лампион, които са част от обзавеждането на дневната от апартаментите на бившите социалистически лидери на България и Румъния Тодор Живков и Николае Чаушеску.", "date": "2018.06.28", "title": "Какво показа България в международен проект за опозицията при социализма"}
{"url": "https://www.dnevnik.bg/evropa/2018/06/28/3207891_es_shte_se_nujdae_ot_10_hil_granichari_do_2020_g/", "text": "Европейската комисия представи вчера предложенията си за миграцията в навечерието на  насрочения за днес и утре Европейски съвет . Комисията отбелязва, че вече е широко установена невъзможността държавите от ЕС да се справят с мигрантите самостоятелно. Допълва се, че различията в отношението към мигрантите в отделните държави от общността е причината за тяхното самоволно движение в ЕС. Комисията отчита, че след като през 2014 г. ЕС е разполагал с под 300 граничари, готови да поемат задачи по външните граници, тази година броят им е достигнал 1300, а до 2020 г. е необходимо да нарасне до 10 хиляди. ЕС се нуждае допълнително от 15 плавателни средства, шест самолета и 35 единици сухопътна техника за охрана на границите. В документа се посочва, че досега в ЕС са били разселени над 32 000 мигранти. Посочва се, че засега липсват необходимите три милиарда евро за продължаване на действието на споразумението за миграцията с Турция. Предвижда се от тази сума два милиарда евро да бъдат отпуснати от бюджета на ЕС, а останалият един милиард да бъде от вноски на отделните държави от общността. Еврокомисията уточнява, че до края на юли е възможно да бъде постигнато единодушие по промяната в правилата за подслоняването на мигранти, за изискванията за предоставянето на закрила, за разселването. До края на годината изглежда възможно одобряването на промените в правилата от Дъблин (за отговорността на държавите от ЕС да разглеждат молбите за закрила), както и за процедурите за присъждането на защита. Засега е неясно кога би могло да се постигне споразумение по промените в европейската визова политика и за временното възобновяване на проверките по вътрешните граници на Шенген. Места за настаняване на мигранти Еврокомисията очертава три възможности за местата, където новите мигранти да бъдат приемани до оценка на молбите им за закрила - в ЕС или извън ЕС. В едната от възможностите достигналите териториалните води на ЕС ще изчакват оценка на европейска земя, като е възможно това да става не в държавата, където е пристанал плавателният съд, с който са пристигнали. За да може това да се случи, трябва да бъдат въведени двустранни споразумения между държави от ЕС на основата на съпричастността (подялба на тежестта). При втората възможност мигрантите ще бъдат връщани в държави извън ЕС, ако плавателният им съд е бил прихванат във водите на държава извън общността или в международни води, независимо под чий флаг плава този съд. Третата възможност - всички незаконни мигранти (проникнали в ЕС не през граничен пункт), независимо къде са подали молба, да изчакват решението извън ЕС, не се препоръчва от комисията. Еврокомисията предупреждава, че по действащото законодателство подобен подход е трудно осъществим и на границата на закона.", "date": "2018.06.28", "title": "ЕС ще се нуждае от 10 хил. граничари до 2020 г., заяви еврокомисията"}
{"url": "https://www.dnevnik.bg/photos/2018/06/28/3207905_fotogaleriia_gurciia_sled_tejkite_navodneniia/", "text": "Тежка е обстановката в Гърция след проливните дъждове и порои, причинени от циклона \"Нефели\". Снимките са от Магула, Гърция.", "date": "2018.06.28", "title": "Фотогалерия: Гърция след тежките наводнения"}
{"url": "https://www.dnevnik.bg/politika/2018/06/28/3207892_deputatite_sa_naput_da_vuvedat_efektivni_sankcii/", "text": "Чиновниците, които бездействат или не изпълняват задълженията си в срок, да не остават безнаказани, както досега, а да понасят отговорност. Това прие късно снощи правната комисия в парламента с изменение на второ четене на Административнопроцесуалния кодекс (АПК), информира  news.lex.bg . Вносители на законопроекта са председателят на комисията Данаил Кирилов (ГЕРБ) и група народни представители, а промените се приемат на части. Вчера бе шестото поред заседание на правната комисия по мащабните реформи в АПК. Междувременно в пленарна зала бяха окончателно приети първите текстове на законопроекта. И в момента административният кодекс предвижда глоба от 50 лв. до 1000 лв. за длъжностно лице, което наруши или не изпълни в срок служебните си задължения, свързани с издаването на административен акт или документ. \"Досега такава глоба няма наложена\", констатира председателят на Върховния административен съд (ВАС) Георги Чолаков. А причината за това посочи председателят на комисията Данаил Кирилов: \"Практиката показа, че не се налагат наказания на длъжностни лица за неизпълнение на техни задължения по АПК, защото не е уреден редът за налагане на административнонаказателната отговорност – нито кой следва да установи нарушението, нито кой да издаде наказателното постановление.\" Заради тази празнота в АПК на практика мъртви остават разпоредбите, които предвиждат различни глоби за администрацията. Затова правната комисия за първи път уреди в АПК кой ще установява бездействието на чиновниците и ще ги наказва за него. По предложение на Данаил Кирилов беше предвидено, че актовете за установяване на нарушенията ще се съставят от инспекторите на съответния инспекторат по Закона за администрацията. \"Наказателните постановления ще се издават от органа или от овластени от него длъжностни лица\", прие още комисията. И предвиди, че там, където няма инспекторат, органът ще установява нарушенията. Ред беше предвиден и за най-висшите представители на изпълнителната власт – министри, областни управители, шефове на държавни агенции. Техните нарушения ще установява Главният инспекторат, а наказателните постановления ще издава лично министър-председателят или овластено от него длъжностно лице. За мълчаливите откази, които бяха откроени и от представителите на науката, и от депутатите като най-тежка форма на бездействие на администрацията, беше предвидено специално задължение на съда. То е винаги, когато установи, че е налице мълчалив отказ, да изпраща копие от акта си на длъжностното лице, което има правомощието да установява административното нарушение в конкретния случай. Отговорност за администрацията при нарушаване на правото на ЕС По предложение на председателя на ВАС Георги Чолаков за първи път в АПК беше уреден редът, по който администрацията ще носи отговорност за нарушение на правото на Европейския съюз. В АПК беше записано: \"Исковете за обезщетения за вреди, причинени на граждани или юридически лица от незаконосъобразни или нарушаващи правото на Европейския съюз актове, действия или бездействия на административни органи и длъжностни лица, се разглеждат по реда на тази глава.\" А втората алинея на разпоредбата предвижда: \"За неуредените въпроси за имуществената отговорност по ал. 1 се прилагат разпоредбите на Закона за отговорността на държавата и общините за вреди (ЗОДОВ) или на Закона за изпълнение на наказанията и задържането под стража, както и стандартите на извъндоговорната отговорност на държавата за нарушаване на правото на Европейския съюз.\" Георги Чолаков посочи, че държавата трябва да определи реда за тези искове и това може да стане незабавно в АПК. Депутатите единодушно подкрепиха предложението му делата да се водят по ЗОДОВ пред административните съдилища. Предстои двете върховни съдилища да се произнесат кой е компетентният съд и дали по Закона за задълженията и договорите или по ЗОДОВ ще се гледат делата за вреди от нарушение на правото на ЕС в останалите случаи, когато не става дума за актове, действия или бездействия на административни органи. Прокуратурата няма да плаща държавни такси за протести Депутатите гласуваха снощи одобрените само принципно от тях на предишно заседание текстове за това кога ВАС ще заседава в открито - с призоваване на страните, и кога в закрито заседание. Открито заседание ще има винаги, когато делото се гледа от петчленен състав на ВАС, когато касационната инстанция е единствената съдебна инстанция, както и когато някоя от страните, включително и прокурорът, поиска това. Съдът също ще може по своя преценка да насрочва делото в открито заседание, дори и да няма искане от страните за това. След като на миналото си заседание правната комисия направи една от най-големите промени в АПК и предвиди, че вече и администрацията ще плаща такси за касационно обжалване, по предложение на Георги Чолаков вчера беше въведено едно изключение. По общо съгласие депутатите записаха, че прокуратурата не заплаща такси за предявяване на протести. Аргументът - тя защитава обществения интерес и следва да бъде освободена от такса.", "date": "2018.06.28", "title": "Депутатите са напът да въведат ефективни санкции срещу бездействащи чиновници"}
{"url": "https://www.dnevnik.bg/bulgaria/2018/06/28/3207910_ptichiiat_grip_i_afrikanskata_chuma_ne_sa_opasni_za/", "text": "Африканската чума по свинете и птичият грип не са опасни за хората. В момента се взимат всички мерки за безопасност. Това заяви министърът на земеделието и храните Румен Порожанов в ефира на \"Нова телевизия\". Повод за коментара му станаха зачестилите случаи на установени огнища в България на болестта птичи грип. Заради заразата се наложи изтегляне от пазара на над 1 млн. яйца. \"Има още какво да се желае при работата на Българската агенция за безопасност на храните. Има 11 огнища на птичи грип, около половин милион патици и носачки са заразени,  над милион и триста хиляди яйца  са унищожени, за да не се разпространява птичият грип\", каза той. По думите му са взети още по-сериозно превантивни мерки за справяне с африканската чума по свинете. За заразата няма ваксина за животните и тя е смъртоносна за тях. \"Африканската чума премина през района на Беларус и Украйна, стигна до Чехия и до северната част на Румъния, но от две седмици е на 160 км от България\", уточни министърът. Той допълни, че по време на туристическия сезон има много хора, които идват в България от страни, където заразата я има, но това не трябвало да притеснява хората. В момента се изграждали съоръжения, за да се предотврати придвижването на заразени прасета. Порожанов каза още, че няма данни за наводнени площи след силните валежи в страната в последните дни. Той уточни, че в предходните месеци  заради градушките  в Северозападна България има поражения по реколтата, но не посочи в какъв размер.", "date": "2018.06.28", "title": "Птичият грип и африканската чума по свинете не са опасни за хората, увери Порожанов"}
{"url": "https://www.dnevnik.bg/evropa/2018/06/28/3207913_bavarskite_konservatori_uveriha_che_ne_se_opitvat_da/", "text": "Германският вътрешен министър Хорст Зеехофер каза снощи, че с твърдия си подход по проблемите на миграцията неговата партия - баварския консервативен Християнсоциален съюз, не се стреми да разбие управляващата \"голяма коалиция\" или пък да отстрани канцлера Ангела Меркел, предаде БТА. Говорейки по телевизия А Ер Де Зеехофер каза, че той продължава да работи конструктивно с Меркел въпреки различията между тях, и посочи, че в споровете по миграцията може да бъдат намерени решения, които да удовлетворят и баварския Християнсоциален съюз. В същото време той  продължава да държи на мнението си , че за справяне с миграцията са необходими едностранни мерки на германските граници, предаде ДПА. Зеехофер иска да започне да връща мигрантите на германските граници, ако те вече са се регистрирали като кандидати за убежище другаде в Европа. Меркел настоява, че подобни едностранни решения ще създадат проблеми със съседите на Германия и ще подкопаят солидарността в Европейския съюз. Канцлерът е подложена на натиск да постигне  на срещата на върха на ЕС днес и утре  обща стратегия за намаляване на миграцията и да убеди своя вътрешен министър да я подкрепи. Разногласията предизвикват спекулации, че Меркел и Зеехофер може да се разделят, което да сложи край на сегашното германско правителство месеци след встъпването му в длъжност и евентуално дори на управлението на канцлера. Източници от заседание на парламентарна комисия, на което е присъствал Зеехофер, обаче казаха, че той смята предприемането на едностранни действия за необходимо, независимо какво ще реши ЕС. Александър Добринт от Християнсоциалния съюз на Зеехофер заяви, че партията е готова да въведе новия граничен контрол още следващата седмица.", "date": "2018.06.28", "title": "Баварските консерватори увериха, че не се опитват да свалят Меркел от власт"}
{"url": "https://www.dnevnik.bg/politika/2018/06/28/3207915_jelyo_boichev_napuska_rukovodstvoto_na_bsp_v/", "text": "Заместник-председателят на парламентарната група на БСП Жельо Бойчев напуска поста, съобщи лидерът на социалистите Корнелия Нинова. Очаква се скоро да се оттегли и от депутатското си място. \"Няма драма, Жельо Бойчев остава член на БСП и на Градската организация на БСП – София. Желае да напусне ръководството на парламентарната група, в скоро време и парламента, и политиката изобщо. Решил е да си развива живота в друга посока. Опитахме се да го разубедим, защото е изключително качествен и ценен колега. Това е негово решение, иска да се занимава с нещо друго, а не с политика. Ще ни липсва и съжаляваме\", добави Нинова. Бойчев каза, че няма проблеми нито с ръководството, нито с парламентарната група. Той е провел разговор с лидера на БСП Корнелия Нинова много отдавна. \"Беше нормално да го коментираме първо с колегите. Това е коректното отношение\", обясни Бойчев. По думите му напускането му е свързано с лично решение. \"В момента съм народен представител, член съм на БСП и смятам да изпълняват тези си задължения\", каза още Бойчев. \"Жельо Бойчев ще се занимава с бизнес и постъпва изключително почтено, тъй като няма да изпада в конфликт на интереси\", допълни Нинова. Все още не е обсъждано кой ще замести Бойчев на поста. Когато Жельо Бойчев реши да напусне парламента, на негово място трябва да влезе следващият след него в листата на 23–ти МИР – София–град. Това би трябвало да е Даниел Тунчев.", "date": "2018.06.28", "title": "Жельо Бойчев напуска ръководството на БСП в Народното събрание, скоро и самия парламент"}
{"url": "https://www.dnevnik.bg/sport/2018/06/28/3207884_uimbuldun_shte_izpolzva_izkustven_intelekt_za/", "text": "Третият тенис турнир за годината от Големия шлем  \"Уимбълдън\"  винаги е специален. Не само заради тревата и белите екипи на тенисистите, но и заради новите технологии, които се прилагат. Тази година \"Уимбълдън\" ще види още едно нововъведение, след като организаторите обявиха използването на изкуствен интелект. Дигиталният партньор на турнира IBM ще използва изкуствен интелект, за да представя по по-експресивен детайлен начин избраните моменти от мачовете. По думите на организаторите специален софтуер ще анализира реакцията на публиката, действията на играчите и данните от двубоите, за да прави видеа с избрани моменти от срещите. След това клиповете ще се качват във всички социални платформи и мобилни приложения на \"Уимбълдън\". \"Знаем колко важно може да бъде едно видео с моментите от мача и най-вече начинът, по който то се представя. Затова емоциите на играчите и техните реакции са ключови\", каза Сам Седън, който ръководи програмата на IBM. Благодарение на софтуера Watson ще се правят видеа с избрани моменти от шестте основни телевизионни корта на \"Уимбълдън\". Те ще са с дължина между пет и десет минути. По думите на организаторите на \"Уимбълдън\" и техния дигитален партньор целта е да се постигне още по-широк обхват от хора, които нямат време да гледат мачовете, защото са заети, но са постоянно в социалните мрежи, докато пътуват. \"Watson е платформа с изкуствен интелект, която разбира емоциите и реакциите по начин, много близък до този на хората. Затова тя ще се влияе не само от поведението на играчите, но и това на публиката, помагайки ни да правим много впечатляващи клипове\", обещават от IBM. Първото издание, което ще се излъчва в 4K \"Уимбълдън\" ще предложи и различен начин на телевизионното излъчване, след като Би Би Си обяви, че ще използва най-новите технологии. Зрителите в Обединеното кралство ще могат да гледат турнира в 4K резолюция. Услугата ще е достъпна както за тези, които гледат пред телевизора, така и за абонатите на услугата BBC iPlayer. За целта обаче телевизорите на зрителите ще трябва да поддържат 4K. Технологията е четири пъти по-детайлна от нормалната HD картина, която се предлага в момента. От Би Би Си обясниха, че е бил направен тест по време на  световното първенство по футбол в Русия , който е издържан успешно. До този момент \"Уимбълдън\" никога не е бил излъчван в 4K, след като подобна стъпка беше направена преди време от \"Ролан Гарос\". Панамериканският канал \"Евроспорт\" предлага 4K във Франция, Германия, Испания, някои страни в Централна Европа, както и определени абонати във Великобритания. Турнирът започва на 2 юли.", "date": "2018.06.28", "title": "\"Уимбълдън\" ще използва изкуствен интелект за допълнително ангажиране на публиката"}
{"url": "https://www.dnevnik.bg/bulgaria/2018/06/25/3204119_d-r_grigor_vulkov_mestoproizshestvieto_e_hram_na/", "text": "Положителната практика в разкриването на криминални престъпления доказва, че едно от най-съществените действия по разследване това е огледът на местопроизшествието. В същото време, за да може да бъде проведен качествено първоначалният оглед, МВР разполага с подзаконови нормативни актове, които регламентират правата и задълженията на служителите, които участват при провеждането на неотложните и първоначални следствени действия и оперативно-издирвателни мероприятия. Към настоящия момент в МВР има утвърдени процедури за реагиране при получаване на сигнали при почти всички криминални престъпления, като се почне от сигнал за извършен терористичен акт, за отвличане, убийство, изнасилване, кражба, катастрофа, земетресения, бедствия, наводнения и др. Тези тактически инструменти са крайно необходими, защото когато се получи сигналът, независимо от професионалния опит на служителя в МВР той не е в състояние при получаване на сигнала да вземе и разпореди всички необходими действия, които следва да бъдат проведени. Защото винаги, когато се получава сигнал, има дефицит от информация. - какво и къде е извършено и евентуално какви са последиците. От самото начало обаче трябва да се отговори на 7 въпроса - какво; къде; кога; с какво е станало; има ли жертви; кой подава сигнала; има ли засегнати свидетели, както и има ли затруднение за придвижване на хора, на трафик и т.н. Най-същественото действие по разследване при тежки престъпления, включително пътнотранспортно произшествие с жертви, е огледът. Когато се получи такъв сигнал, дежурният офицер към съответната териториална служба е този, който организира охраната на местопроизшествието. Първото нещо е незабавно да изпрати най-близко намиращите се до местопроизшествието полицейски екипи. Когато те пристигнат, първото задължително условие, без да нарушават местопроизшествието - да не влизат вътре с цигари, да не местят трупове и предмети - е да помогнат на пострадалите и да се организира транспортирането им до болница. Едновременно с това се опъват полицейски ленти и се осигурява физическа охрана, за да не се допускат хора на местопроизшествието. Защото всяко навлизане, участие на хора, водят със себе си отрицателни последици - заличават се следи, оставят се чужди следи.  Местопроизшествието представлява нещо като храм на съкровищата. Ако не знаеш как, ако внимателно не издирваш в този храм, няма да можеш да стигнеш до съкровищата. А всички следи - веществени, биологични, са изключително важни за разкриване на извършителя на престъплението. Затова, преди да се пристъпи към огледа, който се развива на два етапа - единият е статичен, другият е динамичен. Единият се описва от разстояние, като се описва кое къде се намира и се записва в огледния протокол. След това се пристъпва към динамичен оглед - на мястото, на труповете със съдебен лекар. Това е азбучната истина. Тя не се получава само от знания. Защото в Академията на МВР се учи криминалистика и теория за оперативно-издирвателните мероприятия, но тук най-важни са практическите умения. Много е важно обучението. Мисля, че този въпрос се подценява изключително много. Всяка една част от полицейските служби като охранителна полиция, която охранява реда и получават сигналите и която първа отива на местопроизшествието, трябва да е подготвена. С охранителните полицаи трябва да бъдат проигравани игри какво представлява охрана на местопроизшествието. Те трябва да бъдат източникът на информация за това какво е станало, какви свидетели е имало на произшествието и могат ли да бъдат разпитани, за да се стигне до извършителя. Трябва да бъдат обучавани и разследващите полицаи. Тази част от обучението липсва - нито в университетите, нито в Академията на МВР. Макар да има часове по криминалистика, те са крайно недостатъчни. Трябва обучение на полицаите, за да се убедят и самите те, че Винаги, когато става въпрос защо съответният човек не е осъден справедливо, трябва да се има предвид, че съдът не е виновен, защото той се произнася по събраните доказателства, а всичко това пада върху разследващите и прокуратурата. Имал съм случай, когато на местопрестъплението са намерени и иззети фасове, а впоследствие се оказва, че те не са оставени нито от жертвата, нито от извършителя. Естествено са оставени от служителите, участвали в огледа. Това може да опорочи разследването и да попречи да има осъдителна присъда.  При случай от моята практика - извършителите поставят самоделно взривно устройство на кола, при маневриране то обаче се откача и пада на пътното платно. При огледа се взема устройството, но не е търсен и не е изяснено още в началото дали е имало електродетонатор в тротиловата пресовка. А той е този елемент, който активира и след като се получи енергията, възпламенява устройството. Тротиловите пресовки бяха над 1 килограм, т.е. способни да унищожат всичко в диаметър от 50 м. Разследващите използват робот, а експерт от ДАТО изземва устройството, но не се е произнесъл какво представлява, какви части е установил при огледа. По тази причина през всички пет години защитата на четиримата обвиняеми гради защитната теза, че след като не е имало електродетонатор, това взирвно устройство е негодно и те не са искали да извършат убийство, в опит на което са обвинени. След като устройството е негодно, според тях не може да им се търси наказателна отговорност. (Едната инстанция ги осъдила, другата оправдала и сега делото е във Върховния съд - бел.ред.) като поемни лица при извършване на процесуално-следствени действия. Случва се обаче разследващият да направи сам оглед, набелязва поемно лице и му казва: \"Хайде, подпиши се тук!\". Но когато разследването стигне в съд и страните искат да се разпитат поемните лица, те казват: \"Ние нищо не сме видели!\". А ролята им е да удостоверят/докажат какви действия е извършил разследващият, а не само да се подпишат. Заради това идва съмнение, че намирането на следите не е станало по реда на НПК.", "date": "2018.06.28", "title": "Д-р Григор Вълков: Местопроизшествието e храм на съкровищата, трябва да се дири внимателно"}
{"url": "https://www.dnevnik.bg/sport/2018/06/28/3207918_napadatel_shte_bude_rezerven_vratar_v_posledniia_mach/", "text": "Нападателят Фахредин Бен Юсеф ще бъде резервен вратар за Тунис в последния мач на отбора на световното първенство. Тази вечер  африканците срещат Панама в 21.00 ч. в двубой за престиж . Титуляр ще бъде третият вратар Аймен Матлути. Той остана единственият наличен избор, след като ФИФА отказа на отбора да включи нов страж в състава. Двамата водещи тунизийски вратари Моез Хасен и Фарук Бен Мустафа получиха контузии и няма да могат да играят в срещата. Моез Бен Шерифия пристигна в Москва в сряда с надеждата да получи разрешение да бъде включен в отбора. Хасен се контузи още в 16-ата минута на първия мач с Англия след сблъсък с Джеси Лингард. Мустафа доигра мача с англичаните, а пази и при поражението с 2:5 срещу Белгия, но след това получи травма на коляното на тренировка. От федерацията на Тунис обявиха, че искането им е било отхвърлено и ще трябва да се справят с наличните играчи. ФИФА позволява да се правят промени в състава заради контузии, но само ако такива са заявени до 24 часа преди първия мач.", "date": "2018.06.28", "title": "Нападател ще бъде резервен вратар в последния мач на Тунис на световното"}
{"url": "https://www.dnevnik.bg/bulgaria/2018/06/28/3207919_kratki_novini_oblastite_burgas_haskovo_i_plovdiv_sa/", "text": "Красимир Каракачанов откри паметник на хан Тервел в Свети Влас Паметникът е от бронз, висок е 5 метра, а негов автор е скулпторът Петко Йорданов. Каракачанов е председател на Националния инициативен комитет за честването на 1300-годишнина от победата над арабите при Константинопол, информира БНТ. С тази победа българският владетел спасява не само България, но и Европа от нашествието на арабския халифат. Министърът на отбраната заяви, че на още четири места в България ще бъдат издигнати паметници на владетеля. Монументът е дело на фондация \"Българска памет\" на братя Диневи, единият от които - Йордан Динев, беше предложен вчера от правителството на президента  да бъде удостоен с най-високото държавно отличие  - орден \"Стара планина\". Мълчаливо бдение пред централата на БДЖ Група граждани се събраха в 19.30 ч. пред сградата, която е запорирана заради дългове на компанията и съдия-изпълнители са описали нейната стойност. Днес изтичат всички срокове по разплащането на дълговете на компанията и сградата може да бъде продадена, отбелязва БНР. \"Като че ли умишлено се води убийствена политика на железницата\", каза пред радиото Георги Статков от Гражданска инициатива за обществен и релсов транспорт. Той предположи, че е възможно някой да е очаквал да вземе на безценица сградата на управлението на холдинга, която се намира в центъра на София. Дело за няколко телесни повреди и повреждане на кола, продължило над 15 години  е прекратено заради давност, констатира Инспекторатът към ВСС при поредната си проверка за бавно правосъдие. Само разследването е продължило близо 13 години, като две от тях разследващите са бездействали. Пред първата съдебната инстанция производството се точело близо 3 г. като 11 от 19-те съдебни заседания били отложени поради неявяване на адвокати, свидетели и вещи лица. Съдията пък не забелязал съществени нарушения на прокурора, а в мотивите си влязъл в противоречие с присъдата, която сам издал. Така делото било върнато и се забавило още.  Избягалият от ареста в Пловдив се предаде Избягалият преди два дни от ареста на полицията в Пловдив се е предал в Окръжната прокуратура в Монтана. Сега 25-годишният Петър Петров е задържан за 72 часа. Към старото му обвинение за притежание на наркотици с цел разпространение се добавя и досъдебно производство за бягството му от ареста. Предстои да бъде откаран в следствения арест в Пловдив. Подсъдим за убийство, който е под домашен арест, е заплашвал свидетели 63-годишният Любомир Ечев, който е обвинен за жестокото убийство на баща си през 2016-а година, заплашва свидетели, съобщава Би Ти Ви. Близо две години мъжът от село Живково е под \"домашен арест\" и никой не го е виждал. Миналата седмица е регистриран случай на изненадващо нападение на един от свидетелите по делото. В сряда Ечев беше открит и задържан от полицаите в гората край селото. Делото срещу него беше отложено заради влошено здравословно състояние. Бургас, Хасково и Пловдив са най-засегнати от валежите За последните 24 часа най-много сигнали за наводнени приземни етажи, мазета и части от уличната инфраструктура са постъпили от областите Бургас, Хасково и Пловдив, съобщава МВР. В района на град Средец пожарни екипи са отводнили 12 къщи и дворове. Прелял микроязовир е залят част от пътя Харманли - Тополовград при отбивката за село Коларово. Целият състав на пожарната служба в страната е в готовност да реагира на извънредни ситуации, уточняват от МВР, като припомнят, че днес на места се очакват валежи от над 50 литра на кв/м.", "date": "2018.06.28", "title": "Кратки новини: Мълчаливо бдение пред централата на БДЖ"}
{"url": "https://www.dnevnik.bg/biznes/2018/06/28/3207927_petrolnata_asociaciia_prizova_upravliavashtite_da_ne/", "text": "Българската петролна и газова асоциация, в която членуват големите компании за горива, отново защити проектозакона за горивата, срещу който от няколко дни протестират собствениците на малки бензиностанции. В писмо до медиите се посочва, че текстовете ще изсветлят сектора и създадат равнопоставеност между всички участници на пазара. Проектозаконът, който вече бе приет на първо четене от парламента, е с основен вносител Емил Димитров-Ревизоро от \"Обединени патриоти\" и с него се въвежда регистрационен режим към Министерството на икономиката за фирмите, които търгуват на едро и дребно с горива. За да влязат в регистъра, компаниите ще трябва да отговорят на изисквания за висок уставен капитал (между 20 хил. лв. за търговци на дребно до 3 млн. лв. за собственици на данъчен склад) и банкови гаранции. Официалният мотив за нуждата от подобен закон е борба със сивия сектор. На практика обаче по-скоро прилича на опит на големите компании от Българската петролна и газова асоциация начело с \"Лукойл България\" да ограничат конкуренцията на пазара, припомня \"Капитал\".  Членовете на асоциацията смятат, че законът е крайно необходим, дори закъснял. Той ще доведе до изсветляване на сектора и съответно до повече приходи в държавната хазна, ще въведе ред в един структуроопределящ за икономиката на България сектор и ще стимулира лоялната конкуренция, пише в писмото. Освен това се посочва, че законопроектът напълно съответствал на европейското законодателство и в този смисъл не се нуждае от специална нотификационна процедура. \"Недопустимо е държавата да бъде насилствено принуждавана да изключва отделни групи участници на пазара от въвеждането на еднакви за всички правила. Когато става дума за законови изисквания, те трябва да бъдат общовалидни, за да се пресече всяка възможност за незаконна или полулегална търговия\", посочват от асоциацията. Българската петролна и газова асоциация остро възразява срещу опитите на група собственици на фирми от бранша за пореден път да избягат от контрола на институциите с претенцията, че законът не трябва да се отнася до тях. В течение на повече от две години междуведомствена комисия, съставена от представители на министерствата на икономиката, финансите, транспорта и енергетиката, подготвяше законопроекта за регулиране на икономическите дейности, свързани с нефт и продукти от нефтен произход, посочват членовете на асоциацията. Компаниите, членуващи в нея, призовават Народното събрание и правителството да не се поддават на уличен рекет. След като половината от цената на горивата представлява държавни вземания, държавата има пълното право да поиска обезпечения, с които да ги гарантира, мотивират позицията си компаниите.", "date": "2018.06.28", "title": "Петролната асоциация призова управляващите да не се поддават на уличен рекет"}
{"url": "https://www.dnevnik.bg/sviat/2018/06/28/3207936_makron_predloji_zaduljitelno_voenno_obuchenie_za/", "text": "Френският президент  Еманюел Макрон  представи план за връщане на военното обучение за всички 16-годишни. Той обеща това по време на предизборната си кампания, за да възпита чувство за гражданска отговорност и национално единство у младежите, припомня Би Би Си. В продължение на един месец задължителната служба ще се фокусира върху  гражданското образование , например като юношите преподават или работят с благотворителни организации, обмисля се и включване в полицията, пожарната или армията. Втората фаза ще бъде доброволна и ще продължава между три месеца и година, като младите хора ще служат или в сферата на отбраната и сигурността, или в областта на  националното наследство ,  околната среда  или социалните грижи. Първоначално Макрон искаше  традиционна казарма  в продължение на минимум месец за младежите на възраст между 18 и 21 години, но предложенията бяха смекчени и разширени под името \"универсална национална служба\", защото правителството прецени, че ще бъдат прекалено скъпи и ще натоварят армията. Очаква се дори сега планът да струва около 1.6 млрд. евро годишно. Целта на президента е да окуражи френските юноши да участват в живота на нацията и да промотира социалното включване. По темата сега започват консултации и планът е програмата да започне да действа в началото на идната година.", "date": "2018.06.28", "title": "Макрон предложи задължително военно обучение за 16-годишните"}
{"url": "https://www.dnevnik.bg/sviat/2018/06/28/3207949_konservativen_sudiia_ot_vurhovniia_sud_na_sasht_se/", "text": "Един от деветимата съдии във Върховния съд на САЩ - Антъни Кенеди, обяви вчера намерението си да се оттегли след 30-годишна служба в най-висшата съдебна инстанция на страната, предаде агенция \"Ройтерс\". Това дава възможност на президента Доналд Тръмп да назначи на негово място приемник, който да засили още повече консервативния уклон на Върховния съд, отбелязва агенцията. 82-годишният Кенеди бе номиниран за върховен съдия от президента републиканец Роналд Рейгън през 1988 г. Макар да бе традиционен консерватор, той нерядко подкрепяше либерални каузи и и изигра централна роля в утвърждаването на правата на  гей хората  и на  правото на аборт.  Оставката му влиза в сила на 31 юли. Кенеди лично посети президента Тръмп в Белия дом, за да го уведоми за намерението си. След като горещо му благодари за неговата служба в името на страната, президентът каза, че процесът за утвърждаването на негов приемник трябва да започне \"незабавно\". Процедурата започва с обсъждането на номинирания от президента съдия в юридическата комисия на Сената. Ако препоръката е положителна, тя се утвърждава с абсолютно мнозинство от пълния състав на Сената. \"Надявам се да изберем човек с толкова забележителни качества като Кенеди\", подчерта Тръмп. Той добави, че ще номинира нов върховен съдия измежду същите 25 потенциални кандидати, които той оглеждаше, когато назначи  Нийл Горсъч  за върховен съдия миналата година. Горсъч рязко наклони в полза на консерваторите баланса във Върховния съд. Върховните съдии в САЩ се избират пожизнено, освен ако те самите не пожелаят да се оттеглят. Коментаторите са единодушни, че това намерение на президента вещае нова остра политическа битка в Конгреса. Според лидера на републиканското мнозинство в Сената  Мич Макконъл  предложението на президента се очаква да бъде внесено за обсъждане в Сената през есента. Мнозина видни демократи вече се обявиха срещу прибързан избор на нов върховен съдия преди междинните избори през ноември, на които те се надяват да променят съотношението на силите в Сената. Илюстрирайки високия залог в предстоящата битка, сенаторът демократ Чък Шумър каза, че предстоящият избор е \"най-важният за Върховния съд от най-малко едно поколение насам\".", "date": "2018.06.28", "title": "Консервативен съдия от Върховния съд на САЩ се оттегля"}
{"url": "https://www.dnevnik.bg/politika/2018/06/28/3207960_bsp_poiska_spirane_na_koncesiiata_na_letishte_sofiia/", "text": "Парламентарната група на БСП поиска спиране на концесията на летище \"София\" и обявяване на условията по нея.  Вчера правителството реши процедурата,  която бе започвана и прекратявана вече няколко пъти, отново да тръгне. Депутатът от левицата Георги Свиленски съобщи, че от партията внася в парламента проект за решение за отмяната на концесията. \"Никой от нас, никой от вас, никой български гражданин, освен служителите на министерството на транспорта, които са подготвяли процедурата, не знаят какви са параметрите на тази процедура\", каза Свиленски и допълни, че всички ще бъдат изненадани, когато процедурата бъде обявена. \"Не може най-печелившото българско държавно дружество, обект на националната сигурност, да бъде отдадено на концесия по този тъмен и непрозрачен начин. Ние няма да позволим това да се случи\", заяви Свиленски. Той изрази притеснение, че летището ще бъде дадено на концесия на турска фирма. Освен това вече са започнали съкращения и промени в условията на договорите на персонала, за да отговарят на изискванията на бъдещия концесионер. \"Някой иска да открадне от българските данъкоплатци и да даде летището на конкретна чужда фирма\", добави зам.-председателят на БСП в парламента Драгомир Стойнев. \"Ще се строи ли нещо на летището? Нов терминал ли ще правим или нова писта? Тези бомби със закъснител бяха оставени настрана заради българското председателство. Това е първата, която започва да гърми. А други няколко ще започнат да гърмят до месец\", каза още Стойнев. \"Изпълняваме решение на служебния кабинет процедурата да стартира след оценка от консултант\", отговори на БСП министърът на транспорта Ивайло Московски, като уточни, че консултанти са Световната банка и Европейската банка за възстановяване и развитие. Министърът добави, че документацията е 2000 страница и ще бъде публикувана във вестника на ЕС, за да има равен достъп до всички потенциални участници. Московски ще предостави документите на БСП \"Отдаването на концесия не означава смяна на собствеността. Летище \"София\" остава публична държавна собственост\", каза още Московски, който дойде в парламента минути след пресконференцията на БСП. \"След като има желание от БСП да получат документацията, те ще я получат. Няма абсолютно никакви проблеми с процедурата. Спазваме стриктно и абсолютно коректно Закона за концесии\", добави Московски. Той припомни, че правителство на БСП е дало на концесия летищата във Варна и Бургас и тази процедура е нормална икономическа практика.", "date": "2018.06.28", "title": "БСП поиска спиране на концесията на летище \"София\" (допълнена)"}
{"url": "https://www.dnevnik.bg/sviat/2018/06/28/3207964_malta_razpitva_kapitana_na_koraba_s_migranti_laiflain/", "text": "Полицията в Малта разпитва капитана на хуманитарния кораб \"Лайфлайн\", нает от едноименната германска неправителствена организация, съобщи правителството на малката островна държава, цитирано от ДПА.  Снощи корабът с 16 души екипаж и над 230 мигранти на борда, спасени в морето, влезе в пристанището на малтийската столица Валета, след като чака една седмица в Средиземно море да получи разрешение да акостира на някое пристанище. На екипажа и мигрантите бе разрешено да слязат от кораба. Според \"Франс прес\" мигрантите ще бъдат преразпределени между осем европейски страни, изразили готовност да ги приемат - Малта, Италия, Франция, Испания, Португалия, Люксембург, Белгия и Холандия. Очаква се капитанът да бъде върнат на борда след разпита. Срещу кораба и неговия капитан предстои съдебна процедура за нарушаване на инструкциите на италианската брегова охрана, посочва ДПА. Премиерът на Малта Джоузеф Мускат каза, че екипажът ще бъде разследван , а \"непринадлежащият на никоя държава\" кораб ще бъде конфискуван, тъй като са налице доказателства, че организацията \"Лайфлайн\" е излъгала, че корабът е регистриран в Холандия.", "date": "2018.06.28", "title": "Малта разпитва капитана на кораба с мигранти \"Лайфлайн\""}
{"url": "https://www.dnevnik.bg/biznes/2018/06/28/3207948_energiiniiat_regulator_ne_e_razglejdal_podpiskata_na/", "text": "Комисията за енергийно и водно регулиране (КЕВР) не може да взима решение възоснова на подписка. Това се разбра от думите на Иван Иванов, председател на регулатора, пред Народното събрание. Отговорът му е на въпрос на председателя на БСП Корнелия Нинова  дали подписката, събрана от партията  за това да не се продава българският бизнес на ЧЕЗ на \"Инерком\", е била разгледана от комисията. \"Реши ли комисията казуса, изпълнихте ли новите си задължения? Ще спрете ли активите или ще дадете зелена светлина?\", попита Корнелия Нинова, цитирана от агенция \"Фокус\", след като неотдавна бяха приети промени в Закона за енергетиката, с които се дадоха правомощия на енергийния регулатор да се произнася по подобни сделки. \"Позовахте се на събрана подписка, в която няма мотиви, а само едно изречение\", обясни Иванов и допълни, че подписките трябва да се взимат предвид, когато се свикват референдуми. \"Ако желаете подписката да бъде взета предвид, моля ви да внесете предложение към текста\", призова той. \"Никога не сме имали подобни правомощия, нямаме такъв административен потенциал. Това беше причината да поискаме да се потърси външна юридическа консултация за това как комисията може да се произнесе\", каза още Иван Иванов. Парламентът одобри доклада за дейността на КЕВР за изминалата година. Комисията показа, че е национално отговорен орган, който се стреми да защити обществения интерес. Това каза от парламентарната трибуна председателят на КЕВР Иван Иванов преди гласуването на годишния доклад. \"С устойчивия характер на цените създаваме добра среда за инвеститорите\", заяви той. Посочи, че комисията всяка година извършва проверки, за да установи дали са извършени необходимите ремонти и инвестиции от ВиК операторите. Ангажира се, че ще бъде сложен край на договорите с така наречените американски централи за изкупуване на ток на преференциални цени. \"Те или ще бъдат променени, или ще бъдат прекратени\", коментира той. Оценката му е, че има съществено подобрение на комуникацията на регулатора с потребителите. За миналата година са постъпили и разгледани 970 жалби в енергийния сектор, 275 - в топлоенергията, а 571 във ВиК услугите.  Парламентът прие годишния доклад на комисията със 102 гласа, 48 против, а четирима депутати се въздържаха. Докладът е представен и приет от Комисията по енергетика. От КЕВР обявяват, че през 2017 година е продължена дейността по изграждане на подзаконова нормативна уредба, която да създаде устойчива регулаторна рамка за енергетиката. В доклада си от КЕВР изтъкват, че през миналата година не са допуснати резки ценови изменения. За последните 3 години цените на електроенергията за регулирания пазар са увеличени с 2.5%.", "date": "2018.06.28", "title": "Енергийният регулатор не е разглеждал подписката на БСП за сделката за ЧЕЗ"}
{"url": "https://www.dnevnik.bg/sport/2018/06/28/3207956_germancite_nikoga_ne_pecheliat_v_rusiia_i_drugi_shegi/", "text": "Ако сте почитател на германския национален отбор по футбол, по-добре стойте далеч от социалните мрежи. Изненадващото  отпадане на шампионите от световното първенство в Русия  доведе до вълна от шеги, някои преминаващи към откровени подигравки. Бундестимът допусна загуба с 0:2 от Южна Корея и си тръгва от надпреварата. Нещо повече - германците останаха последни в групата си. Проклятието на световния шампион,  достигна и носителя на купата от 2014 г . За трети пореден път и за четвърти в последните пет мондиала носителят на трофея беше елиминиран още в груповата фаза. Двата гола на корейците в добавеното време на мача дадоха повод за разнообразни закачки на гърба на германците. Част от тях бяха исторически, свързани с Втората световна война. Имаше и политически, показващи ядосаната Ангела Меркел. В цялата картина, разбира се, се откроиха англичаните и бразилците. Първите заради голямото си съперничество с Германия на футболния терен, а вторите заради спомена от шокиращия разгром с 1:7 на домашното световно преди четири години.  Английският таблоид \"Сън\" днес излезе с челна страница, на която е показано класирането в групата, а името на Германия е подчертано. Отгоре е поставен печат \"Елиминирани\", а отдолу пише: \"Изрежи и запази, за да се усмихнеш, когато не си в настроение\". В текста има и игра на думи покрай името на селекционера Йоаким Льов, чиято фигура е поставена до класирането. Бразилският \"Фокс спортс\" публикува веднага след краха на германците туит с ясно послание. Част от шегите са свързани и с Лерой Сане, който не беше повикан в германския състав за световното.", "date": "2018.06.28", "title": "Германците никога не печелят в Русия... и други шеги на гърба на бундестима"}
{"url": "https://www.dnevnik.bg/sviat/2018/06/28/3207983_sasht_podgotviat_voenni_bazi_da_nastaniat_12_000/", "text": "Министерството на националната сигурност на САЩ поиска на територията на една военна база да бъдат подготвени места за настаняване там на 12 000 нелегални  имигранти със семействата им , включително и децата, заловени да пресичат нелегално южната граница на страната, предаде агенция \"Асошиейтед прес\", цитирайки източник от администрацията на президента Доналд Тръмп. Според източника, пожелал анонимност, първите 2000 места следва да бъдат готови през следващите 45 дни, а останалите ще се предоставят според необходимостта. Местата трябва да бъдат оборудвани според установените от американските власти норми, включително и тези за пребиваване на деца. Това предполага в лагера за мигранти да има климатици, библиотеки, самостоятелни бани с душове, както и да се осигури медицинско обслужване. Настанените там ще имат свобода на движение из лагера. Засега не се уточнява коя военна база ще бъде избрана за целта. В понеделник министърът на отбраната на САЩ Джим Матис каза, че мигрантите могат да бъдат настанени на две места - ВВС базата \"Гудфелоу\" край Сан Анджело и Форт Блис в Ел Пасо. И двете са в щата Тексас. В момента се уточнява как ще бъдат финансирани лагерите. Персоналът им ще се състои от служители на министерството на националната сигурност, а присъствието на лагера в избраната база няма да влияе на процеса на военната подготовка и обучение в нея според служителите, пожелали анонимност. Във вторник федералният окръжен съд в Сан Диего, щата Калифорния, постанови, че американските власти трябва да прекратят практиката на разделяне на децата от родителите на нелегално преминалите граница имигранти. Според съдебното решение служителите на миграционните служби трябва в срок от 30 дни да върнат децата на семействата на нелегалните имигранти, намиращи се под арест. А ако разделените от родителите им деца са по-малки от 5 г., това трябва да стане до 14 дни. През последните седмици в САЩ се разрази скандал около обявената през април от министерството на правосъдието политика на \" нулева толерантност \" към нарушителите на миграционното законодателство, включително и спрямо тези, които пресичат нелегално границата с децата си. Задържаните родители бяха без изключение пращани в ареста и срещу тях започваше съдебна процедура. Децата им бяха изпращани в специални центрове за настаняване, тъй като според американските закони те не могат да бъдат арестувани. Така за периода от 19 април досега от родителите им бяха  откъснати около 2300 деца , което предизвика буря от протести в САЩ, особено сред политическите противници на Тръмп. Това накара президента да поръча на правосъдното министерство да разработи мерки, които да позволят семействата, задържани за незаконно пресичане на американската граница, да не бъдат разделяни, а да остават заедно с децата си в местата за предварителен арест до разглеждане на делата им от съда.", "date": "2018.06.28", "title": "САЩ подготвят военни бази да настанят 12 000 нелегални имигранти"}
{"url": "https://www.dnevnik.bg/analizi/2018/06/28/3207951_migracionniiat_natisk_prichinite_cenata_i_turpenieto/", "text": "Става все по-очевидно – бъдещата траектория на Европа ще зависи в голяма степен от това дали и в каква степен ще успее колективното и дългосрочно справяне на ЕС с миграционния натиск върху Стария континент. Това \"справяне\" не може да не е общо, защото не е по силите на която и да е отделна страна. То едва ли ще бъде друго освен компромисно, тъй като националните егоизми са необорими в днешната ситуация. И не може да е бързо, наведнъж, със затваряне на външни или вътрешни граници, защото, както е казано, насила хубост не става.  Когато сериозно, с оглед на действителните перспективи и без популистки плам се обсъжда политиката на ЕС за справяне с големия миграционен натиск, от първостепенно значение е да има яснота за причините, които изтласкват милиони хора от родните им домове в Африка и Близкия изток към европейските брегове. Множество фактори произвеждат гигантския миграционен потенциал в тази част на света. Наивно и ретроградно е обяснението, че милионите африканци и араби тръгвали към Европа, защото страните им били обект на \"западен износ\" на демокрация. Че не беззаконието и насилието, упражнявано от някои арабски режими, а Арабската пролет била източникът на европейските миграционни злощастия. Всъщност решаващ фактор за мащабната миграционна вълна е голямото разминаване между демографския бум и слабата икономика в тази част на света. В Африка има ускорен демографски растеж, който значително изпреварва темпа на икономическото й развитие. И това разминаване поражда условията за остри обществени конфликти, които произвеждат в големи мащаби и бежанци, и икономически емигранти. Към края на колониалния период в Африка са живели около 230 млн. души. Днес населението на континента възлиза на 1.2 млрд., а според демографските прогнози на ООН в средата на ХХI век то ще се удвои. Към 2030 г. по южния бряг на Средиземноморието ще живеят около 500 млн. души, колкото е населението на цяла Европа. 60% от тях ще са на възраст до 30 години. Преобладаването на възрастовата група от 15 до 24 г. в тези общества засилва вероятността от конфликти и насилие, а това означава – от бежанци и емигранти. Според проучванията на норвежкия изследовател в областта на политическата демография Хенрик Ердал, когато подобна възрастова група е над 35% от възрастното население в дадена страна, тогава рискът от конфликти и политическо насилие (ако всички други фактори са идентични) се увеличава със 150% в сравнение с нивото на рисковете в страни, където делът на тези младежки общности не надвишава 17%. До подобни изводи стигат и други представители на политическата демография. В света има близо 50 държави, в които числеността на общностите в този възрастов диапазон е над 35%. Голямата част от тях са разположени тъкмо в Африка и в Близкия изток. Всъщност само няколко от страните във визираната част на света не попадат в тази категория.  Ще отбележа две последици от голямата демографска динамика и от производната й възрастова структура в тази част на света, които в края на краищата подхранват миграционна вълна. Първата последица е   за новите поколения Като проследява недостига на работни места в Близкия изток и Северна Африка, Международната организация на труда установява, че тук делът на безработните е един от най-високите в света – възлиза на около 40%. По силата на демографския преход в тази част на света се очаква хората в трудоспособна възраст да се увеличават до 2030 г. ежегодно с по 5 млн. души, основно за сметка на младите хора от 20 до 29 г. До този срок ще са необходими около 67 млн. нови работни места, за да се отговори на потребностите на увеличеното население. За тази цел са нужни огромни инвестиции, които са непосилни за държавите в региона.  Заслужава отбелязване още една характеристика на този дефицит на работни места. Оказва се, че поради характера на икономиката в тези страни младите образовани хора са със значително по-малък шанс да намерят работа в сравнение с неквалифицираната част от населението. Така става разбираем фактът, че тъкмо младите и образовани хора бяха в основата на Арабската пролет. Тя даде политически израз на недоволството на младите араби, имащи добро образование, но нямащи шанс за добра работа.  Втората последица е нарастващият недостиг на ресурси за издръжка на живота на бързо увеличаващото се население  В условията на ускорена демографска динамика се увеличава дефицитът на всякакви ресурси, защото нараства търсенето на всичко. Което неминуемо поражда конфронтационна конкуренция за достъпа, разпределението и използването на наличните ресурси.  Ще отслабне ли миграционният натиск? Едва ли, няма основания да се предположи, че миграционният натиск върху Европа ще намалее. Той е тук и като че ли завинаги. Казаното от Хенри Кисинджър преди време и по друг повод е валидно и за миграционната вълна: \"Наблюдаваме първа сцена от първо действие на петактна драма.\" Аргументите за подобно предположение произтичат от демографските прогнози, от изключително ниската вероятност за сближаване на темповете на демографския растеж с темповете на развитие на икономиката в тази част на света, както и от близостта на Европа до кризисните региони. Към 2040 г. Африка ще има най-голямото население в света в трудоспособна възраст. То ще бъде повече, отколкото в Китай или Индия. Неотдавнашни изследвания показват, че една трета от това население на възраст между 20 и 40 г. мечтае да тръгне към Европа или Америка. Ако положението не се подобри, пред миграцията на тези хора трудно могат да бъдат сложени някакви непреодолими бариери. Европа е особено привлекателна за голямата част от населението в Близкия изток и Африка заради високия жизнен стандарт, щедрата социална политика и високите стандарти за защита на човешките права. Между Европа и Африка има, от една страна, минимална физическа дистанция, от друга – максимални демографски различия, и от трета – гигантска социална пропаст. Наред с това живеем в свързан и достъпен свят – свят, който ако не другояче, то поне виртуално е вседостижим. Проучване на американския изследователски център PEW, осъществено през 2015 г. в седем африкански държави (Южна Африка, Нигерия, Сенегал, Кения, Гана, Танзания и Уганда), установява, че 34% от южноафриканците притежават и ползват смартфони, а близо 60% разполагат с клетъчни телефони. Делът на интернет свързаността там се е увеличил близо 8 пъти в сравнение с 2002 г. Макар и да не достига такова високо равнище, ползването на смарт- и клетъчни телефони е високо и в останалите проучени страни. В този широко отворен свят хората в Африка и Близкия изток, като не могат да променят обществото си, го сменят. Както пише Иван Кръстев, за да изменят живота си, \"тези хора не се нуждаят от партия, а от лодка\". Ще става все по-трудно да бъдат разграничавани икономическите емигранти от бежанците. Справянето с предизвикателствата от бързо увеличаващото се население предполага наличието на управленски умения за подходящо насочване на икономическото развитие, за създаване на нови работни места, за интегриране на младите хора на пазара на труда, за справяне с нарастващия социален натиск, за въвеждане на ред в държавата. В противен случай обществото се криминализира, насилието става все по-неконтролирано, безредиците и нестабилността ескалират, управлението взема диктаторски уклон или се разпада. Преценена с обективни критерии, тъкмо такава е ситуацията в редица държави в Африка и Близкия изток. Индексът за политическа стабилност, разработен от Световната банка, включва в себе си комбинацията от няколко синтетични показателя за оценка на устойчивостта на властта в една държава – първо,  , което означава, че държавната власт разполага с необходимите средства да поддържа властовия си монопол; второ,  , т.е. способност на властта да изгражда и поддържа необходимата инфраструктура за функционирането на обществото; трето,  което предполага населението да възприема действията на властта като законосъобразни и морално приемливи. Според този индекс седем от десетте държави в света с най-ниски показатели за политическа стабилност са разположени в Африка и Близкия изток – Сирия, Сомалия, Централноафриканската република, Еритрея, Южен Судан, Йемен, Либия. Възможно ли е емигрантите от тези държави да бъдат селектирани като бежанци или като икономически имигранти, при условие че е налице и насилие, което \"легитимира\" бежанците, и бедност, която е фактор за икономическа миграция? Това съвместяване ще прави все по-трудно разграничението между тези двете групи.  Миграционният натиск ще включва и потенциал за тероризъм, произтичащ от кризата на жизнените перспективи на младите хора в тази част на света. Когато между темпа на икономически растеж и темпа на демографския растеж липсва симетрия и първият изостава значително от втория, с неизбежност се стига до криза на жизнените перспективи на новите поколения. Германският изследовател на проблемите на международната сигурност Рудолф Адам прави важното наблюдение, че в арабските и африканските страни възниква неспокоен потенциал от млади хора, които ще се увличат от алтернативни жизнени проекти: \"Девиация по посока на престъпността (често организирана), обръщане към метафизически надежди за спасение, в това число и към радикалния фундаментализъм и терора (които предлагат съблазнителна перспектива за придаване на смисъл на безсмисления живот чрез готовност за саможертва), както и, накрая, насочване към революционно насилие.\" Тъкмо това обяснява защо дълбоката криза на жизнените перспективи на новите поколения в Африка и особено в Близкия изток внедрява в емигрантския поток не само бежанци и икономически емигранти, но и хора с нагласите и готовността за тероризъм.  При такива перспективи ЕС трябва да запази себе си в двоен смисъл. От една страна, следва да прояви човечност към бедстващите, към прогонените, към жертвите от пламъците на войната и верските антагонизми. Ако не го направи, Европа ще изневери на собствените си ценности, ще прояви непоправимо лицемерие и егоизъм, който не може да бъде оправдан. Европа няма да запази онова от себе си, което е било нейната сила – грижата за човека, защитата на човешките права, солидарността и т.н. Но заедно с това ще трябва да признаем: Европа не може да спаси всички страдащи по света, без да погуби в някаква степен самата себе си. Защото възможностите й имат праг. Отвъд този праг Европа няма да спасява, а ще се нуждае от спасяване. За да не се стигне до подобна ситуация, ЕС трябва да намери подходящите форми и инструменти за \"изстудяване\" и управление на миграционно-бежанския натиск. Ще трябва да убеди и да окаже съдействие на заинтересованите африкански държави да намалят темповете на демографския си растеж. Заедно с това, като противодейства на огромната корупция в тази част на света, ЕС следва чрез политиката си за развитие да създава условия за повече работни места в държавите, които са главните донори на миграционната вълна към Европа. Ще е необходимо също така много по-активно сътрудничество със страните, които служат като транзитни коридори на миграционния поток към ЕС, както и наистина радикални мерки срещу трафикантите на емигранти.  Да се отслаби и овладее миграционният натиск – това ще струва скъпо и ще продължава дълго. Питането е дали сме готови да платим цената и да износим нужното търпение.", "date": "2018.06.28", "title": "Миграционният натиск: причините, цената и търпението"}
{"url": "https://www.dnevnik.bg/biznes/2018/06/28/3207985_prez_2017_g_globite_za_narusheniia_na_konkurenciiata/", "text": "През 2017 г. Комисията за защита на конкуренцията (КЗК) е наложила глоби и санкции за над 12.5 млн. лв., се казва в доклада на институцията, който днес Народното събрание прие. През миналата година установените нарушения в областта на нелоялната конкуренция най-често са свързани с недобросъвестно поведение в противоречие с общата забрана за нелоялна конкуренция, се казва в доклада на антимонополния регулатор. Над половината от сумата от глобите е за злоупотреба с монополно или господстващо положение. Следват нарушенията, представляващи имитация и заблуждаваща реклама. Приетите от комисията решения са 1445, с 302 повече спрямо 2016 г. причината за голямото увеличение е по-големият брой производства, започнали през предходни години. За тази година КЗК си поставя за цел да подобрява конкурентната среда, да ограничава нелоялната конкуренция и злаопутребата с по-силна позиция като следи за заблуждаващи реклами, промоции с награди на висока стойност, обвързани с покупки", "date": "2018.06.28", "title": "През 2017 г. глобите за нарушения на конкуренцията са за 12.5 млн. лв."}
{"url": "https://www.dnevnik.bg/bulgaria/2018/06/28/3208006_kmetut_na_smolian_obiavi_bedstveno_polojenie/", "text": "Кметът на Смолян Николай Мелемов обяви бедствено положение. Река Черна е преляла на няколко места, което е наложило крайната мярка, съобщава \"Фокус\". Сградата на пожарната в града е наводнена. Десетки обществени сгради, складове и частни имоти също са засегнати. В момента спасителни екипи изграждат диги по течението на реката. Обходният път на Смолян също е непроходим и затворен за движение. Има и много наноси по улиците в града от дерета, каза още Мелемов. Областният и общинският щаб за защита при бедствия и аварии призовава гражданите да не се движат в ниските части на града, разположени по поречието на река Черна. Те призовават жителите на Смолян да ползват автомобилите си в града само е краен случай, за да не пречат на аварийните екипи, разчистващи наносите по улиците в града. От Министерството на отбраната обявиха, че 41 военнослужещи от Сухопътните войски ще окажат помощ на жителите на Смолян. Със специализирана техника те ще изграждат диги на река Черна в кв. Устово в града. Малко по-късно кметът на Чепеларе Славка Чакърова също обяви бедствено положение. Тя обясни, че обстановката в града е изключително усложнена. Река Чая в града е повишила значително нивото си и заради това спасителни екипи насипват земна маса и чакъл, за да се предотврати излизането ѝ от коритото. Чакърова каза още пред \"Фокус\", че главният път за Асеновград, който минава през Чепеларе е наводнен. Има опасност от падащи камъни по пътищата в общината. В село Зорница вече има активизирани три свлачища, които се разчистват.", "date": "2018.06.28", "title": "В Смолян и Чепеларе е обявено бедствено положение"}
{"url": "https://www.dnevnik.bg/bulgaria/2018/06/28/3208018_ubiecut_na_4-godishniia_paolo_izliza_predsrochno_ot/", "text": "Старозагорският окръжен съд постанови предсрочно освобождаване на бизнесмена Георги Сапунджиев, който през 2014 г.  уби на пешеходна пътека в Стара Загора 4-годишният Паоло Иванов , съобщава Би Ти Ви. Той беше осъден на 6 години лишаване от свобода, като до момента е излежал малко над 4 години, от които над година бяха домашен арест заради влошено здраве. \"Сапунджиев е излежал повече от половината от наказанието, не е имал провинения, работил е и във външна фирма. В затвора се е записал в курс за отговорно шофиране, където показал блестящи резултати\", пише в мотивите на съда. Другият аргумент е, че рискът от рецидив е нисък. През оставащите от присъдата близо две години той ще се среща с пробационен работник на адреса си в село Змейово. Предстои \"Пътна полиция\" да прецени дали щофьорските му права да бъдат възстановени.", "date": "2018.06.28", "title": "Убиецът на 4-годишния Паоло Иванов от Стара Загора излиза предсрочно от затвора"}
{"url": "https://www.dnevnik.bg/evropa/regioni/2018/06/28/3206134_bulgariia_triabva_da_pomisli_kak_da_ulesni_dostupa_do/", "text": "Понякога има усещане, че това финансиране не помага на гражданите, не е от полза за тях. Това заяви Витория Алиата ди Вилафранка, директор в генерална дирекция \"Регионална и селищна политика\" на Европейската комисия, при представянето на законодателните предложения на Европейската комисия за политиката на сближаване за периода 2021-2027 г. \"От една страна, мисля, че сте прави, като казвате, че използването на европейски пари е много тежко нещо и за самите бенефициенти е тежко бреме, и ние поставяме акцента върху опростяването, тоест да орежем бюрокрацията. И България също трябва да допринесе, да помисли как да улесни гражданите да имат достъп до фондовете, да опрости правилата. Средствата не са за министерствата. Финансирането не трябва да се управлява само от министерствата, а имаме партньорски принцип и финансирането трябва да се разпределя чрез партньорства между правителството и гражданското общество, предприемачите. Има някои задължителни елементи, но на всички заинтересовани трябва да им се чуе гласът във вземането на решения\", подчерта Вилафранка. Европарите не се харчат \"както някой си е решил\" По думите на Андриана Сукова, заместник генерален директор в генерална дирекция \"Заетост, социални въпроси и приобщаване\", държавата има много голяма отговорност в изпълнението на програмите, но е контролирана за спазване на финансовите правила. Всяка година одитният орган в България прави регулярни проверки. Еврокомисията също изпраща свои одитори. Не може да провери всички проекти, но прави заключения доколко системата за управление и контрол е надеждна и ако има нарушения, прекратява плащанията и прави корекции, обясни Сукова, добавяйки, че \"европейските средства не се харчат просто както някой си е решил\". По думите й анализът на 2007 – 2013 г. е показал, че 9 млн. души годишно са получавали подкрепа през европейския социален фонд. \"Не съм съгласна, че хората не получават подкрепа\", каза още Сукова, като подчерта, че контрол съществува и понякога са били спирани програми по за няколко години. Предизвикателство за България За България еврокомисията е решила  да получи увеличение от 8%  на средствата за кохезионна политика, заяви Вилафранка, изтъквайки, че това е голямо предизвикателство за страната. Мисля, че комисията много храбро и честно постъпи. Знаете, че финансирането за кохезионната политика бе орязано с 10%. Можехме да сме по-скромни, да кажем за всички държави членки се отнася това, но не го сторихме. Направихме различни изчисления и стигнахме до извода, че най-добрият начин да се разпределят средства е да се види какво е било развитието на регионите в продължение на няколко години и какви са нуждите на базата на критерии – безработица, миграция, криза, допълни Вилафранка. Защита на кохезионната политика Иван Иванов, директор на дирекция \"Централно координационно звено\" на Министерския съвет, коментира, че дебатът за новата многогодишна финансова рамка е различен от дебата преди седем години. \"Тогава имахме предизвикателство в лицето на финансовата криза. Много различен е и от този преди 14 години, тогава планирахме бюджет във времена на благоденствие и бяхме решили, че е дошъл краят на историята\", заяви Иванов. Не може да игнорират проблеми като Брекзит, миграция, необходимостта от повишена сигурност, не може да се правим, че те не съществуват, но Европа трябва да продължи да инвестира, ние отделно сме малки страни и ако не останем обединени, гласът ни ще се чува много по-малко, допълни Иванов. По думите му за пръв път е трябвало да се защитават достиженията на кохезионната политика. Имаше усещане за отбрана, да повтаряме, че тя носи резултати, въпреки че имаме страни, които са по-консервативни по отношение на бюджета и вноските, имаше консенсус, че тази политика работи, допълни Иванов. Парите стигат бавно до бенефициента Според него продължават да се срещат трудности, има усещане, че парите стигат бавно и трудно до бенефициента и като председател на Съвета на ЕС България е извела като приоритет да направи тази политика по-достъпна. \"Имаше консенсус между всички държави членки – кохезионната политика трябва да продължи да бъде за всички региони\", каза Иванов, като обясни, че има риск, ако бъде сведена само до най-бедните, да се маргинализира и една част от страните да загубят интерес да участват. Според него ключово послание е, че политиката за сближаване се нуждае от радикално опростяване, защото има свръхконтрол и дефицит на доверие, което води до свръзастраховане и до нейната недостъпност до обикновените граждани. Трябва да се засили връзката между кохезионната политика и  европейския семестър , но много страни казаха, че това трябва да се гради на базата на стимули и да не се компрометира дългосрочният инвестиционен характер, както и че кохезионната политика не трябва да става заложник на условия, които нямат пряко отношение към нейното изпълнение. Той подчерта, че е много важно в следващата една година да се приключат поне основни параметри на многогодишната финансова рамка, защото ще има нова еврокомисия и за да осигури ранния старт на програмния период. По думите му администрацията е много по-прозрачна и информацията сега е много по-достъпна, отколкото в началото, но все още за хората е трудно да се ориентират в документацията, в правилата, все още битува страх да не сбъркаш, което води до презастраховане. Тази култура на комуникация, на партньорство не се възпитава със строги правила, тя трябва да бъде осъзната от двете страни, допълни Иванов. Сукова коментира и предложението за \"Европейски социален фонд плюс\", за който в новата многогодишна финансова рамка е идентифицирана сумата от 01.2 млрд. евро, или около 27% от общия кохезионен бюджет. Той се нарича \"плюс\", защото включва два дяла, които ще се прилагат пряко на европейско ниво – програмата за заетост и социални иновации и европейската програма по здравеопазване.", "date": "2018.06.28", "title": "България трябва да помисли как да улесни достъпа до фондове, смята експерт от Eврокомисията"}
{"url": "https://www.dnevnik.bg/sport/2018/06/28/3208019_sinisha_mihailovich_beshe_uvolnen_ot_sporting_lisabon/", "text": "Треньорът на \"Спортинг\" (Лисабон) Синиша Михайлович беше уволнен скоростно. Сърбинът е освободен от клуба едва девет дни след назначението му. В основата на решението е промяната на ръководството на \"Спортинг\". Бившият президент Бруно де Карвальо беше свален от поста като следствие от трусовете в клуба. Новият президент Жозе Соуза Синтра обясни, че Михайлович не е подходящият човек за отбора. Сега \"Спортинг\" спешно търси треньор, като той трябва да бъде представен до понеделник., заяви Синтра на пресконференция. Кризата в клуба започна през май, когато  фенове на отбора нападнаха футболистите . Разочаровани от преживяното, девет от играчите прекратиха договорите си и напуснаха \"Спортинг\".", "date": "2018.06.28", "title": "Синиша Михайлович беше уволнен от \"Спортинг\" (Лисабон) на деветия ден от назначението му"}
{"url": "https://www.dnevnik.bg/ot_vas/novini_ot_vas/2018/06/28/3207806_skopie_i_protestite/", "text": "Протестите в Скопие след 23 юни продължават, но според мен футболните мачове са по-интересни за македонците, защото протестът в сряда беше твърде слабо посетен за разлика от кафенетата. Може би и работното време и ръмящият дъжд не позволиха на протеста да бъде по-масов. Имаше три палатки с около 50 души срещу парламента. Първата беше опасана с плакат \"Европа, нашето име е Македония.\"", "date": "2018.06.28", "title": "Скопие и протестите"}
{"url": "https://www.dnevnik.bg/sviat/2018/06/28/3208033_oon_nad_10_000_deca_sa_bili_ubiti_ili_osakateni_v/", "text": "Над 10 000 деца са били убити или осакатени във въоръжени конфликти по целия свят миналата година, други са били изнасилени, принудени да станат войници или са заловени при нападения срещу училища и болници, сочат данни на ООН, цитирани от агенция \"Асошиейтед прес\". През 2017 г. са били регистрирани общо над 21 000 нарушения на права на деца - рязък скок в сравнение с предходната година, се казва в годишния доклад \"Деца и въоръжени конфликти\". За близо половината от общо повече от 1300 случая на загинали или ранени деца ООН обвинява подкрепяната от САЩ арабска коалиция, която се  сражава в Йемен . Децата са станали жертва на въздушни или сухопътни атаки на войски на Саудитска Арабия и Обединените арабски емирства срещу  бунтовниците хуси,  които се противопоставят на международно признатото правителство. Сред жертвите, включени в доклада, са 11-годишни  деца войници , които са участвали в гражданската война в Йемен и други държави, подчертава ООН. \"Важното е, че тези деца не трябва да бъдат третирани като второразредни; те заслужават същите права, които има всяко друго дете - да живее смислен живот и да получи възможност да се възстанови\", каза Вирджиния Гамба, специален представител на ООН по темата за децата и въоръжените конфликти. Гамба каза, че данните в доклада са възмутили дълбоко генералния секретар на ООН Антониу Гутериш. Описаните 21 000 нарушения на детски права включват 10 000 случая на убити или осакатени деца главно в Ирак, Мианма,  Централноафриканската република ,  Демократична република Конго ,  Южен Судан , Сирия и Йемен. Тези случаи са се увеличили драматично спрямо предходната 2016 г., когато са били 15 500. Установено е, че почти половината от 881 потвърдени деца, загинали в Нигерия, са загубили живота си при самоубийствени атаки, включително с използването на други деца за атентатори самоубийци. Над 1900 деца са били задържани заради техни лични или на родителите им връзки с бунтовническата организация \"Боко Харам\". Поне 1036 деца са затворени в Ирак по обвинения, че са заплаха за националната сигурност, най-вече заради предполагаеми техни връзки с терористичната организация \"Ислямска държава\". 1221 деца са били използвани като войници в Южен Судан. Твърди се, че в Сомалия екстремистката групировка \"Аш Шабаб\" е отвлякла над 1600 деца, за да станат войници или да бъдат използвани като сексуални роби. Деца в Мианма, Южен Судан, Сирия и Йемен не са имали достъп до животоспасяваща медицинска помощ. Правителствени сили в различни държави носят отговорност за около 9000 нарушения на правата на деца през 2017 г., отбелязва ООН./ БТА", "date": "2018.06.28", "title": "ООН: Над 10 000 деца са били убити или осакатени в конфликти през 2017 г."}
{"url": "https://www.dnevnik.bg/evropa/2018/06/28/3208046_gurciia_e_gotova_na_sdelka_s_germaniia_za_vrushtane_na/", "text": "Гръцкият министър-председател Алексис Ципрас е готов да сключи споразумение с германския канцлер Ангела Меркел, което да направи по-лесно за Германия да връща кандидати за убежище в други европейски страни. По този начин намиращата се в трудно положение Меркел получава важна подкрепа преди решаващата среща на върха на ЕС  днес и утре , пише в. \"Файненшъл таймс\". Гръцкият премиер каза в интервю за британския ежедневник, че е отворен за специална сделка с Берлин за ограничаване на \"вторичното движение\" на бежанци, които пристигат на южната граница на ЕС, но после се отправят на север към Германия. Германският канцлер е подложена на  засилен натиск от своите баварски коалиционни партньори  да убеди правителствата да ускорят процедурите за връщане на кандидати за убежище, които вече са регистрирани в други страни от ЕС. Те заплашват да развалят коалицията, ако Меркел не постигне резултати в края на този месец. \"Не се притесняваме от факта, че може да имаме някои връщания от Германия, ако това ще помогне, за да отправим сигнал към контрабандистите (че Европа се заема с незаконните миграционни потоци)\", заяви Ципрас. Според него сегашните правила за разпределяне на отговорността за кандидатите за убежище - т. нар. Дъблински регламент, са \"нежизнеспособни\". Лидерите от ЕС се събират днес в Брюксел на втора среща на върха за пет дни. Основна тема на нея ще бъде миграционната политика и по-конкретно нуждата на Меркел да измъкне отстъпки от другите страни. Макар че главният приоритет на Германия е да постигне сделка с Италия за приемане обратно на кандидати за убежище, евентуално споразумение с Гърция ще бъде от полза за Меркел, която отчаяно се стреми да покаже, че преговорите с другите правителства могат да дадат резултати. Нейните затруднения у дома, съчетани със заплахите на  новото популистко правителство  в Италия да не спазва Дъблинските правила, разкриват политическите разделения, които сега застрашават бъдещето на Шенгенската зона, коментира \"Файненшъл таймс\". Дипломати от ЕС казват, че Германия прави опити за сключване на двустранни споразумения с Италия, Гърция и всичките си съседи, което може да включва предлагане на финансови стимули на държавите от предната линия, понасящи тежко бреме във връзка с миграцията. Според Ципрас евентуално споразумение с Германия няма да окаже значително въздействие върху Гърция, като се има предвид, че само между 50 и 100 човека, търсещи убежище, прекосяват месечно северната й граница. Той обаче даде да се разбере, че евентуална сделка ще бъде свързана с желанието на Атина да уреди ситуацията с разделените мигрантски семейства, от които някои хора са блокирани на гръцка територия, а други са заминали на север. По думите му в момента в Гърция има 2500 човека от подобни разделени семейства. Ципрас, чието правителство миналата седмица сключи важна сделка за облекчаване на дълга с Германия и  другите страни от еврозоната , заяви, че залозите в дебатите за миграцията са високи. \"Мисля, че дилемата пред нас е по-сериозна от . . . споразуменията за вторичното движение\", каза той. \"Дилемата пред нас е каква Европа искаме\", заяви гръцкият премиер. \"Трябва да намерим начин в рамките на международното право да споделим бремето и да премахнем това несправедливо положение, в което са страните от предната линия, но и Германия\", каза Ципрас. \"Защото не е справедливо всички тези хора да отиват в Германия, ако смятаме, че това е европейски проблем\", заяви той. Италия пренебрегна съществуващите правила за миграцията преди срещата на върха на ЕС, като настоя бежанците да бъдат разпределяни в Европа, пише британският в. \"Таймс\". Италианският министър-председател Джузепе Конте беше аплодиран вчера в парламента, когато заяви: \"Който стъпва на италианска земя, стъпва на европейска земя. Италианските брегове са европейски брегове.\" Изказването му ще предизвика напрежение в отношенията с другите страни от ЕС, коментира изданието. Конте заяви пред депутатите, че ще направи така, че срещата на върха на ЕС днес и утре в Брюксел да бъде повратен момент за миграционната политика. \"Страната на пристигане не трябва да бъде длъжна да разглежда молби за убежище за всички други\", каза той. Италия отдавна се противопоставя на Дъблинските правила, които задължават мигрантите да подават молба за убежище в първата европейска страна, в която влязат, и критикува съседите си, че пренебрегват споразумението от 2015 г. за приемане на квоти от мигранти. Италиански дипломатически източник заяви, че Рим би се съгласил на декларация от срещата на върха само ако другите страни членки се съгласят да отворят пристанищата си за приемане на спасени мигранти. Настояването на Конте за разпределяне на новите мигранти в ЕС ще направи още по-трудно положението на Меркел, която иска да постигне на срещата на върха сделка за контрол на миграцията. Тя се надява, че това ще спре бунта на нейните баварски коалиционни партньори, който заплашва да срине правителството й, отбелязва \"Таймс\". /БТА", "date": "2018.06.28", "title": "Гърция е готова на сделка с Германия за връщане на кандидати за убежище"}
{"url": "https://www.dnevnik.bg/sport/2018/06/28/3208040_zakonut_za_sportnoto_huliganstvo_triabva_da_vleze_za/", "text": "Промените в закона за спортното хулиганство трябва да влязат за гласуване в парламента преди  20 юли, когато започва новият сезон на футболното първенство . Тази цел беше поставена на среща-дискусия, на която проблемът беше обсъждан от министъра на младежта и спорта Красен Кралев, депутати и представители на 13 от клубовете от Първа лига. Предлаганите промени включват още точно дефиниране на термина \"спортно хулиганство\", повече правомощия за МВР при налагане забрана за посещение на спортни срещи и по-сериозни глоби при извършване на противообществена проява по време на спортно мероприятие, заявиха от пресслужбата на министерството на спорта (ММС). От ММС посочиха още, че основна тема на дискусията с професионалните футболни клубове е била \"въвеждането на фигурата на стюарда за обезпечаване сигурността и персонализирането на посетителите на спортни мероприятия при достъпа до спортния обект\". Кралев и представителите на отборите и общините са обсъдили проблемите пред персонализирането на билетите за мачовете. Според министъра това, което би било приложимо за \"Васил Левски\" и \"Арена Армеец\", не би могло да се използва на други спортни съоръжения. \"Толерантността към спортното хулиганство от страна на ММС е нулева. Смятам обаче, че е изключително важно при предлагането на законодателни промени те да бъдат обмислени и да се въведат по начин, който гарантира реален ефект. Никой няма полза от въвеждането на \"кухи\" мерки, които не могат да бъдат изпълнени\", каза Кралев. Изпълнителният директор на \"Лудогорец\" Ангел Петричев обясни, че клубът има въведена персонализация на билетите, но тя важи само при закупуването им, но не и при влизането на стадиона. Колегата му от \"Левски\" Красимир Иванов изтъкна, че 30-40% от билетите се купуват в последния момент, което също би създало трудности при евентуална персонализация. Според представителите на футболните клубове трябва да се намери баланс между изискванията за сигурност и удобствата за феновете. Темата за проблемите с хулиганството в спорта излезе на дневен ред след инцидент на едно от дербитата между ЦСКА и \"Левски\" през пролетта, когато след хвърлена бомбичка пострадаха полицаи. Властите поискаха засилване на личната отговорност и по-тежки наказания за провинилите се.", "date": "2018.06.28", "title": "Законът за спортното хулиганство трябва да влезе за гласуване в парламента преди 20 юли"}
{"url": "https://www.dnevnik.bg/bulgaria/2018/06/28/3208062_ivelina_dimitrova_e_noviiat_chlen_na_mediiniia/", "text": "Президентът Румен Радев посочи Ивелина Димитрова за член на Съвета за електронни медии (СЕМ) от своята квота. Днес той подписа указ за попълване на квотата, след като мандатът на Мария Стоянова изтече и  тя се върна на работа в БНТ. Предстои парламентът да гласува номинацията на Ивелина Димитрова. Така членовете на медийния регулатор са вече петима, като останалите четирима са председателят София Владимирова, Бетина Жотева, Розита Еленова и Иво Атанасов. От прессекретариатът на президентството уточняват, че досега Ивелина Димитрова е работила в БНТ, където постъпва като нещатен сътрудник през 1996 г. Автор и продуцент е на предаванията \"Денят отблизо\", \"Здравето отблизо\", \"Малки истории\" и \"Зелената линейка\". Проверка на \"Дневник\" установи, че в \"Малки истории\" тя е работила заедно с началника на кабинета на президента Румен Радев Иво Христов. Тя е носител на званието \"Достоен българин\" в категория \"Медии\" през 2007 г. и 2014 г. Дългогодишен член е на Съюза на българските журналисти и експерт в сферата на гражданското общество, неправителствения сектор, българските институции и медийното законодателство. През май  депутатите приеха промяна в Закона за радиото и телевизията,  според която квотите на Народното събрание и на президента в СЕМ ще се обновяват независимо една от друга. Така се отмени правилото, че решението на парламента и указът на президента за избиране, съответно - назначаване, на членовете на СЕМ влизат в сила едновременно.", "date": "2018.06.28", "title": "Ивелина Димитрова е новият член на медийния регулатор от президентската квота"}
{"url": "https://www.dnevnik.bg/sviat/2018/06/28/3208064_shefut_na_kampaniiata_na_trump_e_poluchil_10_mln/", "text": "Съдебна заповед за издирване, разсекретена в сряда, разкри по-тесни, отколкото се смяташе преди, връзки между Пол Манафорт - бившия ръководител на предизборната кампания Доналд Тръмп, и руски олигарх с тесни контакти с Кремъл, предаде агенция \"Ройтерс\". В писмена клетвена декларация, приобщена към документа от юли 2017 г., агент на ФБР казва, че е прегледал данъчните декларации на компания, контролирана от Манафорт и жена му, и от тях се вижда, че съпрузите са получили заем от 10 млн. долара от руски заемодател, идентифициран като  Олег Дерипаска . Искането за обиск на апартамента на Манафорт в щата Вирджиния е било уважено и е осигурило ключови доказателства за повдигане на обвинения от специалния прокурор Робърт Мюлър срещу Манафорт като част от разследването му на предполагаемата  руска намеса в президентските избори  в САЩ през 2016 г. Мюлър разследва финансовите връзки между  Манафорт и Дерипаска  - магнат в производството на алуминий, известен с близостта си с руския президент Владимир Путин. Дерипаска беше сред руските олигарси, на които САЩ наложиха санкции през април. Мюлър повдигна обвинения и срещу Константин Килимник - таен агент, действал понякога като посредник между Манафорт и Дерипаска. Прокурорите посочват в заведените от тях документи в съда, че Килимник има връзки и с руските разузнавателни служби, което той отрича. В клетвената декларация, чието съдържание беше разкрито, освен това се казва, че Дерипаска е подкрепял финансово консултантската работа на Манафорт в Украйна в началото ѝ през 2005-2006 г. Цитирана е информация от източник, чието име е заличено, че има данни, че бивш помощник на Манафорт може да е сътрудничил на разследването. Във вторник федерален съдия във Вирджиния нанесе удар на Манафорт, като отхвърли искането му за прекратяване на делото с мотив, че Мюлър не е има правомощия за съдебно преследване срещу него. Срещу Манафорт, който беше начело на част от кандидатпрезидентската кампания на Тръмп, са повдигнати обвинения във Вашингтон и Вирджиния, които се простират от заговор за пране на пари, през банкови и данъчни измами до нарушаване на изискването да се регистрира като чуждестранен агент на проруското правителство в Украйна. Манафорт не се признава за виновен. Делото му във Вирджиния започва през юли, а това във Вашингтон - през септември. В разсекретения документ се потвърждава, че Мюлър е разследвал ролята на Манафорт за организиране на среща на 9 юни 2016 г. в \"Тръмп тауър\" в Ню Йорк, на която присъствал. Срещата е била между сина на Тръмп - Доналд Тръмп-младши, и руска адвокатка и самопровъзгласена информаторка на Кремъл, която твърдяла, че разполага с компроматна информация за кандидат-президентката на демократите Хилари Клинтън. ФБР е търсило информация за всички, присъствали на тази среща, включително и за Арас и Емин Агаларови. Арас Агаларов е руски олигарх, близък до Путин, който помагаше на Тръмп-старши в организирането на конкурса \"Мис Вселена\" през 2013 г. в Москва. Синът му Емин е певец./ БТА", "date": "2018.06.28", "title": "Шефът на кампанията на Тръмп е получил 10 млн. долара от руски олигарх"}
{"url": "https://www.dnevnik.bg/detski_dnevnik/2018/06/28/3208013_koi_e_chovekut_s_grub_kum_publikata_ili_na_koncert_s/", "text": "В лятната вечер на 13 юли в двореца \"Врана\" музикантите от Софийската филхармония под диригентството на Павел Златаров канят тийнейджърите и техните родители на музикално-театрално пътешествие между редовете на фантастични класически произведения. Спектакълът \"Пълнолуние\"  ще предложи на младежката публика история за вампири с участието на актьорите Юлиан Вергов, Илиана Коджабашева, Вера Гиргинова и певеца Ангел Ковачев. Тя ще бъде озвучена с произведения от П. И. Чайковски, Ф. Менделсон, Х. Берлиоз, М. Мусоргски и др. Гледай и отговори По традиция \"Детски Дневник\" и организаторите на концерта от \"Фортисимо Фамилия\" дават възможност на читателите да спечелят семеен билет за концерта (до четирима души) и да се наследят на представлението безплатно. Вижте видеото и въпроса на Юлиан Вергов дайте верен отговор в анкетата по-надолу в статията и може да бъдете късметлията, когото жребият ще посочи. Анкетата ще бъде активна до 23.59 ч. на 9 юли, а на следващия ден ще бъде обявен печелившият. В играта не могат да участват работещи за \"Икономедиа\" и техните семейства. Концертът започва в 19 ч. Два часа по-рано - в 17 ч., ще отвори врати детско образователно ателие на тема: \"Да свирим на оркестър, или какво работи диригентът\". Билети се продават  онлайн  и на касата на зала \"България\"", "date": "2018.06.28", "title": "Кой е човекът с гръб към публиката, или на концерт с \"Детски Дневник\""}
{"url": "https://www.dnevnik.bg/evropa/2018/06/28/3208059_sudbata_na_evropa_e_zalojena_na_karta_zaradi_vuprosa/", "text": "Канцлерът Ангела Меркел заяви днес пред германския парламент, че съдбата на Европа е заложена на карта заради миграционния въпрос, съобщиха световните агенции. \"Европа е изправена пред много предизвикателства, но предизвикателството, свързано с мигрантския въпрос, може да е решаващо за бъдещето на Европейския съюз\", каза тя, преди да замине за  днешната среща на върха в Брюксел . Меркел отбеляза, че ще опита да постигне споразумения с \"коалиция на желаещите\", ако няма сделка с всички 28 члена на блока. Бъдещата миграция на бежанци, които вече са в ЕС, трябва да се управлява по-добре в рамките на такива споразумения, добави канцлерът. \"Един човек, който търси защита в Европа, не може да избира държавата, в която да подаде молба за убежище. Не можем да оставим сами държавите като Италия, които понасят бремето на пристигащите\", настоя Меркел. Говорейки необичайно емоционално, тя се опита да спечели на своя страна критиците в собствения й консервативен блок, пише \"Ройтерс\". В речта си пред парламента тя призова за мултилатерализъм вместо за едностранни действия от страна на отделните страни - членки на ЕС, защото в противен случай \"никой повече няма да вярва в системата от ценности, която ни направи силни\". Меркел призова за сключване на  споразумения за прием на мигранти с африкански страни  по модела на сделката с Турция и добави, че с намаляването на броя на мигрантите трябва да бъде върнат по-стриктният имиграционен контрол отпреди 2015 г. Канцлерът каза, че НАТО остава от ключово значение за отбраната на Германия въпреки напреженията в алианса и че Европа трябва да продължи диалога със САЩ за избягване на търговска война. Тя говори и за необходимите  реформи в еврозоната . Гръцката програма, подобно на други, бе голямо предизвикателство, но можем да кажем, че еврото е стабилно. Тези програми вече приключиха, страните от еврозоната са конкурентоспособни. Бе свършена добра работа и бе даден добър пример за европейска солидарност, каза Меркел, цитирана от БТА. \"Но все още има нужда от реформа. Затова  се споразумяхме с Франция  да работим заедно\" за разработване на европейски стабилизационен фонд и вид европейски валутен фонд за избягване на потенциални кризи, каза Меркел.", "date": "2018.06.28", "title": "Съдбата на Европа е заложена на карта заради въпроса за миграцията, каза Меркел"}
{"url": "https://www.dnevnik.bg/biznes/turizam/2018/06/28/3208065_proverka_ustanovi_shest_nezakonni_zavedeniia_na/", "text": "Шест незаконни заведения трябва да бъдат премахнати от неохраняемите плажове в Шкорпиловци. Това съобщи по време на проверка на място министърът на туризма Николина Ангелкова, цитирана от БТА. Четири от тях са на плажа \"Шкорпиловци юг\", а две - на \"Шкорпиловци север\". Аргументът е, че когато плажът е неохраняем и липсва одобрена схема, обектите трябва да се премахнат като незаконни. Ангелкова съобщи, че ще бъде сезиран кметът на община Долни чифлик, за да стартира процедура по премахване. За двата неохраняеми плажа предстоят търгове и ще се види дали ще се явят желаещи да ги стопанисват. Освен стопанисваните плажове министерството ще продължи проверките и на неохраняемите. Тя обясни, че са предложени промени в закона и да има специално административно наказание и глоби по отношение на неохраняемите плажове.", "date": "2018.06.28", "title": "Проверка установи шест незаконни заведения на Шкорпиловци"}
{"url": "https://www.dnevnik.bg/bulgaria/2018/06/28/3207640_juliia_krusteva_za_dosieto_sabina_kafkianski/", "text": "В новия брой на списание  \"Vanity Fair\"  има обширна публикация за Юлия Кръстева под заглавие \"Аз? Шпионка? Юлия Кръстева се обяснява\". Авторката на над 40 художествени книги и научни трудове - по философия, семиотика, психоанализа, литературна теория - за първи път анализира  изнесените от комисията по досиетата  през март документи, въз основа на които комисията я обяви за сътрудник на бившата Държавна сигурност с псевдоним \"Сабина\". Материалът е преведен в сайта  Артакция . Бях поразена - разказва Кръстева за деня, в който от списание \"Нувел обсерватьор\" са й съобщили вестта, търсейки я за коментар. \"Повтарям: никога не съм принадлежала на никакви български тайни служби. Нито френски, нито руски, нито американски. Познавам впрочем силата на изтласкването, за да не попадна на свой ред в този капан. След първите \"разкрития\" мои близки ми се обадиха, за да ме убеждават да си призная. \"Не е толкова страшно, казваха ми. Ако е вярно, трябва да си поемеш отговорността. Има и романтика в двойния живот.\" Един израелски приятел с неизменното си чувство за хумор дори ме поздрави: \"Шапка ти свалям! Дори МОСАД, който има шпиони навсякъде, не го знаеше\". Съжалявам, че трябва да го разочаровам. Несъмнено съм имала повече от един живот, но не и този\", отхвърля Кръстева отново и категорично, без никакви уговорки, както и преди три месеца, твърдението, че е била агент на ДС. Юлия Кръстева изразява и възмущението си от проследяването на нейната лична кореспонденция с родителите й в България и публикуването й в медиите. Впрочем както за мнозина експерти по методите на ДС, така и според логиката проследяването на писмата оприличава материалите \"Сабина\" повече на досие на наблюдавано лице, а не на завербуван агент, това споделя и самата Кръстева. Що се отнася до пощенската й картичка от Брюксел с приветствения надпис до служител в посолството (\"Да живее народната власт\"), списанието го определя като саркастичен лозунг, а за самата картичка е казано с доза ирония, че е ползвана като \"доказателство за двойната игра на Кръстева\". Юлия Кръстева анализира и справката от досието, според която предупредила, че не иска нищо да пише, и пита риторично защо към нея е проявена \"странна снизходителност\". \"Защо никога не са ми предложили или наложили да сътруднича, както правят с много студенти на стаж в чужбина? А измислят за мен \"легенда\" (както казват в службите), съшита с бели конци история при пълна липса на доказателства за предполагаемата ми \"вербовка\", заключава Кръстева. \"Дневник\" публикува извадки от анализа на Юлия Кръстева: \"При прочита на тези доклади една журналистка от български произход от престижното списание \"Лондон ривю ъв букс\" предполага, че аз съм разигравала агентите. Истината е много по-проста: не се застоявах пред гишетата на посолството и консулството; разменях по някоя учтива дума със служителите, повечето от които шпиони (класика), чиито имена обикновено не знаех. Никога не съм работила нито с тях, нито за тях и все още не знам за кого става дума. Като си мисля за това днес, си представям кафкиански чиновници, затворени в кабинетите си, принудени да снасят информация, за да оправдаят заплатите си, да получат повишение, да бъдат оценени от началниците си и по-добре да изхранват семейството си. Те искат да ми изработят досие, но без уличаващи доказателства. Измислят, че сътруднича, но не прекаляват. Дали са се шегували по мой адрес, докато са си пиели сливовата? (...) През повечето време са се задоволявали да преписват злободневните новини. Само веднъж – кой знае какво ги е прихванало – са напълно превъртели и са ми приписали безумни думи за \"палестинската кауза\", която не получавала достатъчно подкрепа заради \"повлияния от ционистите печат\". Може би са мислили, че ми правят услуга, поправяйки грешката, допусната с историята с Алберт Коен (бел. ред - заради положителна рецензия на Юлия Кръстева в България за книга на Коен тя е била порицана от конюнктурната критика - бел. ред.)? Едно е сигурно: доста бързо съм престанала да ги вдъхновявам, след като досието Сабина е било затворено през 1974 г. по липса на осезаеми резултати.\" (...) \"Приписват ми стратегии, прилагани към тайните агенти. Нямах такива. Знаех, че ще остана чужденка във Франция. Чуждостта вече ставаше моя страна, моя съдба. И откривах в нея нова идея за щастието: да не принадлежиш, да не бъдеш \"в служба на\", а да се опитваш да бъдеш, без \"да бъдеш от\". В този свой избор се ръководех от идеите на Пруст и Аренд. Не е ли най-важното да можеш да мислиш от друга гледна точка, от гледната точка на другия? Изпитание и шанс. Така че минавах през консулството, за да се опитам да издействам евентуално посещение на родителите ми в Париж, и бързах да напусна тези кабинети, за да се върна към четивата си, към семинарите си, към книгите си.\" (...) \"Никога на нищо ли не ни учи историята? (..) Как да не забележим, че тези 29 лични писма, отваряни от полицията на режим, в който лъжата е станала политически инструмент, представляват злоупотреба може би дори по-разрушителна от липсата на гражданска свобода? Само по себе си това оскърбление показва, че предполагаемото ми \"досие\" не е на агент, а на лице под наблюдение.\" (...) \"Ще ми възразят, че тази история със шпионажа изглежда правдоподобна: дошла съм от България; родителите ми са останали в София; била съм принудена да сътруднича на режима, ако не за друго, то за да ги предпазя. След като понякога съм ходила в посолството, за да придвижа молбите им за визи, значи, не съм много чиста. По-лошо, ще кажат манипулаторите на \"фишове\" - толкова съм се разграничавала от родната си страна, че съм практикувала психоанализа на френски! Имала съм нещо за криене. Само че този начин на мислене чрез \"правдоподобни\" предпоставки отрича уникалността на индивида. Вече няма човешки същества, има само схеми, и ако попаднете в някоя от тях, с вас е свършено. Вървете след това да обяснявате, че истината е по самата си същност уникална, haecceitas (индивидуалност), \"ето кое съществува\", както казваха средновековните философи. Слухът е прилепчив – заразяват се и престават да ви слушат.\" (...) Хичкок казваше: \"Показвам невинния в света на виновните\". Днес медиите често правят обратното – показват виновния в света на невинните. Те вече не наблюдават света, задавайки си въпроси – те нанасят удари и разпространяват лъжи. (...) Дават ли си сметка, че участват в една посттоталитарна мерзост?\" (...) \"В цялата тази история се почувствах като микрон, застигнат от нагона за смърт, който залива днес дезориентираната ни планета. Продължавайки \"да пътувам себе си\" /бел. ред - Кръстева има книга с това заглавие/ заедно със семейството ми, аналитиците ми, приятелите ми, колкото проницателни, толкова и взискателни, не изключвам възможността да заведа дело, за да демонтирам тази система. И все пак дълбоко в мен продължават да отекват думите на Колет: \"Никога не е било свръх-силите ми да се възродя\".", "date": "2018.06.28", "title": "Юлия Кръстева за досието \"Сабина\": Кафкиански чиновници оправдаваха заплатите си"}
{"url": "https://www.dnevnik.bg/evropa/2018/06/28/3208069_kakvi_reformi_v_evrozonata_shte_obsujdat_liderite_na_es/", "text": "Ръководителите на Европейския съюз трябва да разгледат утре различните варианти за реформа в еврозоната, за да може тя да устоява по-добре на кризите, но вероятно няма да стигнат до важни решения, както се очакваше първоначално, предаде \"Франс прес\". В петък сутринта в Брюксел ще се срещнат лидерите на 27 страни - Великобритания е изключена заради Брекзит. Те ще обсъждат финансовата политика на съюза. Днес през първия ден от срещата на върха основният акцент ще е върху  миграционните предизвикателства . Утре 27-те ще работят върху предложенията, направени от двете големи сили в икономиката на еврозоната -  Франция и Германия  - на 19 юни в Месеберг (близо до Берлин). Бюджет на еврозоната Основната идея на президента на Франция Еманюел Макрон за единен бюджет на еврозоната, която предизвика различни мнения, се споменава само косвено в проекта за заключителна декларация на срещата на върха според \"Франс прес\". В Месеберг германският канцлер Ангела Меркел изрази подкрепата си за предложението на френския си колега, но в по-малко амбициозен вариант от първоначалната концепция. Берлин е отворен към един по-скромен проект за бюджета на ЕС, като никаква конкретна сума не е цитирана и той трябва да бъде одобрен от 27-те страни - членки на ЕС, а не само от 19-те страни в еврозоната. Холандия  даде ясно да се разбере , че не вижда ползата от подобна инициатива, а други страни, без открито да се противопоставят на идеята за единен бюджет, изразиха съмненията си по предложеното от Париж и Берлин финансиране. Люксембург и Ирландия например не са благоприятно настроени към въвеждането на нови данъци върху храната. Европейски валутен фонд Страните могат по-лесно да достигнат до консенсус по предложението на Франция и Германия за засилване на ролята на Европейския механизъм за стабилност, основния инструмент за \"гасене на пожари\" при дългови кризи. Ръководителите са склонни да му дадат нова функция - на кредитор от последна инстанция - със сума от около 60 милиарда евро. Тя ще се отпуска, когато всички страни в еврозоната определят като системна слабостта на голяма банка. Европейският механизъм за стабилност, който действа като защитна мрежа, трябва да си върне парите впоследствие от европейския валутен фонд, захранван чрез вноските на банките от еврозоната. Банков съюз Банковият съюз, който бе създаден след финансовата криза, разтърсила ЕС през 2008 година, все още не е изцяло завършен. От години Германия настоява за създаването на система за гарантиране на вноските, защото се страхува, че германските вложители ще трябва да плащат за банките на южните страни като Италия, които са обвинявани, че управляват по-лошо финансите си. Целта на системата е да избегне паника сред вложителите, които да се втурнат към гишетата на банките си, ако те имат трудности. /БТА", "date": "2018.06.28", "title": "Какви реформи в еврозоната ще обсъждат лидерите на ЕС"}
{"url": "https://www.dnevnik.bg/biznes/2018/06/28/3208121_mercedes_zapochna_izgrajdaneto_na_tri_zavoda_krai/", "text": "Производителят на фаровете на \"Мерцедес-Бенц\" \"Одело\" започна изграждането на три завода и парк за поддоставчици в \"Тракия икономическа зона\" край Пловдив. Инвестицията на компанията е в размер на 40.6 милиона евро. Заводът ще бъде изграден върху площ от 23 хил. кв.м и се очаква да бъдат разкрити близо 400 работни места. По предварителни разчети серийното производство в първия завод ще започне през декември 2020 г. До 2023 г. пък трябва да бъдат построени и останалите два завода. На първата копка на строежа присъства и министърът на икономиката Емил Караниколов.", "date": "2018.06.28", "title": "Производителят на фаровете на \"Мерцедес\" започна изграждането на три завода край Пловдив"}
{"url": "https://www.dnevnik.bg/razvlechenie/2018/06/28/3207175_apoloniia_2018_-_fsb_chamkoriia_i_novo_bulgarsko_kino/", "text": "Над 70 събития включва тазгодишната програма на празниците на изкуствата \"Аполония\" в Созопол. Това съобщи изпълнителният директор на фондация \"Аполония\" Маргарита Димитрова в интервю за БНТ. Поредното - 34-то издание на фестивала, ще бъде от 31 август до 8 септември, а организаторите обещават разнообразна програма за почитателите на българското кино, театър, класическа и модерна музика, литература и изобразително изкуство. \"Аполония\" ще се открие с изложбите на Греди Асса, Димо Колибаров, Ясен Гюзелев и Стоян Дечев на 31 август в Художествената галерия в Созопол. Изпълнението на Младежката филхармония \"София\" при Националното музикално училище \"Любомир Пипков\" с диригент Георги Патриков ще постави началото на концертите в амфитеатъра в града. Солист ще е 14-годишният цигулар Кай Орлинов, който вече е носител на редица национални и международни призове. Музика Музикалната програма на фестивала включва класически и джаз концерти. Публиката ще може да се запознае с цигуларите от майсторския клас на Минчо Минчев, а за почитателите е спектакълът на фолклорния ансамбъл \"Странджа\". На сцената на амфитеатъра в деветте фестивални дни ще излязат Хилда Казасян, Белослава, Стенли, \"Ангел Заберски трио\", Васил Петров и Военен биг бенд - Стара Загора, младата рок група JEREMY?, Милица Гладнишка, GloBalKan, Koka Mass Jazz и фънк групата Funky Miracle. Акцент в музикалната секция ще бъде най-новият проект на тромпетиста Михаил Йосифов - Bg Vintage, който създава заедно с артистичния си мениджър Елисавета Петрушева и певицата от суинг триото Sentimental swingers Вера Шандел. Идеята на екипа е да припомни популярната българска градска музика от 20-те години до днес, но с нови авторски аранжименти. Фестивалът ще бъде закрит от една от най-популярните български рок групи за всички времена - ФСБ. За музикантите от бандата, които  празнуват 40 години на сцената , това ще е първа изява на \"Аполония\" Литература Литературните събития ще започнат с представянето на книгата \"Всички наши тела\" с автор Георги Господинов в Художествената галерия. В 20-те събития, посветени на българските издатели и писатели, ще бъдат представени над 11 нови заглавия, сред които \"Гласът на тишината\" на Иван Теофилов, \"Сестри Палавееви\" на Алек Попов, \"Оксиморон (Нечовешки роман)\" на Михаил Вешим, \"Остайница\" на Рене Карабаш, \"Балканска рапсодия\" на Мария Касимова-Моасе и др. Театър Народният театър засилва присъствието си на \"Аполония\", като тази година за първи път ще гостува с три спектакъла, съобщават организаторите. Това са \"Виновният\" от Димитър Димов, режисьор Юрий Дачев, \"Цветът на дълбоките води\" от Оля Стоянова, режисьор Бойка Велкова, и \"Лисичета\" от Лилиан Хелман, режисьор Бина Харалампиева. След успеха си на софийска сцена моноспектакълът \"Чамкория\" по романа на Милен Русков, режисьор Явор Гърдев (Театър 199), също се пренася на фестивалната сцена в Созопол. В ролята е актьорът Захари Бахаров, който тази година спечели наградите \"Аскер\" и \"Икар\" за водеща мъжка роля за изпълнението си в \"Чамкория\". Кино Седем филма ще бъдат представени на кино вечерите в читалище \"Отец Паисий\". Програмата ще открие \"Ага\" на режисьора Милко Лазаров, който тази година беше избран да закрие филмовия фестивал \"Берлинале\" в Берлин, а след това авторите му го представиха премиерно на българската публика на откриването на \"София филм фест\" 2018 г. Любителите на киното ще могат да избират между успешни заглавия като \"Посоки\" (режисьор Стефан Командарев), \"Възвишение\" (режисьор Виктор Божинов) и \"Вездесъщият\" (режисьор Илиян Джевелеков). Билетите за всички събития, както и златният пропуск, който осигурява достъп до всички събития, са пуснати за продажба в мрежата на  Eventim .", "date": "2018.06.28", "title": "\"Аполония\" 2018: ФСБ, \"Чамкория\" и ново българско кино"}
{"url": "https://www.dnevnik.bg/photos/2018/06/28/3207981_snimka_na_denia_za_voda_v_indiia/", "text": "Недостигът на питейна вода в Индия е много сериозен проблем, който се задълбочава. Агенция \"Ройтерс\" публикува снимки от Ню Делхи, Индия.", "date": "2018.06.28", "title": "Снимка на деня: За вода в Индия"}
{"url": "https://www.dnevnik.bg/sport/2018/06/28/3208060_kris_frum_e_reshen_da_zashiti_titlata_si_v_tur_dyo/", "text": "Четирикратният шампион в \"Тур дьо Франс\"  Крис Фрум  заяви, че има \"пълното право\" да защитава титлата си в надпреварата. През юли британецът очаква решение по казуса за употреба на допинг, защото беше уличен с близо двойно над позволеното количество за салбутамол по време на Обиколката на Испания през миналата година. Преди седмица  Фрум беше нападнат от легендарния френски колоездач Бернар Ино . Според него британецът не трябва да участва в Обиколката на Франция заради неразрешения случай с положителната проба. Ино е на мнение, че състезателите трябва да обявят стачка, ако Фрум застане на старта. \"Не съм направил нищо грешно тук. През годините винаги е имало малка тълпа, която не е щастлива да ни види, независимо от причините. Винаги сме се сблъсквали с трудности. Това е нещо, с което трябва да се справите в момента и се надявам то да не попречи на състезанието\", каза Фрум по повод изказването на Ино. Според правилата на Световната антидопингова агенция салбутамолът е специфично вещество, а не е допинг. По този начин Фрум използва вратичка в правилника да се състезава. Британецът участва в Обиколката на Италия през май, където триумфира по впечатляващ начин. С успеха си Фрум стана едва седмият колоездач с победи в трите големи обиколки. \"Тур до Франс\"  започва на 7 юли, като надпреварата ще събере повечето добри многоетапни състезатели. С трима лидери в състава си отборът на  \"Мовистар\" заяви амбицията си да спре доминацията на Фрум . Световният шампион в индивидуалното бягане по часовник и победител в Джирото през 2017 г. - Том Дюмулен, също ще бъде част от силната конкуренция в Тура.", "date": "2018.06.28", "title": "Крис Фрум е решен да зашити титлата си в \"Тур дьо Франс\" въпреки нападките"}
{"url": "https://www.dnevnik.bg/sport/2018/06/28/3207932_otpadaneto_na_germaniia_e_katastrofa_koiata_chakashe/", "text": "Неочаквано за мнозина  действащият шампион Германия беше изхвърлен още в групите на световнот о първенство по футбол. Крахът на бундестима обаче не бива да се приема като изненада, защото  най-ранното отпадане на отбора от 80 години насам  има своето логично обяснение. Четирикратните световни шампиони трябваше да видят сигналната лампичка и да обърнат внимание на предупрежденията, след като не можаха да покажат върхова форма в продължение на година преди шампионата в Русия. Но комбинацията от прекомерна увереност, инат и безразсъдство се превърнаха в токсична комбинация в мачовете от група F, което изпрати отбора у дома след само една победа в три срещи. Някога машина за голове, играеща неукротим атакуващ футбол, силата на тима в Русия беше значително отслабена, за да се превърне в разнородна смесица, на която ѝ липсва единство и е неспособна да работи като отбор. Очевидно най-голяма отговорност носи  селекционерът Йоахим Льов . Той никога не обърна подобаващо внимание на знаците, които бяха видими още миналата година. Световните шампиони отпреди четири години спечелиха Купата на конфедерациите през 2017 г. и завършиха по перфектен начин квалификациите с победи във всичките си десет мача. Льов се гордееше с дълбочината в състава, но след тези успехи нещата тръгнаха надолу. В контролите германците завършиха наравно с Англия, Франция и Испания, преди да дойде загубата от Бразилия през март. Последва поражение от Австрия и измъчена победа срещу Саудитска Арабия, преди отборът да замине за Русия. Льов непрекъснато експериментираше с избора си на състав и схемата на игра, настоявайки, че в основата на германския успех е да се приеме, че в контролите е позволено нещо да се обърка. Той остана уверен, че всичко ще мине добре, докато отборът не кацна в Русия. Странният подбор Неочаквано Льов  остави извън състава избрания за най-добър млад играч за сезона във Висшата лига - Лерой Сане , който вероятно е най-талантливият германски футболист от своето поколение. Селекционерът реши да заложи на застаряващия нападател Марио Гомес и играчи извън форма като Сами Кедира и Месут Йозил. Йозил и съотборникът му Илкай Гюндоган, които са от турски произход, се озоваха в центъра на голям скандал преди турнира заради  снимките с турския президент Реджеп Ердоган . Призивите в Германия към Льов да остави извън състава двамата играчи, които определиха Ердоган за \"моя президент\", никога не са били сериозно обсъждани. Беше очевидно, че двамата не могат да играят на високо ниво, докато въпросите около снимките продължават и в Русия. Йозил не се появи в игра след загубата от Мексико, но се завърна за последния решителен мач. Включването му не допринесе с нищо при поражението с 0:2 от Южна Корея. Бавен и склонен към грешки, на Йозил му липсваше креативността, която го превърна в име на домашната сцена през 2014 г. Проблемите обаче не свършваха дотук. Без изявен лидер и с неспособност да отбележи въпреки многото шансове, отборът завърши с едва два вкарани гола за трите си мача. \"Бяхме малко самоуверени в откриващия двубой срещу Мексико. Мислехме, че можем просто да натиснем бутона и да спечелим\", каза Льов още след поражението от Мексико. 58-годишният селекционер, който е начело на Германия от 2006 г., пое отговорността за фиаското, като предстои да видим дали ще изпълни договора си до 2022 г., или ще се оттегли от поста.", "date": "2018.06.28", "title": "Отпадането на Германия е катастрофа, която чакаше да се случи"}
{"url": "https://www.dnevnik.bg/politika/2018/06/28/3208068_antikorupcionnoto_obuchenie_na_deca_moje_da_zapochne/", "text": "Това бяха част от въпросите, около които се концентрира обсъждането на проект на стратегия за образователна програма \"Формиране на антикорупционно съзнание/поведение сред младите хора в училищата\" в ресорната комисия в парламента. Стратегията е изработена съвместно между Комисията за противодействие на корупцията и отнемане на незаконно придобито имущество (КПКОНПИ) и Министерството на образованието и науката. Идеята антикорупционното образование да бъде част от програмата на училищата беше лансирана от председателя на антикорупционната комисия Пламен Георгиев в интервю пред в. \"Труд\": \"Отнякъде трябва да се почне. Всички се нуждаем от превъзпитание. Един ученик примерно носи скъп телефон и маркови дрехи и е известно, че родителите му се занимават с незаконна дейност. Това никого не смущава, казва се: браво, успели са хората, имат стандарт. В скандинавските държави обществото ще се отдръпне от тях. Там, ако доктор поиска да му се плати, на пациента първата му мисъл ще е да сигнализира. А ние сме свикнали, независимо че сме здравно осигурени, да дадем на доктора пари. Не сме критични към корупцията\", казва в интервюто от началото на юни Георгиев. Пред депутатите да представят идеите за въвеждане на антикорупционно образование говориха само представителите на образователното ведомство. В залата бяха и членове на антикорупционната комисия, които не взеха думата. КПКОНПИ предлагат да се направи вид кампания със седмица за антикорупционно образование. Идеята е през нея училищата, пожелали това, да проведат по един урок в часа на класния ръководител на тема антикорупция. А най-добрите практики да бъдат награждавани. Друг вариант е да бъдат включвани и извънкласни занимания със състезателен характер. Или училищата да въведат факултативно обучение във формата на задължителни или свободно избираеми предмети. Двамата представители на образователното ведомство обясниха, че заради наскоро приета наредба училищата имат свобода да въвеждат часове по теми, които смятат за важни - без да е необходимо да бъде издаван акт на министъра или часът да се вкара в общообразователната програма. От дискусията стана известно, че експерти трябва да разработят материали, свързани с корупцията, с оглед възрастта на аудиторията, пред която ще се говори. До конкретно решение в парламентарната комисия днес не се стигна, но депутатите изразиха подкрепата си към въвеждане на антикорупционно образование. А председателят на парламентарната комисия за борба с корупцията, конфликт на интереси и парламентарна етика Борис Ячев увери, че ако се наложи, народните представители ще подкрепят и евентуална законодателна промяна. Според образователното министерство обучението може да започне от 4 клас. Чуха се мнения, че е рано тогава. Както и обратното, че в 11-12 клас би било твърде късно, защото тогава някои от учениците участват в избори. \"Някои от тях вече са участвали в корупция\", каза Кристина Сидорова (БСП) в аргумент, че обучението трябва да започне по-рано. Представителят на образователното министерство заяви, че въздействието на медиите и образованието е много важно. Даде пример с последната матура по философия, на която е имало въпрос \"Купуването и продаването на гласове е.....\". Сред отговорите имало \"стратегия\", \"манипулация\" и др. Но 95% от отговорите - което било впечатляващо число, обикновено процентът за един отговор стигал 85 %, били \"престъпление\". Симеон Найденов от \"Воля\" заяви, че трябва да се \"избие от главата на децата думата корупция, а не да се обучават на нея\". Той сподели от своя опит на следовател, включващ работа с деца, нарушили закона или извършили престъпление, че след задържането им или излизането им от затвора те са като герои сред съучениците си. \"Ако започнем отначало да ги зареждаме с думата корупция, някои може да се научат как да не го правят, но някои ще се научат как да го правят правилно\", обясни той и допълни, че обучението отрано може да има негативен ефект. Според него децата трябва да се обучават за наркотиците и други престъпления, които могат те да извършат, защото корупцията не може да бъде извършена от непълнолетен.  На обратното мнение бе Миглена Александрова от \"Обединени патриоти\", която каза, че \"децата не растат в саксии\" и е добре да се обучават отрано, за да могат да са запознати с това явление, като станат на 18 години. Милко Недялков от БСП каза, че децата трябва да се учат от малки какво е добро и зло. А корупцията е само една от злините в обществото. Не е иззела понятието за \"зло\". Според него новият начин на общуване чрез интернет е довел до нови кумири и герои за децата, според които силният е този с правото, той е и красивият. \"Да ги научим какво е добро и зло и да притурим корупцията към злините в обществото\", призова той. Според Ихсан Хаккъ от ДПС \"едно хубаво четиво за българския преход ще научи децата на всичко нужно за корупцията\".", "date": "2018.06.28", "title": "Антикорупционното обучение на деца може да започне още от четвърти клас"}
{"url": "https://www.dnevnik.bg/sviat/2018/06/28/3208127_obshtinite_v_severna_gurciia_iskat_referendum_za/", "text": "Местните власти в общини в Северна Гърция настояват жителите на страната да гласуват на референдум за името на Македония, подобен на този, който  ще се проведе в северозападната им съседка , съобщава кореспондентът на македонската агенция МИА в Атина. Целта е \"да се даде на гражданите законовото право да одобрят или отхвърлят\" името Северна Македония, договорено от правителствата в Атина и Скопие, смятат организаторите от Регионалния съвет на общините от Централна Македония - втория най-голям административен регион на Гърция след Атика. На среща в Солун, организирана от Регионалния съвет на Централна Македония, е прието решение, с което присъстващите 258 представители на местната самоуправа, 15 митрополити и 90 други представители на гръцки институции искат да задължат правителството да проведе референдума. Според участниците  договорът, подписан край Преспанското езеро , е \"много сериозно дипломатическо и национално поражение\", за което гражданите трябва да имат думата. Скорошни проучвания сочат, че близо две трети от гърците не приемат новото име на северозападната им съседка да съдържа думата \"Македония\". Допитването в Македония  е насрочено за есента .", "date": "2018.06.28", "title": "Общините в Северна Гърция искат референдум за договора с Македония"}
{"url": "https://www.dnevnik.bg/politika/2018/06/28/3208155_demokratichna_bulgariia_iska_ostavkata_na_borisov/", "text": "Премиерът Бойко Борисов да подаде оставка, защото неговото управление отдалечава България от европейските ценности. Това послание, подкрепено с аргументи, отправиха от обединение \"Демократична България\" по време на извънредна пресконференция. Председателят на \"Да, България\" Христо Иванов обърна внимание, че в Европейския съюз е започнало образуването на едно ядро около еврозоната и новата инициатива за съвместна отбрана, което ще взима решенията, но България няма да е в него. По думите му европейските партньори са съгласни в България да се проведе едно европредседателство, но когато става въпрос да включат страната в следващите кръгове на доверие, каквито са еврозоната и новата отбранителна инициатива, те показват, че нямат доверие в управлението. Според Иванов на Борисов му се казва от ЕС, че управление, което отказва да реформира правосъдието, отбраната и банките си, няма място в ядрото на съюза. Борислав Сандов, който е съпредседател на \"Зелените\", заяви, че вчера на заседанието на Министерския съвет са се взели няколко лоши за страната решения и затова е нужна оставката на Борисов и нови избори. Като такова решение той посочи  отмяната на мораториума върху строежа на АЕЦ \"Белене\",  който беше наложен през 2012 г. от първия кабинет на Бойко Борисов. \"Покрай скандала с острова на Борисов мина ключовото решение за АЕЦ \"Белене\" и се отваря схема за източване на милиарди публични средства за осъществяване на един абсолютно ненужен проект\", каза още Сандов. Той обърна внимание и върху  изпращането на вицепремиера Валери Симеонов на сесия на ЮНЕСКО в Бахрейн,  на която страната ни щяла да поиска намаляване на размера на природен парк \"Пирин\". Според Сандов искането е подкрепено само от Танзания, Ангола, Азербайджан, Босна и Херцеговина, Куба и Китай – \"страни, които са много далеч от демокрацията\". \"Нито една страна от ЕС не е подкрепила предложението. Надявам се, че тази поправка няма да мине, но това е сигнал, че България се отдалечава от европейските ценности\", допълни той. Председателят на ДСБ Атанас Атанасов каза от своя страна, че случващото се с  вота на недоверие в парламента  е доказателството за обезличаването на институцията. Той обърна внимание, че по време на дебатите нито един депутат от ГЕРБ не се изказал, а председателят на комисията по вътрешна сигурност и обществен ред Цветан Цветанов, който е и председател на парламентарната група на ГЕРБ, е говорил, но извън пленарната зала. От БСП пък изобщо не поставили въпроса за отсъствието на премиера от залата. Според Атанасов най-важният мотив във вота на недоверие, който е за несправяне по тема \"Сигурност\", липсвал, а той е за \"заграбването на системата от сарайския кръг\". Атанасов добави, че когато трябва да избират членове на Висшия съдебен съвет, опозиция и управляващи нямат различия и са заедно в пленарната зала.", "date": "2018.06.28", "title": "\"Демократична България\" иска оставката на Борисов заради отдалечаване от европейските ценности"}
{"url": "https://www.dnevnik.bg/sport/2018/06/28/3208146_barselona_se_razdelia_s_aleksandur_vezenkov/", "text": "Барселона\" ще се раздели с българския баскетболист Александър Везенков, съобщи в. \"Мундо депортиво\". 22-годишният играч, който миналата година беше избран под №57 в драфта на НБА, има договор с каталунците до лятото на 2019 г. Той ще получи финансова компенсация за предсрочното прекратяване на контракта. Напускането на Везенков беше очаквано, след като \"Барселона\" реши да остави Светислав Пешич начело на тима. Сръбският треньор няма намерение да разчита на българина, след като и през миналия сезон му даваше малко шансове за изява. Везенков взе участие в 21 шампионатни срещи през сезон 2017/2018. Той записа 6.9 точки и 3.3 борби при 15 минути средно на мач. В предходния сезон българинът игра в 32 двубоя, в които имаше средно по 19 игрови минути, 9 точки и 3.2 борби. На този етап няма яснота накъде ще се насочи Везенков. Силен интерес към него има от гръцкия вицешампион \"Олимпиакос\". Българският баскетболист е добре познат в гръцкото първенство, където игра за \"Арис\" между 2011 и 2015 г. и беше избран за най-полезен играч в последния си сезон. Остава и опцията да заиграе в \"Бруклин нетс\", който го избран в драфта на НБА. Тя обаче изглежда малко вероятна, въпреки че \"мрежите\" имат сериозен дефицит на играчи на позицията на Везенков. В момента тежкото крило е с българския национален отбор, на който му предстоят квалификации за световното първенство в Китай през 2019 г. На 29 юни националите посрещат Исландия, а на 2 юли ще гостуват на Чехия. България заема последното място в групата си с една победа и три загуби. Чехите са начело с три победи и едно поражение. Исландия и Финландия имат по две спечелени и две загубени срещи. За следващата фаза на квалификациите ще се класират първите три отбора в групата.", "date": "2018.06.28", "title": "\"Барселона\" се разделя с Александър Везенков"}
{"url": "https://www.dnevnik.bg/sviat/2018/06/28/3208156_sudut_ogranichi_pravata_na_profsujuzite_v_sasht/", "text": "Решение на Върховния съд на САЩ ограничи правата на профсъюзите в публичния сектор, като им забрани да събират вноски и от служители, които не са техни членове. Това е посрещнато като удар по и без това намаляващото влияние и популярност на синдикатите. Според първите коментари с 5 срещу 4 гласа върховните съдии са сложили край на споровете по прецедент, създаден преди 40 години, и са предизвикали най-сериозната промяна на правата за постигане на колективни трудови договори от десетилетия насам. Профсъюзите събираха своеобразна такса от всички служители с обяснението, че те се възползват от правилата по колективните договори, които са постигнати от синдикатите, независимо дали членуват в тях. Съдът се позова на Първата поправка в конституцията и реши, че в случая хората сами трябва да избират дали да плащат тази вноска. Делото бе заведено от Ричард Янъс от службата на щата Илинойс за здравеопазване и услуги за семействата. Той поиска миналото лято Върховният съд да отмени свое решение от 1977 г. Тогава съдиите постановяват по дело срещу образователното министерство на щата Детройт, че всички трябва да покрият разходите по колективното договаряне, както и че тези пари не може да се използват за политическа дейност. Янъс не е съгласен да плаща 45 долара месечно на Американската федерация на щатските, областните и общинските служители (AFSCME) и твърди, че когато става дума за \"такса\" за финансиране на преговори с правителството, това е вид политическо лобиране и дейност. Аргументите на AFSCME бяха, че по закон синдикатът е длъжен да защитава интересите както на членове, така и на останалите служители, а вноската е начин несдружените да платят своя \"честен дял\" за преговорите по трудови договори, от които се възползват всички. В момента около 5 милиона американци правят такива вноски. \"Да бъдат принуждавани служителите да подкрепят възгледи, с които не са съгласни, нарушава основен конституционен принцип и в повечето случаи всеки подобен опит би бил подложен на масово осъждане\", коментира съдия Самюъл Ейлито. Колегата му Елена Кейгън, подкрепена от либералните Рут Гинсбърг, Стивън Брайър и Соня Сотомайор, заяви, че Върховният съд е попречил на американците да взимат важни решения за управлението на работното си място, а Първата поправка е била употребена като оръжие за намеса в икономическата и регулаторната политика. Решението е втора сериозна победа във Върховния съд на САЩ за консервативните републиканци в рамките на два дни след това, с което бе потвърдена част от президентската забрана за допускане на граждани на няколко предимно мюсюлмански държави. Президентът Доналд Тръмп приветства в \"Туитър\" крайния резултат по случая Янъс и заяви, че това е \"голяма загуба за банковите сметки на демократите\". \"Няма спор, че съдебното решение има огромно значение върху това дали профсъюзите в публичния сектор ще продължат да съществуват в бъдеще. Без възможност да събират такса от нечленове много може да не оцелеят\", коментира Лорин Новак от адвокатската кантора Schiff Hardin, представлявала и профсъюзи, и работодатели.", "date": "2018.06.28", "title": "Съдът ограничи правата на профсъюзите в САЩ"}
{"url": "https://www.dnevnik.bg/evropa/2018/06/28/3208157_irlandiia_moje_da_spre_ekstradiciiata_na_poliak_zaradi/", "text": "Ирландия може да спре екстрадицията на полски гражданин, ако реши, че скорошната реформа на съдебната система в Полша означава, че страната вече не може да гарантира провеждането на справедлив процес, заяви съветник към Съда на ЕС, цитиран от \"Ройтерс\". Случаят показва в каква степен мащабните промени в полското правосъдие, прокарани от управляващата националистка партия \"Право и справедливост\" (ПиС), са навредили на репутацията на Полша сред партньорите й от ЕС, коментира \"Ройтерс\". Реформите , въведени след идването на власт на ПиС в края на 2015 г., са остро критикувани от ЕС, от правозащитни и лобистки групи, както и от вътрешната политическа опозиция заради това, че подкопават независимостта на съдилищата и отслабват демокрацията. ЕС провежда безпрецедентно разследване на последиците от промените върху върховенството на закона в Полша. Полският затворник, който е обвинен в трафик на наркотици, не иска да бъде екстрадиран и казва, че заради скорошните промени в полската правосъдна система ще има реален риск да не получи справедлив съдебен процес в Полша. Съдът на ЕС често, макар и невинаги следва съветите на генералния адвокат в крайните си решения. В този случай според генералния адвокат, ако ирландският съд реши, че \"съществува реален риск от явен отказ на правосъдие заради недостатъци в съдебната система\" в Полша и че въпросният човек ще бъде засегнат от тях, ирландският съд може да отложи екстрадирането му. За да намали напрежението след две години спорове с ЕС за върховенството на закона, Варшава по-рано тази година  предложи някои отстъпки  по въпроса за съдилищата. Според ЕС обаче те не са достатъчни и съюзът иска да окаже допълнителен натиск.  Процедурата срещу Полша , задействана от еврокомисията, на теория може да доведе до лишаването на страната от правото й на глас в ЕС, но това ще изисква единодушието на всички държави членки, а евроскептичното правителство на Унгария се закани да блокира подобни санкции.", "date": "2018.06.28", "title": "Ирландия може да спре екстрадицията на поляк заради спорната съдебна реформа на Варшава"}
{"url": "https://www.dnevnik.bg/sviat/2018/06/28/3208195_trump_i_putin_shte_se_sreshtnat_v_helzinki_na_16_juli/", "text": "Президентите на Русия и САЩ Владимир Путин и Доналд Тръмп ще се срещнат във финландската столица Хелзинки на 16 юли. Това съобщиха Белият дом и Кремъл. Това ще е първата двустранна среща на Тръмп и Путин, откакто сегашният американски държавен глава зае поста си през януари 2017 г. Досега те са разговаряли два пъти - на две срещи на върха през 2017 г.,  една през юли в Хамбург  и  една във Виетнам  през ноември. Финландия  бе споменавана като възможно място  в американски и руски медии в последните дни. По неофициална информация  Виена също се е разглеждала  като възможно място, но идеята е била отхвърлена. Разговорите им ще се проведат няколко дни след срещата на върха на НАТО в Брюксел на 11-12 юли и след посещението на Тръмп във Великобритания ден по-късно. Подробностите бяха договорени вчера при срещата на съветника на Тръмп за националната сигурност  Джон Болтън  с Путин. След нея  двете страни съобщиха , че датата и мястото ще бъдат обявени днес. В съобщението на Кремъл се казва още, че двамата лидери ще обсъждат отношнията си и перспективите пред тях.", "date": "2018.06.28", "title": "Тръмп и Путин ще се срещнат в Хелзинки на 16 юли"}
{"url": "https://www.dnevnik.bg/sviat/2018/06/28/3208152_kosovo_shte_suzdade_amerikanska_ikonomicheska_zona/", "text": "Косово ще открие американска икономическа зона в град Джаков, в западната част на страната, предаде агенция МИА, цитирана от БТА. Премиерът на Косово също обяви новината в \"Туитър\". Решението е взето на заседание на правителството във вторник. Премиерът Рамуш Харадинай  изрази голямо задоволство , че тази инициатива ще се реализира, като подчерта, че правителството е направило необходимата подготовка. Харадинай съобщи, че се очаква скоро да бъде изготвена оценка за изпълнимостта на проекта, в който ще бъде включена и Американската агенция за международно развитие (USAID). Джаков е един от големите косовски градове, познат и със сръбското си име (Джаковица), а в България и като Дяково.", "date": "2018.06.28", "title": "Косово ще създаде американска икономическа зона"}
{"url": "https://www.dnevnik.bg/bulgaria/2018/06/28/3208206_s_popravka_v_zakona_otmenenite_ot_suda_integracionni/", "text": "С промяна в закона ще се реши проблемът с изплащането на интеграционните добавки на хората с увреждания, които Върховният административен съд (ВАС) отмени. В това увери министърът на труда и социалната политика Бисер Петков. По-рано този месец съдът отмени окончателно текстове от Правилника за прилагане на Закона за интеграция на хората с увреждания, които определят размера на месечните добавки за социална интеграция, транспортни, информационни и телекомуникационни услуги. Текстовете от правилника фиксираха размера на добавките като процент от гарантирания минимален доход, докато Законът за хората с увреждания повелява сумите да се определят индивидуално според нуждите на конкретния човек. Министърът поясни, цитиран от \"Фокус\", че съдебното решение ще засегне само новите случаи, а хората, които вече получават интеграционни добавки, ще продължат да го правят докато не изтече срокът на решението на ТЕЛК. По думите му отменените текстове от правилника ще влязат в закона и така проблемът ще бъде уреден. Изрази надежда, че депутатите ще приемат измененията до средата на юли, за да няма ощетени.", "date": "2018.06.28", "title": "С поправка в закона отменените от съда интеграционни добавки ще бъдат върнати"}
{"url": "https://www.dnevnik.bg/bulgaria/2018/06/28/3208138_dps_predupredi_za_prestupna_shema_za_vzimane_na/", "text": "ДПС предлага създаване на временна анкетна комисия за проучване на информация за придобиване на българско гражданство чрез даване на подкупи. Това съобщи депутатът от ДПС Йордан Цонев в Народното събрание, цитиран от \"Фокус\". Той поясни, че се е появила информация, че над 114 души, издирвани от Интерпол, са получили българско гражданство. Според Цонев във френските медии се говори за един министър и един вицепремиер, замесени в тази схема. \"Българският парламент трябва да проведе това разследване и да се опита да изчисти това петно, което в момента е лепнато на нашата държава\", заяви Цонев. Според него тази информация минира пътя на страната към Шенген. Депутатът съобщи, че ДПС ще потърси подкрепата от \"БСП за България\" и ако се наложи - от управляващите, за създаването на тази комисия. Имената на заподозрените в корупция не бяха споменати, но снощи в ефира на Би Ти Ви Цонев посочи, че в публикациите във Франция са споменати представители на \"националистическите партии\" в България. Ставало дума за разследване, подкрепено със свидетелства от хора в съответните институции. Днес лидерът на \"Атака\" Волен Сидеров обяви, че става дума за празни приказки. \"Доколкото разбрах, ДПС искат да има анкетна комисия. Ако има данни за корупция, независимо коя партия засягат, дали \"Атака\", ВМРО или НФСБ, няма никакво значение, трябва да се реши въпросът, да се разследва, да се види, ако някой наистина е корумпиран, да си понесе последствията\", посочи Сидеров. Той призова от ДПС да бъдат по-конкретни. \"Трябва да посочат по-сериозни данни, за да се стигне до анкетна комисия. Нямам против да се разследва и комисия да се направи, ако има данни за корупция\", посочи Сидеров.", "date": "2018.06.28", "title": "ДПС предупреди за престъпна схема за получаване на българско гражданство"}
{"url": "https://www.dnevnik.bg/sport/2018/06/28/3208233_viktoriia_tomova_vleze_v_osnovnata_shema_na_uimbuldun/", "text": "Първата ракета на България Виктория Томова влезе в основната схема на женския \"Уимбълдън\". 23-годишната българка преодоля последния кръг на квалификациите след страхотна битка срещу рускинята Анна Калинская и драматична победа с 6:4, 6:7 (5), 6:3. Двубоят продължи 2.22 часа и премина през множество обрати. Томова сервираше за мача във втория сет, но Калинская се спаси с пробив в последния момент и спечели последвалия тайбрек. Българката обаче показа характер и здрави нерви в третия сет, преодоля няколко инфарктни момента и измъкна победата. България ще има представителка в основната схема на женския \"Уимбълдън\" за 29-а поредна година. За Томова това ще е дебют в най-стария и престижен тенис турнир в света. За пръв път в своята кариера българката преодолява квалификации за турнир от Големия шлем. През януари тя влезе в основната схема на \"Уимбълдън\", но като \"щастлива губеща\" от пресявките. Томова, която за втори път след 2017 г. взе участие в квалификациите за \"Уимбълдън\", стигна до същинската част на турнира след три трисетови победи. В първия кръг тя надигра австралийката Джейми Форлис с 6:3, 2:6, 6:4, а във втория се справи с японката Аяно Шимузи след 6:3, 4:6, 6:0. Калинская беше много впечатляваща по пътя си към мача с Томова. В първия кръг 19-годишната рускиня победи финалистката от \"Уимбълдън\" 2013 Сабине Лисицки с 6:4, 7:6 (3), след което елиминира поставената под №7 Далила Якупович - 6:2, 7:6 (4). Финалната битка за място в основната схема започна страхотно за Томова. Българката спечели четири поредни гейма и изглеждаше сигурна в спечелването на първия сет. Последва обрат на корта и Калинская на свой ред взе четири последователни гейма, за да изравни резултата. Българката обаче спря серията на рускинята с третия си пробив, след което показа увереност и спокойствие, сервирайки за спечелването на сета. Вторият сет се движеше гейм за гейм без пробиви до 4:4. Томова нанесе първия удар, след като успя да пробие подаването на Калинская за 5:4. Българката сервираше за спечелването на мача, но се пропука и рускинята върна пробива. Двете взеха следващите си сервис геймове и стигнаха до тайбрек. В него Калинская взе ранен аванс и стигна до четири поредни сетбола при 6:2. Томова спаси три от тях, но при четвъртия рускинята все пак сложи точка на втората част. Третият сет започна трудно за Томова. В първото си подаване тя трябваше да мине през три равенства, преди да го спечели. Във второто ситуацията беше още по-тежка, но българката оцеля след цели пет спасени точки за пробив. В същото време Калинская печелеше доста по-убедително своите подавания. Именно тя обаче първа се пропука. Томова реализира пробив на 15 в осмия гейм и поведе с 5:3. Българката за втори път сервираше за победата и за втори път имаше огромни трудности. Тя обаче спаси две точки за пробив, след което сложи точка на спора при първия си мачбол. Жребият за основната схема на \"Уимбълдън\" ще се тегли в петък. България отново ще има представител и при мъжете, и при жените. Полуфиналистът от 2014 г. Григор Димитров ще запише осмо поредно и общо девето участие. Той ще е  поставен под №6 в надпреварата .", "date": "2018.06.28", "title": "Виктория Томова влезе в основната схема на \"Уимбълдън\""}
{"url": "https://www.dnevnik.bg/politika/2018/06/28/3208240_bsp_iska_otstraniavaneto_na_ivan_ivanov_kato_shef_na/", "text": "БСП ще внесе сигнал до главния прокурор срещу председателя на КЕВР Иван Иванов, а в Народното събрание - проекторешение за освобождаването му от комисията. Това обяви лидерът на БСП Корнелия Нинова по време на пресконференция в централата на партията, цитирана от агенция \"Фокус\". По-рано при разглеждането на отчета на КЕВР за работата й през 2017 г. в Народното събрание Нинова попита Иванов дали регулаторът е обсъдил внесената от партията подписка за спиране на сделката, при която се очаква \"Инерком\" да придобие бизнеса на ЧЕЗ в България. Иванов отговори, че комисията не може да разглежда такива подписки. Именно с това Нинова мотивира сигнала до главния прокурор - отказа на Иванов да изпълни задълженията на комисията, вменени в Закона за енергетиката след последните промени. С тях на регулатора беше разрешено да се произнася по енергийни сделки. \"Въпреки специалното изменение г-н Иванов каза пред целия парламент, че няма да го изпълни, защото е лошо. Един друг закон – Наказателният кодекс, предвижда 5 години лишаване от свобода\", каза Нинова. Лидерът на БСП поясни, че с това не се изчерпват действията на БСП и утре опозицията ще внесе проекторешение за освобождаване на Иван Иванов като председател на КЕВР.  Няма да оставим тъмната сделка с ЧЕЗ да се случи на гърба на народа и на българския национален интерес, посочи още тя.  Нинова разкритикува председателя на КЕВР Иван Иванов и за думите му, че подписите, събрани от БСП срещу сделката с ЧЕЗ, нямат значение. Попитана дали БСП ще предложи кой да заеме мястото на Иванов, Нинова посочи, че не предлагат кой да го замести. По думите й желанието на опозицията е Иван Иванов да си понесе отговорността за това, което прави. ", "date": "2018.06.28", "title": "БСП иска отстраняването на Иван Иванов като шеф на енергийния регулатор"}
{"url": "https://www.dnevnik.bg/photos/2018/06/28/3208169_fotogaleriia_putin_i_infantino_pokazvat_futbolni/", "text": "Президентът на Русия Владимир Путин и президентът на ФИФА Джани Инфантино взеха участие в демонстративен мач на специално изградения за световното първенство футболен парк на Червения площад.", "date": "2018.06.28", "title": "Фотогалерия: Путин и Инфантино показват футболни умения на Червения площад"}
{"url": "https://www.dnevnik.bg/bulgaria/2018/06/28/3207885_sudut_otkaza_da_osvobodi_ot_domashen_arest_podsudimata/", "text": "Осъдената от първата съдебна инстанция на 18 години затвор бивша акушерка от болница \"Софиямед\" Емилия Ковачева поиска по-лека мярка за неотклонение от наложената ѝ - домашен арест. Молбата ѝ до съда беше подадена от адвоката ѝ Владислав Янев, съдебният състав обаче не я уважи. През септември миналата година съдия Владислав Астраджиев  призна Ковачева за виновна по обвинение в опит за убийство на новородената Никол. Присъдата му не е окончателна и подлежи на обжалване. Магистратът обаче все още не е изготвил мотивите към нея, като днес обеща на страните да направи това до понеделник и така делото ще отиде в Софийския апелативен съд. Аргументите на защитата на Ковачева за намаляване на мярката ѝ за неотклонение бяха влошеното ѝ здравословно състояние - проблеми с щитовидната жлеза, заради което имала нужда от изследвания. Освен това била в депресия. Ковачева трябвало и да работи, за да се грижи за децата и родителите си. Съдия Астраджиев указа на Ковачева, че когато има нужда да посещава болница за изследвания или лечение, това ще бъде организирано, но няма да намали мярката ѝ в по-лека. Днес бащата на пострадалата Никол Димитрова каза, че тя е развила епилепсия вследствие на нанесения ѝ в болницата побой. ", "date": "2018.06.28", "title": "Съдът отказа да промени домашния арест на подсъдимата за побой над бебе акушерка"}
{"url": "https://www.dnevnik.bg/politika/2018/06/28/3208295_nso_dulji_12_mln_lv_za_obezshteteniia_shefut_na/", "text": "Националната служба за охрана (НСО) дължи 1.2 млн. лв за обезщетения за пенсии, каза на заседание на парламентарната комисия по отбрана генерал-майор Данчо Дяков, който е новият началник на службата. Той е разговарял с министъра на финансите Владислав Горанов и изрази \"умерен оптимизъм\", че напусналите и пенсионираните бивши служители ще получат обезщетенията си. Дяков смята, че законът за НСО трябва да бъде променен, защото пределната възраст за служба за военнизираните служители на службата е по-ниска с 2 г. от тази в армията и не могат да се пенсионират. Друга промяна трябвало да се направи в начина за взимане на решения. Дяков каза още, че е много трудно да се намира качествен състав както във въоръжените сили, така и в НСО. Недостигът в службата е около 12-14%. Пред депутатите Дяков каза, че има служители, които са получили предизвестията си. След заседанието Дяков заяви, че съкращения в НСО няма да има, но и нови назначения също, защото бюджетът не го позволява. Намеренията му са да бъдат оптимизирани разходите в службата, за да бъдат повишени заплатите на служителите. \"Не предвиждам значителни реформи в службата, защото службата доказа, че функционира много добре. Ако има някакви реформи, те ще са да може тя да бъде по-гъвкава при вземането на решенията, така че колегите ми не трябва да се притесняват от структурни и други реформи\", обясни пред журналисти Дяков Един от проблемите на службата остава остарелият автопарк. Според Дяков автомобилите на НСО \"не са първа младост\" и средната им възраст варира между 12 и 15 години, което изразходва голяма част от ресурса на службата. За опазването на събитията от българското председателство на ЕС НСО е получило помощ от около 40 служители на \"Военна полиция\". На Дяков не му е известно да е имало инциденти по време на събитията на председателството. Дяков отказа да коментира дали трябва промяна на кръга на охраняваните от службата лица с мотив, че решенията за това кой трябва да се пази са политически. Военната кариера на Данчо Дяков е преминала почти изцяло във \"Военна полиция\", като преди да заеме поста, той беше съветник на президента Румен Радев.", "date": "2018.06.28", "title": "НСО дължи 1.2 млн. лв. за обезщетения, шефът на службата иска промяна на закона"}
{"url": "https://www.dnevnik.bg/evropa/2018/06/28/3208258_zashto_brekzit_shte_e_na_zaden_plan_v_razgovorite_na/", "text": "На срещата на върха на ЕС  днес и утре  ще бъдат обсъдени редица неотложни въпроси, включително миграция, икономика, сигурност и Брекзит. Но какво искат различните страни от преговорите в Брюксел и къде е Брекзит в техните приоритети? Германия Изкушаващо е да си представим какво може да си кажат Ангела Меркел и Тереза Мей, срещайки се на четири очи в кулоарите на срещата на върха. Все пак и двете са изправени пред  инакомислие  и  открит бунт  в собствените им редици. И двете са в затруднено положение заради въпроси, свързани с държавни граници. Но именно поради това е малко вероятно германският канцлер да обърне особено внимание на Брекзит тази седмица. Тя е твърде заета да реализира обещаваната отдавна европейска стратегия за миграцията и да спаси собствената си политическа кожа. Бъдещето на крехкото правителство е на косъм. И коалицията може да се разпадне, ако тя не се върне у дома с достатъчно добро решение, което да потуши бунта на вътрешния й министър - и коалиционен партньор - който заплашва да наложи едностранно контрол по германските граници. В такъв сериозен момент проблемът с излизането на Обединеното кралство от ЕС изглежда далеч по-незначителен за загрижените законодатели. Не че Германия не се интересува от тази тема. Промишлеността - в частност влиятелното лоби на автомобилопроизводителите - излиза от кожата си при мисълта, че Обединеното кралство може да напусне ЕС, без двете страни да са постигнали споразумение за Брекзит. През последните години Йоахим Ланг, генералният директор на Федералната асоциация на германската промишленост, предупреди, че Обединеното кралство \"главоломно лети към хаотичен Брекзит\". Той добави, че ирландският въпрос може да бъде уреден само с оставане в митническия съюз и единния пазар. Болшинството тук иска повече яснота от Великобритания за това как тя си представя бъдещите отношения с ЕС, но Мей ще се натъкне на мощна съпротива дори при най-лекия намек за връщане на границата (между Ирландия и Северна Ирландия - бел. ред.). От друга страна, Меркел, която в ранните си години е живяла зад желязната завеса в Източна Германия, сега е в ситуация, в която в ЕС открито се дискутира как и къде да бъде затегнат граничният контрол и дори да бъдат възстановени граници в Европа. Франция  Франция отива на срещата на върха най-вече с две основни грижи. Първата е любимият дългосрочен проект на президента Макрон за  по-голямо обвързване на икономиките от еврозоната . Германският канцлер, изглежда, в крайна сметка се съгласи принципно да приеме разводнена версия на неговия план, включително за общ бюджет на еврозоната и допълнителни мерки за подпомагане на страните, изправени пред рецесия, макар че детайлите още са неясни. Срещата на върха ще бъде шанс да представят идеите си на другите страни от ЕС. Другият въпрос, завладял умовете на французите, е миграцията. Президентът Макрон  вбеси Италия  този месец, като я нарече \"безотговорна\" и \"цинична\" заради отказа й да приеме спасителен кораб, превозващ нелегални мигранти. Италия на свой ред обвини Франция в лицемерие. Въпросът как да се облекчи натискът върху европейските страни на първа линия на мигрантската криза поражда разделения. През 2015 г. предишното френско правителство обеща да приеме 30 000 бежанци от Гърция и Италия, но година по-късно пристигнаха едва малко над 1000 души. Френското правителство подкрепя предложенията за мигрантски центрове от закрит тип в държавите на първа линия, но не иска да има такива на френска територия. Имайки предвид всички тези грижи, които тормозят французите, малко е вероятно те да отделят много внимание на Брекзит. Франция твърдо се придържа към позицията на ЕС да не се дава възможност на Великобритания \"да избира\". Това значи, че свободното движение на хора, стоки и услуги са въпроси, които не могат да бъдат разделяни и Лондон трябва или да ги приеме вкупом, или да се откаже от всички. Но някои в Париж смятат, че има нарастващ апетит да се намери начин за безпрепятствена търговия, за да бъдат защитени френските производители, които изнасят за Острова. Няма обаче много признаци, че Париж ще отстъпи по въпроса за изработване на \"паспорт\" за Лондонското сити и неговите финансови услуги. Испания  Новият испански премиер Педро Санчес даде ясно да се разбере, че възнамерява да спазва ангажиментите, които страната му е поела към ЕС и европейския проект като цяло. Но с редица други проблеми, които са в дневния му ред - особено нарастващия брой мигранти, достигащи испанските брегове и напрежението в Каталуня - Брекзит не е основен приоритет за премиера социалист. Въпреки това той няма да може да игнорира въздействието, което британското излизане може да окаже на Гибралтар - британско владение, което Испания оспорва. На срещата на върха Санчес се очаква да докладва докъде са стигнали преговорите между Лондон и Мадрид за бъдещия статут на Гибралтар. Тези преговори, които по план трябва да приключат през октомври, се фокусираха върху възможното споделено използване на летището в Гибралтар и обмяната на данъчна информация. ЕС даде съгласието си Испания да може да наложи вето върху споразумението за Брекзит, ако е недоволна от уреждането на  статута на Гибралтар . Срещата на върха може също така да покаже дали Санчес възнамерява да продължи относително твърдата линия по гибралтарския въпрос, водена от предишното испанско правителство. Във всеки случай той ще иска да получи подкрепа от европейските си партньори по темата. Италия  За новото популистко правителство на Италия Брекзит е по-скоро страничен въпрос, който отвлича вниманието от важните теми. То иска да търгува с Обединеното кралство след излизането му от ЕС и иска да гарантира, че правата на италианските граждани на Острова са защитени. Но като изключим това, основната грижа на Италия е миграцията през Средиземно море. В този смисъл страната има две основни цели: да накара страните членки да поемат част от бремето, като подслонят тези, които вече са пристигнали на континента, и да не се позволи повече мигранти да поемат морско пътуване към Европа. В частност Италия  иска отмяна на Дъблинския регламент , който призовава мигрантите да бъдат проверявани в първата държава от ЕС, в която пристигнат. Италия смята, че това ще окаже твърде голям натиск върху страните на първа линия, включително Испания и Гърция. Но Италия може да се сблъска със съпротива от страна на други популистки правителства в Централна и Източна Европа, които не искат да приемат повече мигранти. Влиятелният вътрешен министър на Италия Матео Салвини иска ЕС да приеме обявения на 25 юни италианско-либийски план за разполагане на  центрове за задържане на мигранти  по южните граници на Либия. На теория мигрантите от Африка ще бъдат насочвани към тези центрове и така няма да им се позволява да прекосяват Средиземно море. Унгария  Унгарският премиер Виктор Орбан отива на този Европейски съвет уверен, но предпазлив. Той усеща, че печели спора за миграцията, но знае, че още не е победил. За него Брекзит вече е игран мач. Заклетият му враг Ангела Меркел изглежда ранена. Новото правителство в Рим споделя антиимигрантската реторика, както и правителството във Виена. Той може да разчита на  австрийския канцлер Себастиан Курц  да бие антиимигрантския барабан през следващите шест месеца, през които Австрия ще бъде ротационен председател на ЕС. Неговите съюзници в Бавария от Християнсоциалния съюз на Хорст Зеехофер са настроени войнствено. Другите страни  от Вишеградската четворка  застават плътно зад него. Но Орбан играе за време - той вижда пред себе си реална възможност след изборите за Европейски парламент догодина и разчита на много по-голяма роля в управлението на ЕС за популистки партии като неговата и популистки лидери като него. Междувременно му се налага да се занимава с досадни и отвличащи вниманието неща като  критиките в европарламента  заради строгите му мерки срещу правозащитни организации. Той ще се надява срещата на върха да свърши възможно по-бързо, за да може да се върне към гледането на футбол. Орбан каза в ефира на унгарското обществено радио, че до момента не е пропуснал и един мач от световното.", "date": "2018.06.28", "title": "Защо Брекзит ще е на заден план в разговорите на европейските лидери"}
{"url": "https://www.dnevnik.bg/photos/2018/06/28/3208086_fotogaleriia_sofiia_pod_dujda/", "text": "Локви, течащи капчуци, джвакащи плочки, реки по улиците и вълни от преминаващите автомобили - така изглежда София под продължаващия вече над 10 часа дъжд. Вижте живота в центъра на столицата днес в снимките на \"Дневник\". На снимката: Ъгълът на ул. \"Раковски\" и бул. \"Руски\"", "date": "2018.06.28", "title": "Фотогалерия: София под дъжда"}
{"url": "https://www.dnevnik.bg/sviat/2018/06/28/3208226_rumuniia_postavia_pod_zaplaha_vurhovenstvoto_na_zakona/", "text": "Десет европейски държави, САЩ и Канада предупредиха румънските депутати, че планирани от тях промени в наказателния кодекс ще поставят на изпитание върховенството на закона и способността за борба с корупцията и престъпността. Призивът дойде преди комисия в парламента да започне днес да разглежда промени, предложени, след като версия на текста бе одобрена на първо четене. Декриминализирането на престъпления като злоупотреба със служебно положение е сред планираните поправки. Две опозиционни партии вече ги оспорват в Конституционния съд. Неправителствени организации също предупредиха по-рано тази седмица, че част от текста е в противоречие с основния закон на страната. В последните седмици хиляди  протестираха срещу предложените промени . В изявлението си, предназначено за депутатите в Букурещ, посолствата на Белгия, Германия, Дания, Канада, Люксембург, Норвегия, Съединените щати, Финландия, Франция, Холандия, Швеция и Швейцария изразиха загриженост и предупредиха, че наблюдават ситуацията внимателно. Те помолиха депутатите \"да избегнат промени, които биха отслабили върховенството на закона или способността на Румъния да се бори с престъпността и корупцията\". Текстът е публикуван на  страницата  на американското посолство в Букурещ и в профила му във  \"Фейсбук\" . Те добавят, че някои от промените вероятно ще \"попречат на международното сътрудничество в правоприлагането и ще се отразят отрицателно на борбата срещу международната организирана престъпност, финансовите престъпления, трафика на наркотици и хора\". \"Румъния показа значителен напредък в борбата с корупцията и изграждането на държава, основана на върховенството на закона. Насърчаваме Румъния да продължи по този път\", пише  The Romania Journal . Реакцията В отговор на писмото сенаторът Клаудиу Манда казва: \"Все пак ние сме румънският парламент, румънските граждани гласуваха за нас. Право на парламента е да вземе решения.\" Друг сенатор предположи, че призивите от 12-те страни идват от \"дипломати, които не познава\", а не от ръководителите на дипломатическите мисии. \"Омръзна ми тази арогантна форма на комуникация на някои официални лица, неясни и анонимни представители\". Поредната промяна Партията на социалдемократите вече прокара в парламента реформи, с които постави магистратите под политически контрол и даде възможност за приключване на хиляди случаи от нападения до корупционни схеми. Промените, започнати от социалдемократите, след като поеха властта миналата година, доведоха  до най-мащабните протести в страната  от края на комунистическия режим през 1989 г. Лидерът на партията и председател на долната камара на парламента Ливиу Драгня  по-рано този месец бе осъден  на три и половина години затвор заради подстрекателство към злоупотреба със служебно положение. Той вече е бил осъждан за изборни измами и е разследван по дело за организиране на престъпна група, която цели да източва средства от държавни проекти, някои от тях с европейско финансиране.", "date": "2018.06.28", "title": "Румъния поставя под заплаха върховенството на закона, предупредиха 12 западни държави"}
{"url": "https://www.dnevnik.bg/sport/2018/06/28/3208134_mejdu_gordostta_i_pritesnenieto_kakvo_e_da_si_jena/", "text": "Футболът е мъжки спорт, съдиите са мъже, а отразяващите го журналисти... и те са мъже. Едно по едно тези схващания се оказват остарели и остават извън времето. Женският футбол се развива, а постепенно  дори и големите първенства дават път на жени да ръководят мачове . Големите световни медии също разчитат на жени при отразяването на футболни първенства. Но какво е да си жена репортер по време на най-големия футболен турнир? В разгара на световното първенство се появи проблем, който остава извън случващото се по терените в Русия. Жени репортери, командировани на място, се оплакаха след неприемливо поведение към тях от страна на фенове. Гласност на проблема даде журналистката от бразилската телевизия \"Глобо\" - Жулия Гимараеш. Тя стана потърпевша на два опита на фенове да бъде целуната в ефир. Видео, уловило единия от случаите, придоби широка популярност в социалните мрежи, а мнозина изразиха подкрепа към жените репортери. \"Трудно е да намеря думи. За щастие никога не съм изпитвала това в Бразилия! Тук ми се случи вече два пъти. Тъжно и срамно\", написа Гимараеш в личния си профил в \"Туитър\". Във видеото бразилката реагира остро срещу запалянкото, опитал да я целуне. \"Никога повече не го прави\", казва тя и призовава за уважение. Гимараеш допълва, че често е обект на предизвикателни погледи и обидни песни от началото на престоя си в Русия. Сред потърпевшите е още говорителката за испанската версия на \"Дойче веле\" Хулиет Терау, която също беше целуната в ефир. В полемиката се включи и първата жена, получила правото да води мачове в Бундеслигата - Бибиана Щайнхаус, която определи посегателствата като неприемливи. По-късно привърженик се извини за действията си във видеоразговор с Терау. Той заяви, че поведението му е било продиктувано от факта, че се е хванал на бас със своите приятели дали може да целуне репортерката. Посегателството към жени репортери всъщност е голям проблем в Бразилия. Там често запалянковци търсят целувки, физически контакт, прилагат груб език и дори заплахи. През март много бразилски журналистки започнаха кампания под надслов \"Остави я да работи\".", "date": "2018.06.28", "title": "Между гордостта и притеснението: какво е да си жена репортер на световното в Русия"}
{"url": "https://www.dnevnik.bg/razvlechenie/2018/06/28/3208252_niama_nishto_po-hubavo_ot_novoto_vreme_ili_kak_horata/", "text": "Седмица след официалното начало на астрономическото лято температурите са далеч по-ниски от нормалното за края на юни, а слънцето рядко се показва зад дъждовните облаци. Почти ежедневно има порои и вятър. Метеорологичната обстановка не предполага дълъг престой навън за сметка на топлото местенце пред компютъра, където се зараждат много забавни статуси за лошото време. Меломаните в социалните мрежи залагат на нови интерпретации на стари шлагери. Без съмнение на първо място е популярната песен на Силвия Кацарова \"Топъл дъжд\", която придобива ново звучене (виж карето вляво). Макар и да е всеизвестно, че на дъжд се спи най-добре, някои срещат проблеми с това, докато си мечтаят за питие в парка: \" оплаква се потребител с име  Други потребители на мрежата са по-поетично настроени и правят паралели с класически романи: \"Това вече не е дъжд, това е нещо по Маркес\" пише  Разбира се, дискутиращите не пропускат и актуалната тема за новото име на съседна Македония: Не липсват и вицове по темата с изразен английски хумор: И \"ценоразписи\" в унисон с атмосферните условия:", "date": "2018.06.28", "title": "\"Няма нищо по-хубаво от лошото време\", или как хората се вдъхновиха от дъжда"}
{"url": "https://www.dnevnik.bg/biznes/2018/06/28/3208267_sobstvenik_na_firma_titan_shte_stroi_industrialen_park/", "text": "Индустриален парк на терен от 155 декара в град Бухово в района на \"Кремиковци\" ще построят дружества на един от бившите собственици на сметопочистващата фирма \"Титан АС\" Иво Иванов.  Зоната е предвидена за далекоперспективно развитие на района край София, като днес Столичният общински съвет одобри устройствения план за терена. Планът предвижда до 2025 г. дружеството \"Глобал изток запад България\" да изгради 31 сгради в терена, разделени в четири зони, както и необходимата техническа инфраструктура. Максималната им височина може да бъде 15 метра, като те ще бъдат складове, за промишлено, административно и обществено ползване. Теренът се намира край град Бухово, зад бившия завод \"Кремиковци\". Представител на \"Глобал изток запад България\" е Иво Иванов, като той влиза в съвета на директорите заедно с Румяна Иванова и дружеството \"Глобъл уест груп България\", което също се управлява от двамата, показва справка в Търговския регистър. Иванов беше съсобственик с Димитър Борисов на фирмата  \"Титан АС\", която навлезе в бизнеса със сметопочистването в София през 2009 г ., когато общината прекрати договорите си с фирмите на Румен Гайтански - \"Волф\" и ДИТЦ. Впоследствие фирмата спечели конкурсите за същата дейност в редица градове в страната, като на места беше в съдружие с фирми на братята Кирил и Георги Домусчиеви.  През различни дружества те продължават да събират боклука и да почистват улиците на София и сега. Дружеството на Иванов и Борисов - \"Титан интернешънъл холдинг\", е собственик на \"Нелсен чистота\", което е с най-голям дял в консорциума \"Титан София изток 1\", което почиства в районите \"Кремиковци\", \"Панчарево\" и \"Искър\". Иво Иванов и Димитър Борисов бяха собственици на футболния \"ЦСКА\" от 2009 до 2013 г., като имаха основна заслуга за последвалия фалит на клуба. Нито едно от дружествата не е посочило телефон за връзка. ", "date": "2018.06.28", "title": "Собственик на фирма \"Титан\" ще строи индустриален парк с 31 сгради до Кремиковци"}
{"url": "https://www.dnevnik.bg/evropa/2018/06/28/3208341_bulgariia_utre_shte_predstavi_pred_evrogrupata/", "text": "Утре съм поканен на среща на лидерите на Еврогрупата, където ще представя и нашите писма и кандидатурата ни за чакалнята на еврозоната, ще ги запозная с направеното засега, защото изпълняваме всичките пет критерия. Това заяви премиерът Бойко Борисов преди началото на Европейския съвет в Брюксел. \"Финансовият министър е поканен на 14 юли на среща само на финансовите министри на Еврогрупата, а писмото, което пращам, е между шефа на БНБ и финансовия министър Горанов. Утре са ме поканили лидерите да ги запозная с темата. Да откажа ли? Да кажа не, не, това е работа на финансовия министър. На 14-и ще е срещата, където ще решават детайли, а утре ще ги запозная аз\", уточни Борисов. \"Утре политически ще попитам защо се налага да променяме критерии за чакалнята на еврозоната, и петте са изпълнени\", заяви премиерът. (Всъщност формални критерии за влизане в така наречената чакалня няма за разлика от влизането в еврозоната - бел. ред.). По думите му България не е виновна, че са били ликвидирани толкова производства в България, че, излизайки от социалистическия лагер, милиони са отишли в демократични страни, че биват подмамвани с по-големи заплати доктори, инженери, програмисти, софтуерни специалисти в по-скъпоплатените западни държави. За мигрантите \"Ние сме предложили компромисите, които шест месеца ги работихме, огромна част от колегите ги подкрепят и сега ще питам тези, които не ги подкрепят, какъв друг план биха предложили\", коментира Борисов по темата за миграцията, която ще бъде основна на Европейския съвет. Той обясни, че българското предложение е \"едновременно задействане на трите аспекта – незабавна охрана на външните граници срещу незаконнта миграция, платформи или изнесени центрове извън границите на ЕС и вторичното разпределение вътре в съюза, като се отчете държавите, които са на първа линия по досега действащите конвенции, когато регистрират по абсолютно приетия нормален, международен по всички конвенции начин бежанци, които искат да отидат в други страни, след това не трябва да бъдат връщани обратно, защото иначе първите държави ще понесем цялата тежест\". Той изрази увереност, че проблемите с миграцията могат да бъдат решени с необходимите средства. \"Ще настоявам колегите от Италия и Австрия да ни подкрепят споразумението с Турция да работи. Преди няколко дни президентът Ердоган, когато се чух с него, каза, че до този момент само говорим за споразумението, но нищо не е платено, голяма част не е платена\", посочи Борисов. Той разясни още една част от българското предложение за миграцията: \"Както в България имаме код жълто, код зелено, код червено, когато се спомене, и хората знаят - тук ще има лек валеж, другаде много, и когато има червен код, трябва да се вземат превантивни мерки, така да се създаде тристепенно в ЕС нова система на действие в зависимост на нивото на вълната (в момента нямаме), автоматично да се задействат, за да не се налагат такива ненужни срещи, каквито може би 10 сме провели.\" По думите му към този момент турците в пълен аспект спазват ангажиментите си към България по това споразумение. \"Затова вие се разхождате по \"Солунска\" и колкото и рядко да си идвате в България, пред ЦУМ помните какво беше, какво е сега\", каза още премиерът пред журналистите в Брюксел. Борисов отново заяви българската позиция, че  България няма да се съгласи  с предложението да приема обратно мигрантите, преминали през страната досега, за да стигнат до Западна Европа. \"За огромните усилия на България да не допускаме нелегални мигранти ние си носим отговорност. Затова, ако кажат хванали сме шест души, минали нелегално, и ги върнат, имат право. Но спазваме международните ангажименти, дошли са на нашето КПП, ние сме взели пръстови отпечатъци, направили сме им медицински преглед, три-шест месеца са стояли и след това заминат за някъде в Европа, не могат да ни ги направят вечно наши.\" Според него има риск мигрантите да кажат \"не е Германия, но България се развива добре, Гърция, Италия\" и \"изведнъж всичко, което сега цепи Европа, да бъде при нас затова, че сме спазили закона и сме работили добре\". За председателя на КЕВР По повод  поисканото от БСП отстраняване на Иван Иванов  като шеф на енергийния регулатор Борисов коментира, че на всеки управляващ му трябва независим регулатор. Няма как в цял свят да се вдигне цената на природния газ, след като нямаме добив, спряхме шистов газ, концесии за добив на газ, изпълнихме това, което хората искат и вносът се вдига с толкова процента, как да се запази цената. Друг вариант е от данъкоплатците да дотираме тази цена. Така че към КЕВР нямаме отношение, в лицето на Иван Иванов тя е наистина независима организация.Ако не го харесват, да предложат в парламента, да търсим решение. Но когато дадат сметките КЕВР, трябва да ги приемаме, допълни премиерът.", "date": "2018.06.28", "title": "България утре ще представи пред Еврогрупата кандидатурата си за чакалнята на еврозоната"}
{"url": "https://www.dnevnik.bg/sport/2018/06/28/3208339_germanskiiat_otbor_se_izvini_na_fenovete_za/", "text": "Германският национален отбор се извини на феновете за  разочароващото отпадане  от световното първенство по футбол. Бундестимът сдаде световната титла още в груповата фаза на мондиала в Русия след  шокираща загуба от Южна Корея (0:2). Германия завърши на последното място в групата си и за едва за втори път в своята история напусна турнира още след първата фаза. Първият е във Франция през 1938 г., когато обаче се играе на директни елиминации още от първия кръг. Бундестимът се намираше във впечатляваща серия от 16 поредни достигания поне до четвъртфиналите. В този период германците спечелиха четири титли, още четири пъти играха финал и четири пъти отпаднаха в полуфиналите. \"Скъпи фенове, ние сме също толкова разочаровани, колкото и вие. Световното първенство се провежда веднъж на четири години и ние очаквахме много повече от себе си\", се казва в изявлението на германския национален отбор. \"Съжаляваме, че не играхме като световни шампиони. Колкото и да е болезнено, заслужавахме да отпаднем\", допълват от бундестима. За трети пореден път и общо четвърти в последните пет мондиала световният шампион отпадна още в груповата фаза.", "date": "2018.06.28", "title": "Германският отбор се извини на феновете за разочарованието в Русия"}
{"url": "https://www.dnevnik.bg/evropa/2018/06/28/3208384_italiia_zaplashi_s_veto_resheniiata_ot_sreshtata_na_es/", "text": "Италианският премиер Джузепе Конте заплаши днес да наложи вето на заключенията от  срещата на върха на ЕС , посветена на въпроса за миграцията, ако исканията на Италия не бъдат удовлетворени, предаде \"Франс прес\", цитирана от БТА. Той каза, че Италия иска всички думи на солидарност с нея по въпроса за миграцията да се изразят днес в конкретни действия. \"Италия няма повече нужда от думи и от изявления, ние се нуждаем от конкретни действия\", каза Конте. Той заяви, че  Италия е направила едно много разумно предложение  по въпроса за миграцията, което е в духа на принципите, върху които се основава ЕС. При пристигането си в Брюксел германският канцлер Ангела Меркел каза, че може да се говори за това корабите с мигранти  да акостират в други страни , например в Северна Африка, но първо трябва да се говори с тези страни. \"Не можем да направим това през главите им\", предупреди тя и припомни, че споразумението за миграцията между ЕС и Турция е било договорено и от двете страни. \"Ето защо ние трябва да говорим за нуждите на тези страни. Ние трябва да направим това заедно с Върховния комисариат за бежанците на ООН и с Международната организация по миграциите\", каза тя. Меркел добави, че защитата на външните граници е нещо, което обединява Европа, и заяви, че европейските лидери ще обсъждат темите за \"Фронтекс\", за охраната на границите, за вторичната миграция. \"Страните, в които пристигат много бежанци, се нуждаят от подкрепа. Но бежанците и мигрантите не могат да избират в коя страна да поискат убежище\", добави тя. Председателят на Европейската комисия Жан-Клод Юнкер каза, че съюзът трябва да покаже уважение, когато иска от Африка да помогне с въпроса за мигрантите, предаде ДПА. \"Искам да отбележа, че ние тук в Брюксел не можем да взимаме решения за северноафриканските страни\", предупреди той. Юнкер призова \"някои\" лидери да проявяват сдържаност, когато взимат решения за центрове за мигранти извън ЕС. \"Ако посланието е, че африканците ще направят онова, което ние искаме от тях да направят, това е погрешно послание. Не искаме да оставяме впечатление сякаш това е неоколониализъм\", каза той. Председателят на Европейския съвет Доналд Туск каза при пристигането си в Брюксел, че от 2015 г. съюзът е успял да ограничи с 96 процента миграционния поток, защото е решил да сътрудничи с трети страни и да блокира незаконната миграция извън ЕС. Той призова срещата на върха да се фокусира върху европейските външни граници, в това число и върху проекта за платформи, на които да бъдат разполагани мигрантите. \"Алтернативата е хаотично напредване към затваряне на граници, в това число и в ЕС, както и нарастване на конфликтите между страните членки\", предупреди той. Туск допълни, че някои могат да си помислят, че той е много твърд в предложенията си за миграцията. \"Но повярвайте ми, ако не постигнем съгласие по тези предложения, ще видим едни наистина твърди предложения, които ще дойдат от едни действително корави момчета\", каза той. При пристигането си на срещата на върха полският премиер Матеуш Моравецки каза, че Полша настоява за действия по въпроса за миграцията, които се основават на консенсус, а не на наложено отгоре пренастаняване на мигрантите. Той допълни, че по отношение на вторичната миграция Полша има строги правила за кандидатстване за убежище и ще се придържа към тях. Френският президент Еманюел Макрон каза, че срещата на върха ще бъде важно място за дискусия за имиграцията. Той припомни, че това не е нов въпрос и че Европа живее с него от 2015 г. \"Ние всички ще направим прост избор - искаме ли национални решения, или вярваме в европейските решения и сътрудничество? Що се касае до мен, аз ще защитавам европейските решения и сътрудничеството в ЕС и в Шенген в рамките на действащите споразумения\", каза Макрон. Той призова и за модернизиране на тези споразумения. \"Това е работа, която трябва да се направи отвъд границите на Европа, на границите на Европа и в Европа, базирайки се на два принципа: отговорност и солидарност\", каза той. Премиерът на Холандия Марк Рюте отбеляза, че симпатизира на Италия, която сега се справя с бремето на миграцията сама. Той каза, че не очаква на тази среща на върха пълно споразумение за миграцията, но допълни, че очаква първи важни стъпки. Рюте предупреди, че Европа не е готова, в случай че миграцията започне отново да нараства. Австрийският канцлер Себастиан Курц коментира, че е възможно да се постигне днес промяна на миграционния курс на ЕС, предаде \"Ройтерс\". Върховният представител на ЕС за външната политика и политиката за сигурност Федерика Могерини каза, че съюзът не трябва да се паникьосва пред лицето на миграционната криза, предаде ТАСС.", "date": "2018.06.28", "title": "Италия заплаши с вето решенията от срещата на ЕС, ако исканията й не бъдат удовлетворени"}
{"url": "https://www.dnevnik.bg/sviat/2018/06/28/3208071_kitai_nabljudava_uigurite_vse_po-otblizo/", "text": "В един северозападен район на Китай, където често се извършват атентати, засилването на полицейската държава отваря пазар за милиарди евро за доставчиците на камери и производителите на техника за \"центровете за превъзпитание\". Наблюдението в големия полупустинен Синцзян-уйгурски автономен район с 20 млн. жители много се засили през последните години. Целта, афиширана от управляващата Китайска комунистическа партия, е да се предотврати всякаква форма на сепаратизъм и ислямски екстремизъм. Днес камерите са навсякъде. Насочени са към имами, проповядващи в джамиите, клиенти на ресторанти или продавачи на пазарите. Международни организации за защита на правата на човека критикуват посегателствата срещу личния живот. Властите в Синцзян използват също така технологии за разпознаване на лица,  сканиране на ириси, ДНК проби  и изкуствен интелект, за да гарантират, че евентуалните причинители на проблеми няма да останат извън полезрението им.  Регионът е едно от най-плътно наблюдаваните места на планетата. Но миналата година разходите за сигурност в областта вече се увеличиха \"с близо 100 процента\", достигайки 58 млрд. юана (7.6 млрд. евро), смята Адриан Ценц, експерт по сигурността в Китай от германското Европейско училище за култура и теология. \"През 2017 г. Синцзян похарчи за сигурност толкова, колкото за шестте години от 2007 до 2012 г.\", изчислява той. Камери и марксизъм Властите оправдават засилването на мерките за сигурност с терористичната заплаха. През последните години членове на уйгурското малцинство - тюркоезичен, предимно мюсюлмански етнос - извършиха в Китай нападения с хладни оръжия и експлозиви, при които загинаха стотици. Пекин се притеснява от връзките между тези радикализирани екстремисти, често представяни като \"сепаратисти\", и международни джихадистки организации. Но за китайски предприятия като \"Хиквижън\", най-големия в света доставчик на техника за наблюдение, този бум на мерките за сигурност в Синцзян е манна небесна. През 2017 г. предприятието е спечелило най-малко пет договора в региона на обща стойност 1.85 млрд. юана (240 млн. евро), според специализирания китайски сайт Its114. По-конкретно предприятието ще достави \"система за превенция и социален контрол\" с десетки хиляди камери. От началото на миналата година регионалните власти обявиха хиляди търгове за поръчки. Освен камерите те се отнасят до полицейски униформи, бронирани превозни средства или за строеж на \"центрове за превъзпитание\". Такива лагери, в които лицата, смятани за подозрителни, са длъжни да се занимават с физически упражнения като в казарма и да слушат лекции по марксизъм, има в цял Синцзян. Проучване на АФП показа, че около 20 на сто от възрастните в едно селище в региона са били изпратени в \"център за превъзпитание\". Някои източници споменават за стотици хиляди задържани. \"Поддържане на реда\" Сред спечелените от \"Хиквижън\" договори е и проект на стойност 309 млн. юана в селския окръг Мою. АФП установи, че обществената поръчка е за мрежа от около 35 хил. камери, които ще следят училищата, улиците, офисите и 967-те джамии в околността. Ще се използват също така големи масиви от данни, телезасичане и сателитно позициониране. Целта е \"поддържането на обществения ред\". Според документа \"Хиквижън\" трябва да достави шест \"системи за видеонаблюдение\" за \"центрове за превъзпитание\" - чието съществуване Пекин впрочем отрича. През юли друга компания - \"Дахуа текнолъджи\", спечели колосален договор на стойност 4.3 млрд. юана (560 милиона евро) за създаване на \"програма за сигурни градове\" в окръг Ярканд. Макар че този поток от държавни разходи увеличи много печалбите на предприятията, той задълбочи публичния дълг на местните власти. Някои проекти бяха спрени, защото Пекин изисква да се полагат усилия за намаляване на държавния дълг. В тази индустрия обаче продължава да има колосален потенциал. Китайският клон на финансовия съветник CHYXX оценява само нуждите от камери за следващите три години на 16.2 млрд. юана (2.1 млрд. евро). През април 2017 г. проучване на правителствена агенция в Синцзян-уйгурския автономен район предсказа, че \"общата стойност на инвестициите в сферата на сигурността ще достигне най-малко 40 до 50 млрд. юана\". /БТА", "date": "2018.06.28", "title": "Китай наблюдава уйгурите все по-отблизо"}
{"url": "https://www.dnevnik.bg/sviat/2018/06/28/3208022_iaponiia_ne_obicha_da_spodelia/", "text": "Хиляди отменени резервации в Airbnb, дейността на Uber е сведена само до доставка на храна - в Япония животът е труден за гигантите в  споделената икономика , притисната между строгите регулации и повсеместната подозрителност. Япония може да е третата по големина икономика в света и да е високотехнологичен център, но изненадващо не приема бързо споделената икономика, която наруши спокойствието на пазарите по света. Според данни от 2016 г., събрани от изследователския институт Yano, споделената икономика в Япония възлиза на 50 милиарда йени (384 милиарда евро). Макар да отчита растеж от 26% на годишна основа, това е капка в морето спрямо пазарите в Европа, САЩ или Китай, където тя е на стойност десетки или стотици милиарди долара. Отчасти тази ситуация се дължи на объркване сред обществеността за това какво е  споделена икономика : само 2.7 % от населението са запознати с концепцията според проучване от 2017 година на компанията PwC. Строгата местна регулация също е спънка за сектора, както установи на свой гръб неотдавна компанията за краткосрочно отдаване на жилища под наем  Airbnb . На 15 юни влезе в сила нов закон, чиято цел е регулация на сектора за краткосрочно отдаване под наем. Макар законът да бе приветстван от  Airbnb  като начин да бъде разчистена сивата зона, в която компанията работеше, новите разпоредби се превърнаха в нож с две остриета, тъй като хиляди собственици на жилища бяха принудени да излязат от платформата, понеже не можаха да покрият на новите изисквания.  \"Това смърди - меко казано,\" реагира бурно Airbnb, като обяви, че отменя хиляди резервации при собственици, които не са успели за получат регистрационен номер до 15 юни. Освен това законът не позволява на собствениците да отдават под наем жилища за повече от 180 нощи годишно, а местните власти могат да наложат още ограничения. В изключително привлекателния за туристите Киото например отдаването под наем в жилищни райони е позволено само от средата на януари до средата на март, което е ниският туристически сезон. Интересите на едрия бизнес Всъщност тези ограничения задушават сектора, казва Хироюки Киши, бивш служител в министерството на икономиката, който сега преподава в университета \"Кейо\" в Токио. Интересът на едрия бизнес е толкова силен в Япония, каза той, изразявайки съжаление, че тези мерки влизат в сила две години преди олимпийските игри, когато Япония се надява да посрещне 40 милиона туристи. В случая с Airbnb законът се стреми да защити хотелиерите и традиционните японски кръчми, а лобито на таксиметровите компании създава трудности в Япония за дейността на Uber, която предлага транспортни услуги чрез мобилно приложение.  За да насърчим споделената икономика, трябва да разхлабим регулациите, да позволим на нови играчи да влязат на пазара, каза Киши. Той е на мнение, че въпреки реформите в икономиката на премиера Шиндзо Абе, известни като  Абеномика , правителството няма намерение да отвори сектора, \"тъй като се страхува от отрицателната реакция в сектори, които досега се радват на монопол\". Споделената икономика се сблъсква с противодействие и на други места, като Uber е обвиняван, че заобикаля разпоредбите и превръща устойчивите работни места в отживелица, а Airbnb е критикуван, че вдига цените и преобразява жилищните райони в много популярни туристически дестинации. Такаши Сабето от асоциация, чиято цел е да насърчи споделената икономика, каза, че в Япония \"общественото мнение до голяма степен е против услуги като Airbnb и Uber\". Опитахме се да променим този манталитет, но е трудно. Отнема време, допълни Сабето. Една от причините е, че японците много държат на личното си пространство. Културата на споделяне не е интегрирана в обществото и в случая с Airbnb те не желаят шум и рискове, свързани със сигурността, които носят тълпите туристи в задните им дворове, каза той. Освен това за разлика от много развити икономики качеството на предоставяните услуги е много високо в Япония. Спирането на такси в голям град рядко отнема повече от няколко секунди, което намалява търсенето на услуги като Uber. Традицията Въпреки безрадостната картина има известен напредък, отбелязва Сабето, тъй като по-младото поколение показва по-голям интерес към споделената икономика. Системите за споделяне на автомобили и велосипеди набират скорост, а услугата за доставка на храна UberEATS е хит в Токио, откакто се появи през 2016 година. Местните стартъпи обаче имат затруднения да намерят финансиране, казва Сабето, в страната, която по-скоро се гордее с традиционното си производство, известно като monozukuri, а не толкова с иновациите. Някои компании напускат градовете и се местят в провинцията, където постоянната тенденция на обезлюдяване прави услугите на споделената икономика по-привлекателни. Uber миналия месец съобщи, че ще пусне пилотна програма това лято за свързване на туристи и местни жители със свободни шофьори на западния остров Аваджи. Сабето обаче казва, че е нужна промяна в културата, за да може споделената икономика наистина да пусне корени в Япония. Бих искал чужденците, които познават споделената икономика, да бъдат по-добре чути, за да се промени ситуацията, каза той. /БТА", "date": "2018.06.28", "title": "Япония не обича да споделя"}
{"url": "https://www.dnevnik.bg/bulgaria/2018/06/28/3208359_bivsh_prokuror_poluchi_2_g_uslovno_za_2_pistoleta/", "text": "Бившият прокурор от Плевен Димитър Захариев получи 2-годишна условна присъда и глоба от 100 лв., тъй като преди три години е хванат с 2 пистолета и десетки патрони без необходимите мерки за сигурност в багажника на колата си. Съдът прие, че подсъдимият е виновен и за това, че е държал заглушител за мобилни устройства без разрешение. Изпитателният му срок е 4 години. Съдебният състав с председател съдия Димитрина Ангелова оправда Захариев по основното обвинение, че е опитал да принуди свидетел да лъжесвидетелства. Става дума за покойния вече свидетел по делото \"Октопод\", когото според разследващите Захариев е искал да принуди да пусне сигнал срещу прокурор Светлозар Костов, за да го злепостави. Присъдата подлежи на обжалване и протестиране пред Софийския апелативен съд в 15-дневен срок. На едно от заседанията по това дело Захариев беше арестуван в Съдебната палата заради друго обвинение.  По-късно в спецсъда беше внесен обвинителен акт  срещу него за това, че е бил част от бандата на Камен Балбузанов-Куката. Обвинението е за участие в група за рекет, а обвинените са осем.", "date": "2018.06.28", "title": "Бивш прокурор получи 2 г. условно за 2 пистолета, патрони и заглушител за телефони"}
{"url": "https://www.dnevnik.bg/biznes/2018/06/28/3208398_shefut_na_kevr_zapodozria_bsp_v_krizisen_piar/", "text": "Чрез натиск над независимия по закон енергиен регулатор - КЕВР, БСП си прави кризисен пиар. Така тълкува  действията на опозицията председателят на комисията Иван Иванов . Той направи специално изявление следобед след като по-рано на пресконференцията лидерът на БСП Корнелия Нинова обяви, че партията ще внесе искане в Народното събрание в петък да бъде отстранен Иванов и ще сезира главния прокурор за това, че той не изпълнява Закона за енергетиката. Причина за гнева на Нинова  стана отговор на Иванов в парламента  тази сутрин по внесената от БСП подписка с искане да се предотврати сделката за придобиването на българския бизнес на ЧЕЗ от \"Инерком\". Основанието на левицата е, че последните промени в Закона за енергетиката дават право на регулатора да се произнася по сделки в сектора. Иванов отново обясни, цитиран от агенция \"Фокус\", че по получената подписка комисията се е консултира с юристи и всички те са казали, че не може една подписка да бъде основание за произнасяне на комисията по определен начин. \"Подписка, която е иницирана и впоследствие внесена от политическа сила в един независим регулатор, е Защото не се изисква в подписката регулаторът внимателно и обективно да се произнесе, а се настоява за произнасяне по строго определен начин – такъв, какъвто го е формулирала политическата сила\", отбеляза още Иванов. Според него става дума за \"очевиден опит за кризисен пиар, когато чрез обвинения към независимия регулатор и атака срещу председателя на КЕВР ръководството на тази партия се стреми да отклони вниманието от тежките вътрешнопартийни проблеми, които и в днешния ден проличаха с различни изявления, изказвания и съответни действия\". Иванов припомня по повод заявката, че ще бъде сезиран главният прокурор, че съдебната власт е независима и той няма да прави изявления по темата. \"Днес в пленарната зала народни представители коментираха и наблегнаха на обстоятелството, че в момента има арбитражно дело на ЧЕЗ срещу Република България. Всяко публично говорене по този повод може да доведе до вреди за страната ни, които да се измерват в стотици милиони евро\", отбеляза Иванов. Допълни, че спазва изцяло закона и не говори от името на КЕВР, която е колективен орган. Това пък обяви в Брюксел премиерът Бойко Борисов в коментар на словесните престрелки. Той се дистанцира и политически от Иванов.  \"Всички знаят, че Иван Иванов беше депутат от ДСБ - партията на Иван Костов. Затова тогава, когато парламентът решаваше преди няколко години действително да е независим регулатор и той ни трябва да е такъв. Дали ще е Иван Иванов или Х, или от БСП, но на всеки управляващ му трябва независим регулатор. Ето сега се вдига цената на природния газ\", заяви Борисов. Обясни, че няма как в световен мащаб да се повишава цената на природния газ, а в България - не. Решението за цената на природния газ и произтичащата от това на парното регулаторът се очаква да вземе в близките 1-2 дни и повишението да важи от 1 юли. \"По никакъв начин към КЕВР в момента ние нямаме отношение. Тя действително в лицето на Иван Иванов е независима организация. Ако не го харесват, да предлагат в парламента, да търсим решение, но когато дадат сметките КЕВР, всички трябва да ги приемаме, защото това е независим орган\", каза още Бойко Борисов.", "date": "2018.06.28", "title": "Шефът на КЕВР заподозря БСП в кризисен пиар"}
{"url": "https://www.dnevnik.bg/sport/2018/06/28/3208406_grigor_dimitrov_specheli_posledniia_si_mach_pred/", "text": "Григор Димитров спечели последния си мач преди \"Уимбълдън\". Българинът победи руснака Карен Хачанов в двубой от демонстративния турнир на тревни кортове Aspall Tennis Classic в Хърлингам. Шестият в световната ранглиста загуби първия сет, но направи обрат и се наложи с 6:7 (4), 6:4 и 10:6 в шампионския тайбрек. Димитров и Хачанов изиграха оспорван първи сет, който премина под доминацията на сервиращите. Единствените точки за пробив дойдоха при 6:5 в полза на българина. Той поведе с 40:15 и имаше два поредни сетбола. Хачанов обаче се спаси и стигна до тайбрек. В него руснакът започна по-добре и взе солиден аванс от 6:3. Димитров спаси трите поредни сетбола, които се откриха пред съперника му. Хачанов обаче се добра до четвърта възможност и я реализира. Във втората част Димитров реализира ранен пробив, който затвърди уверено и поведе с 3:1. До края на сета българинът имаше проблеми само в едно от подаванията си - при 3:2, когато отрази точка за връщане на пробива. Шампионският тайбрек стартира с размяна на двойни грешки, а равенството се задържа до 6:6. Димитров взе следващите три точки и стигна до три мачбола при 9:6. Още първият беше реализиран, след като Хачанов допусна двойна грешка. Това беше вторият демонстративен турнир, в който Димитров взе участие преди \"Уимбълдън\". Във вторник той надигра голямата надежда на гръцкия тенис Стефанос Циципас със 7:6 (4), 6:1 в надпреварата The Boodles Challenge в \"Стоук парк\". Преди това българският тенисист взе участие в един официални турнира - в лондонския клуб \"Куинс\". Шампионът от 2014 г. отпадна още във втория кръг след  тежко поражение от Новак Джокович . Димитров ще играе за осми пореден и общо девети път в \"Уимбълдън\". Най-старият и престижен турнир в света започва в понеделник, а  българинът е поставен под №6 . България ще има представител и в женската надпревара, след като  Виктория Томова преодоля квалификациите.", "date": "2018.06.28", "title": "Григор Димитров спечели последния си мач пред \"Уимбълдън\""}
{"url": "https://www.dnevnik.bg/politika/2018/06/28/3208414_voennoto_razuznavane_ne_ochakva_nova_bejanska_vulna_ot/", "text": "Нова бежанска вълна от Сирия, при положение че конфликтите се движат с тази динамика, която е в момента, не бихме могли да очакваме. Това каза новият директор на служба \"Военна информация\" бригаден генерал Пламен Ангелов, след като беше изслушан от комисията по отбрана на парламента. Ангелов добави, че освен това Турция си изпълнява коректно задълженията по споразуменията. Той припомни предизборните изявления на президента на Турция Реджеп Ердоган, че ще създаде условия сирийските бежанци, които са на негова територия, да се завърнат по родните си места. \"Конфликтът в Сирия без съмнение е един от генераторите на бежански потоци. За съжаление в краткосрочен план не можем да очертаем позитивна прогноза за неговото затихване\", каза Ангелов. Като други причини за генериране на бежански поток към Европа той посочи нестабилната обстановка и провалената държавност в страните от Северна Африка и маргинализирането на големи групи на африканския континент. \"С глобализацията свързаността на хората води до възможността беден човек от Африка да погледне в интернет и да види високия жизнен стандарт на европееца. Всичко това, не знам дали е най-точната дума, води до пролетаризация на големи маси от хора. В края на краищата озлобява групи хора към групи хора. Тези, които имат някакъв ресурс, по-смели са, по-решителни, избират пътя на спасението, придвижвайки се към проспериращите райони на други континенти\", даде обяснение на другите причини за увеличаване на мигрантите генерал Ангелов.", "date": "2018.06.28", "title": "Военното разузнаване не очаква нова бежанска вълна от Сирия"}
{"url": "https://www.dnevnik.bg/sviat/2018/06/28/3208411_erdogan_i_nacionalistite_niama_da_uduljavat_poveche/", "text": "Турският президент Реджеп Тайип Ердоган и лидерът на дясната Партия за националистическо действие (ПНД) Девлет Бахчели са се договорили да не удължават извънредното положение в първата си среща след изборите за президент и парламент. Това пише  в. \"Дейли сабах\" , цитирайки близки до президента източници. Ердоган и Бахчели се срещнаха вчера следобед в президентския комплекс и разговаряха около 40 мин., пише вестникът (при една от предишните им срещи  бяха свикани извънредни избори ). Силите им в парламента - ПНД и управлявалата досега Партия на справедливостта и развитието (ПСР) - бяха част от \"предизборен алианс\" на парламентарния вот, а на президентския националистите подкрепиха Ердоган като кандидат. Сега двете партии  заедно имат нужното мнозинство в парламента , за да прокарват законодателни решения. Ердоган  обеща по време на кампанията си , че извънредното положение може да бъде премахнато. То е в сила почти две години и бе въведено след опита за преврат на 15 юли 2016 г. Критиците му смятат, че то е било използвано за много случаи на нарушаване на човешките права и върховенството на закона от страна на турските власти. Първоначално извънредното положение бе въведено за 3 месеца, но парламентът го удължи общо 7 пъти. Преди срещата с Ердоган турските медии разпространиха позиция на Бахчели, според която моментът не е подходящ за отмяната му.", "date": "2018.06.28", "title": "Ердоган и националистите няма да удължават повече извънредното положение"}
{"url": "https://www.dnevnik.bg/sviat/2018/06/28/3208352_organizaciiata_za_himicheskite_orujiia_shte_moje_da/", "text": "Организацията за забрана на химическите оръжия (ОЗХО) вече има право да назовава виновните за дадена химическа атака. Това стана след гласуване на страните - участници в ОЗХО, снощи, предаде \"Ройтерс\". Досега организацията имаше пълномощия да извършва само техническа експертиза и да установява, че в даден случай са били използвани химически оръжия. Посочването на извършителя (поне този, който е открит в хода на разследването) не влизаше в мандата ѝ. Проектът, предложен от Лондон, бе приет от общо 82 държави (сред тях и България), а против бяха 24, сред тях - Русия, Сирия, Иран, Венецуела, Беларус, Казахстан и Бурунди. Според публикации в руски издания несъгласните с идеята вече се питат за бъдещето на организацията. Заместник-министърът на икономиката и търговията Георгий Каламанов обаче каза, цитиран от ТАСС, че Русия засега не обмисля напускане на организацията, тъй като функционирането на ОЗХО е \"невъзможно\" без нея. Преди гласуването британският външен министър Борис Джонсън обясни, че тези допълнителни права биха били нужни като инструмент на държавите за \"борба със заплахата от химически тероризъм\". Лондон се захвана с проекта за реформа на ОЗХО след нападението срещу бившия руски разузнавач Сергей Скрипа, за което Западът обвинява Русия. Експерти от ОЗХО вече изготвиха доклад по случая. В него те потвърдиха използването на нервнопаралитично вещество, но не назоваха произхода му, защото това не бе част от задачите им. Според Великобритания промените ще дадат възможност на организацията да установи и извършителите на химически атаки в Сирия, които Западът свързва с режима на президента Башар ал Асад, а Русия - със сирийската опозиция. \"Жалко зрелище\" Решението вбеси Русия, която Западът недвусмислено обвинява за покушението срещу бившия разузнавач Сергей Скрипал и която защитава сирийския режим от твърденията за съпричастността му към химически атаки в бунтовнически райони. Според Москва подобни компетенции са само в ръцете на международни съдии или на Съвета за сигурност на ООН. Някога успешна организация, заслужаваща Нобелова награда за мир, \"представлява жалко зрелище: разкол, политизация\", каза представителят на Русия в ОЗХО Александър Шулгин, цитиран от РИА \"Новости\". \"Всичко това по вина на нашите британско-американски партньори.\" Според него Западът нарушава Конвенцията за забрана на химически оръжия, тъй като ОЗХО е натоварена със задачата да \"освободи света от химически оръжия\", а британците и американците се опитват да ѝ придадат \"прокурорска функция, функция за разследване (и) медицинска експертиза\". В конвенцията няма такива идеи и в отговор на променения мандат на ОЗХО Русия ще трябва да отговори \"уверено и балансирано\", но отчитайки и националните интереси на страните, добави Шулгин. Ще има ли ефект Според консултанта Андрей Баклицки, цитиран от РБК, новите правомощия няма да имат значение, тъй като няма да носят юридически последствия - за такива би било нужно решение на Съвета за сигурност на ООН. Прецедент за \"посочване на виновните\" вече имаше между 2015 и 2017 г. в общата мисия на ООН и ОЗХО, която бе натоварена със задачата да разследва химически атаки в Сирия. Експертите установиха, че сирийското правителство е използвало нервнопаралитичния газ зарин и хлорни бомби в няколко случая, но за атаки е отговорна и \"Ислямска държава\". Мисията обаче бе прекратена миналата година, след като Москва блокира няколко резолюции в Съвета за сигурност на ООН, целящи да удължат мандата ѝ.", "date": "2018.06.28", "title": "Организацията за химическите оръжия ще може да посочва извършителите на атаки"}
{"url": "https://www.dnevnik.bg/sport/2018/06/28/3208418_kolumbiia_likuva_v_grupa_n_iaponiia_izprevari_senegal/", "text": "Колумбия и Япония се класираха за осминафиналите на световното първенство. Група Н се оказа поредната, в която се получи драматичен развой в последния кръг. Южноамериканците спечелиха с 1:0 срещу Сенегал, а азиатците отстъпиха с 0:1 от Полша. Колумбийците завършиха начело с шест точки и си осигуриха мач с втория в група G, където са Англия и Белгия. Вълнуващият финал и разултатите направиха така, че Япония и Сенегал да завършат с напълно еднакви показатели. Двата отбора събраха по четири точки при голова разлика 4:4. Азиатците излязоха крайни победители заради това, че са получили по-малко картони в трите си мача. Мачът между Колумбия и Сенегал вървеше спокойно с малко положения пред двете врати. Първият вълнуващ момент дойде в 17-ата минута, когато съдията Милорад Мажич даде дузпа за Сенегал. Последва забавяне заради намесата на технологията за видеоповторение и съдията промени решението си - наказателният удар беше отменен, след като той прецени, че шпагатът на Санчес е чист и нарушение срещу Садио Мане няма. Колумбийците държаха повече топката, но за цялата първа част имаха едва един удар. Труден момент за отбора се оказа принудителната смяна на Хамес Родригес в 31-ата минута, като на мястото му влезе Луис Муриел. Сенегал имаше повече опити, но без да затруднява съперника си. След почивката южноамериканците постепенно увеличаваха влиянието си, а положенията пред двете врати продължиха да отсъстват. Ключовият момент дойде в 74-ата минута, когато Мина засече с глава центриране от ъглов удар от дясно и даде преднина на отбора си. Сенегал мигновено се насочи в нападение, но стигна само до няколко разбърквания. В другата среща също на преден план излезе надлъгването. Поляците, които бяха загубили възможностите си за класиране, успяха да спечелят и изиграха ключова роля за подреждането в групата. Мачът беше равностоен с малко опасности пред двамата вратари. В 12-ата минута Шинджи Оказаки стреля с глава, но топката мина покрай гредата. В 32-ата вратарят на японците се намеси добре и спаси удар с глава на играч на съперника. Ян Беднарек донесе победата за Полша с гола си в 60-ата минута. Той отбеляза със силен удар отблизо след центриране от фаул. До края японците не можаха да променят хода на мача, но въпреки това се класираха за осминафиналите.", "date": "2018.06.28", "title": "Колумбия ликува в група Н, Япония изпревари Сенегал заради по-малко картони"}
{"url": "https://www.dnevnik.bg/zelen/2018/06/28/3208422_junesko_glasuva_korigirano_reshenie_za_pirin_nastoia/", "text": "Комитетът по световното наследство на ЮНЕСКО гласува редактирано решение за Национален парк Пирин, в което отпадат важни препоръки и искания на комитета към правителството от  първоначалния проект за решение , а именно кабинетът да не прилага спорните изменения в настоящия план за управление на Пирин от декември 2017 г., докато не бъде направена пълна екологична оценка на проекта за новия план ( ). Става дума за поправките, гласувани от Министерския съвет (МС) между коледните и новогодишните празници, които предизвикаха гражданско недоволство и протести, както и сериозни притеснения от презастрояване на парка. Днешното решение вече е коригирано и смекчено на дипломатична препоръка правителството \"  от прилагането на тези поправки преди да бъде направена екологична оценка на плана.  България изпрати за тазгодишното заседание на комитета в Бахрейн  делегация от шест представителя на кабинета, начело с вицепремиера Валери Симеонов,  която е лобирала за преразглеждането и промените в проекторешението за Пирин, с което да отпадане най-важната констатация - че планът за управление на парка трябва да мине през пълна екологична оценка. Кои държави предложиха преразглеждане на казуса В момента България не е член на комитета, в който на ротационен принцип участват около 20 държави. Затова и други държави са инициирали отваряне на решението, както и въпросните поправки, за да може то да бъде коригирано в рамките на днешната сесия. Страните, поискали промяна на текста за Пирин, са Азербайджан, Буркина Фасо, Куба, Босна и Херцеговина, Зимбабве, Китай, Танзания, Бразилия, Тунис, Кувейт и Ангола. ЮНЕСКО: Спазвайте законите и решенията на съда В гласувания вариант ЮНЕСКО изисква от държавата да изчака и да се съобрази с окончателното решение на Върховния административен съд. Сегашното решение на съда изисква пълна екологична оценка на новия план за управление на парка, но  се обжалва от министъра на екологията  Нено Димов. Във финално гласувания текст е премахната заявката, че \"комитетът потвърждава решението на съда\" . Отпаднал е и коментарът, че ЮНЕСКО \"изразява загриженост\", че гласуваните изменения в сегашния план залагат увеличаване на ски инфраструктура в буферната зона. Вместо това се отбелязва, че това \"не се забранява\" и се добавя, че комитетът изисква гаранции от държавата, че това \"развитие няма да повлияе на универсалната стойност на обекта. В проекта си за решение от международната организация изразяваха директна загриженост и наблягаха на нуждата от екологична оценка за новия план, подкрепяна от  решението на Върховния административен съд  в тази посока и настояваха за конкретизиране на документа, както и на начина на използване на водите от планината с водохващания – само за питейни нужди, а не за изкуствен сняг. Екокоалицията: Правителството е решено да сече в Пирин  Днешното решение на Комитета по световното наследство на ЮНЕСКО показва, че българското правителство е твърдо решено да допусне застрояване на Пирин и сечи на вековните му гори. Така коментират събитието от коалиция \"За да остане природа в България\". По думите им залогът е голям щом българското правителство си е позволило \"политическа игра на много високо дипломатическо ниво със страни извън Европейския съюз\" . Кабинетът: Искането за екооценка блокира развитието на региона Според съобщение, разпространено от правителствената пресслужба, предложените от българска страна текстове са били гласувани с пълен консенсус от държавите-членки на Комитета днес.  Според кабинета, призивите в първия вариант на решение на ЮНЕСКО да не се изпълнява решението на Министерски съвет и изискването на комитета България да извърши екoлогична оценка на новия план за управление, и би блокирало развитието на региона за десетилетия напред\". В рамките на три дни българската делегация е провела редица срещи с Международния съюз за защита на природата и делегациите на всички останали държави-членки на Комитета, разказват от пресслужбата на МС и уточняват, че накрая те са гласували с единодушие предложените редакции, обясняват от пресцентъра на МС. В своето изказване вицепремиерът Валери Симеонов е поканил представителите на Комитета да посетят град Банско и националния парк. Той е представил \"целенасочената политика на българската държава за баланс между опазване на околната среда и развитие на туризма,\" посочват от МС. ", "date": "2018.06.28", "title": "ЮНЕСКО промени решението си за Пирин и смекчи тона за екооценката"}
{"url": "https://www.dnevnik.bg/sviat/2018/06/28/3208424_baltiiskite_strani_zapochvat_otdelianeto_ot_ruskata/", "text": "Лидерите на трите балтийски републики и Полша подпишаха днес в кулоарите на срещата на лидерите на ЕС в Брюксел споразумение, с което започва процедура за отделяне на електропреносните им системи от тази на Русия и свързането с мрежата на ЕС, съобщи \"Ройтерс\". Литва очаква заедно с Латвия и Естония да тестват след една година - през юни 2019г., дали мрежите им могат да действат автономно от тази на Русия. Формалното прекъсване на контактите с руската мрежа трябва да стане до 2025г. Това е важна крачка в процес, започнал преди 9 години и преминал през политически спорове, технически предизвикателства и висока финансова цена. Но тя се прави в момент, когато расте тревогата от поведението на Москва и последиците от енергийната зависимост от нея. Освен това руската страна също модернизира мрежата си така, че да може без проблеми да я разкачи от тази на балтийските републики. В същото време изтичат сроковете, в които трите страни и Полша трябва да вземат окончателно решение. В противен случай рискуват да изгубят достъпа до предвидените за помощ около 1 млрд. евро от фондовете на ЕС. Текстът предвижда използването на съществуващата връзка LitPol на литовско-полската граница, както и нов високоволтов подводен кабел към европейската синхронизирана мрежа през Балтийско море и около териториалните води на Калининград. Вторият проект, който трябва да бъде потвърден окончателно през август, струва около 560 милиона евро, посочват дипломати, цитирани от агенцията. Литовският министър на енергетиката Зигимантас Вайкюнас казва, че капацитетът на кабела ще е 700 мегавата и той трябва да е завършен до 2025 г. Подводното съоръжение ще се използва както за търговия с електроенергия, така и за синхронизиране със системите на Литва, Латвия и Естония. Разликата с мрежата на Русия е, че тя се управлява централно от Москва, докато тази на ЕС е децентрализирана и синхронизирана. Отделно Брюксел ще преговаря с Русия как да се гарантира снабдяването с ток на ексклава Калининград, който в момента е синхронизиран с основната руска мрежа през системите на балтийските републики. \"Работихме 9 години за това споразумение. Това е последният крайпътен камък, който ни тежеше на краката и ни пречеше за пълната енергийна независимост\", каза пред телевизия LRT литовският президент Далия Грибаускайте. \"Този инструмент за изнудване, използван от Русия да купува наши политици и да се меси в политиката ни, няма повече да съществува.\" Москва никога не е прекъсвала захранването и не е заплашвала да го прави, но трите републики се опасяват, че това не е изключено и че няма прозрачност за това как се модернизира и променя руската мрежа.", "date": "2018.06.28", "title": "Балтийските страни започват отделянето от руската енергийна система"}
{"url": "https://www.dnevnik.bg/evropa/2018/06/28/3208119_skromen_jivot_i_ranno_pensionirane_spestovnostta_e_na/", "text": "Да се пенсионира на около 40 години и да живее както му харесва: бившият метеоролог Ларс Хатвиг на практика е осъществил мечтата на \"спестовниците\", макар и понякога с цената на аскетски режим. Хората като него печелят последователи в застаряваща Германия. \"Това стана преди четири години: тогава установих, че вече нямам нужда от заплата. Вече не бях принуден да работя и напуснах\", разказва пред \"Франс прес\" 47-годишният берлинчанин. Всичко това не е минало безпроблемно. \"В продължение на една-две години наистина бях изключително голям скъперник\", доверява той. \"Избягвах да включвам лампите вкъщи, проверявах редовно електромера, купувах най-евтината храна\", спомня си Хатвиг, който е ерген. \"Тази фаза обаче отмина\", усмихва се той. Хатвиг взел решението още през 2004 година, но му били необходими десетина години, за да постигне своята цел благодарение на драстични икономии и стратегия на разумни финансови инвестиции, по-специално след кризата от 2008 г., когато борсите се сринаха и акциите временно се обезцениха. Ларс Хатвиг не е единствен: в интернет се роят германските блогове и форуми, администрирани от настоящи или бъдещи \"спестовници\". Също като активния Оливер Ньолтинг, на 29 години, който разказва за всеки етап от своя поход към финансовата свобода. \"Моята цел всъщност е да бъда щастлив\", обявява младият програмист от Хановер. Да се пенсионира на 67 години? Нещо немислимо за него. Но \"аз все пак мога да си представя, че когато навърша 40, ще си кажа: правих това 10 или 12 години, сега мога да върша друго нещо\". Какво точно той още не знае. Да живееш под възможностите си Техните мотиви са политически, екологични или лични. Често произхождащи от средната класа, \"спестовниците\" водят здравословен и умерен живот, в който цигарите нямат място. Те не гледат с добро око на колите, големите апартаменти и марковите дрехи. \"Наистина ли имам нужда от всички тези неща, които консуматорското общество иска да ме убеди на всяка цена, че са ми необходими?\", обобщава Гизела Ендерс, автор на книга по темата. Това поставяне под въпрос е предварително условие да се отиде в края на краищата по-далеч. \"Един спестовник живее дълъг период от време под възможностите си с цел да придобие финансова независимост, за да постигне в крайна сметка мечта или конкретно желание\", обяснява Ларс Хатвиг. По същество става въпрос човек да се освободи от \"своя екзистенциален страх, свързан с парите\", загубата на работно място или стреса, който разболява хората или ги кара да \"прегарят\", допълва Гизела Ендерс. При наличието на голям брой книги и източници на информация по темата няма нужда човек да е финансов гений, твърди Хатвиг, който вече обучава, когато има желание и срещу заплащане \"кандидат-спестовници\" каква стратегия да следват при своите финансови инвестиции и вложения в недвижими имоти. Дейност, която той определя като хоби. Това течение води началото си от Съединените щати, където е разпространявано под акронима FIRE (съкращение на английски на \"Финансова независимост предсрочно пенсиониране\", което само означава \"огън\") от известни блогъри, сред които звездата в бранша \"Mister Money Moustache\". В Европа също се развиват инициативи като \"Седмици за финансова независимост\" (съкращението на английски е FIWE) - редовни срещи на членовете на спестовната общност, организирани от една двойка, родители на две деца, които преди са живеели в Германия, а сега са се установили в Румъния. Егоисти? До момента не е било провеждано каквото и да било преброяване на последователите на тази житейска философия в Германия. Според Ендерс те предпочитат дискретността: \"Това е германски феномен: не се говори за пари.\" В момент, когато най-голямата икономика в Европа търси отчаяно решения за финансиране на пенсионната система след 2025 г., когато представителите на бейби бум поколението, родени след Втората световна война, започнат да се пенсионират и когато повишаването на пенсионната възраст до 69 или 70 години изглежда неизбежно, \"спестовниците\", изглежда, решават по свой начин демографската главоблъсканица: като отказват да се включат в тази игра. Избор, който им навлича критики: как солидарното общество може да продължи да функционира, ако все повече хора - които са извлекли полза от системата, например като са ходили на училище или са научили някакъв занаят - плащат по-малко или изобщо спрат да внасят социални осигуровки? Ларс Хатвиг, който казва, че често получава на своя блог негативни съобщения в тази насока, вижда в тях известна доза завист. \"Да, аз ще съм внесъл по-малко пари за социално осигуряване, но аз не искам пенсия от държавата\", защитава се Оливер Ньолтинг. Когато напускат традиционния професионален път, повечето от \"спестовниците\" откриват нова мотивация често в доброволчеството, подчертава Гизела Ендерс, според която истинският дебат е другаде: \"Ние би трябвало по-скоро да помислим за качеството на професионалния живот, което предлага днес нашето общество, за да стигнат младежи на 25 години дотам да кажат: искам да спра да работя на 40 години.\" /БТА", "date": "2018.06.28", "title": "Скромен живот и ранно пенсиониране: спестовността е на мода в Германия"}
{"url": "https://www.dnevnik.bg/sviat/2018/06/28/3208124_zaradi_kriza_na_pazara_turciia_vnasia_kartofi_ot_siriia/", "text": "Властите в Турция позволиха внос на хиляди тона картофи от разкъсваната от гражданска война съседна Сирия, за да овладеят изненадващата кризата със скока на цените. На пазарите през последните месеци шеметно поскъпна и лукът. В Истанбул, например, през май килограм лук поскъпна с 212% до 6.5 лири (около 2.50 лв), докато преди година струваше 1.3 лири. Картофите поскъпнаха в най-големия турски град с 94% за месец до 6 лири, а миналия юни килограм струваше 1.5 лири. \"Позволихме внос на картофи от някои части на Сирия, където Турция извършва операции. Това ще отговори само на 1% от търсенето им в Турция, което се равнява на около 4000 тона. Вносът от Сирия е срещу турски лири и това е ключов фактор да се понижат цените на вътрешния пазар\", коментира министърът на икономиката Нихат Зейбекчи, цитиран от в.\"Хюриет\". Властите прогнозират през юли цените на картофите да паднат до 1.5-2.5 лири. Преди седмица министърът на храните, земеделието и животновъдството Ахмет Ешреф Факъбаба каза, че съзира \"мрачни ръце\" зад драматичното поскъпване на основни хранителни продукти, включително картофите. Според него имало спекулации около изборите на 24 юни. Поскъпване има и при млечните продукти и особено на маслото, което предизвика вълна от коментари в социалните мрежи и критики от опозиционите партии. \"За пръв път кило лук струва повече от долар. Ако това се случва, значи имаме сериозен проблем в икономиката\", каза основният опозиционен кандидат за президент Мухарем Индже. Това се случва на фона на висока инфлация на потребителските стоки и обезценяваща се национална валута.", "date": "2018.06.28", "title": "Заради криза на пазара, Турция внася картофи от Сирия"}
