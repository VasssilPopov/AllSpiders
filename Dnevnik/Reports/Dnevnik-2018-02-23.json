{"url": "https://www.dnevnik.bg/sport/2018/02/23/3135263_kapitanut_na_cska_vidia_chervena_lampichka_sled/", "text": "Капитанът на ЦСКА Божидар Чорбаджийски и треньорът Стамен Белчев бяха критични след грешната стъпка срещу \"Черно море\". Червените  прекъснаха серията си от победи след нулево равенство на \"Българска армия\" . \"В началото на първенството сме. Първите няколко мача ще бъдат за нагаждане. Очаквам и другите отбори да губят точки. Надявам се това да ни е една червена лампичка\", каза Чорбаджийски пред клубната телевизия. \"Сега ще си проличи колко добър колектив сме и какво семейство сме\", добави защитникът. Според Белчев ЦСКА е загубил две точки. \"На моменти прибързвахме и нямахме нужното самочувствие. Трябваше да търсим слабите страни на \"Черно море\", но играхме бавно и стояхме доста далеч от противника\". \"Всяка загубена точка е важна, когато гониш шампионска титла. Когато искаш да станеш шампион, всички мачове са такива. Трябва да възстановим футболистите след днешния мач\", посочи треньорът. Той смята, че отборът е играл под нивото си и футболистите не се показали това, което е очаквал. Белчев е уверен, че ЦСКА ще направи всичко възможно, за да изглежда различно срещу \"Дунав\" в Русе във вторник.", "date": "2018.02.23", "title": "Капитанът на ЦСКА видя червена лампичка след грешката срещу \"Черно море\" (видео)"}
{"url": "https://www.dnevnik.bg/bulgaria/2018/02/23/3135120_i_vtorata_sudebna_instanciia_opravda_aleksei_petrov_po/", "text": "И Софийският апелативен съд (САС) оправда бившата барета и бивш съветник в ДАНС Алексей Петров по делото за пране на пари. С решението си въззивният съд потвърди оправдателната присъда на по-долната съдебна инстанция, постановена през пролетта на миналата година. Съдебният акт не е окончателен и подлежи на протест пред Върховния касационен съд (ВКС). По това дело Петров е подсъдим заедно с бизнесмените Явор Джиджев и бившия председател на Съюза за стопанска инициатива Теодор Дечев. Петров беше обвиняем за пране на пари и като помагач на Джиджев и Дечев, които са обвинени в присвояване на 3.3 млн. лв. То достигна до втората съдебна инстанция след протест на прокуратурата.  \"Няма противозаконно въздействие върху предмет на престъплението - всички извършени действия от страна на двамата подсъдими по разпореждане с парични средства на двете фирми са в рамките на закона и на техните правомощия като представляващи двете дружества. Тези действия са в изпълнение на поети ангажименти по сключени договори\", аргументира се съдът. Делото е образувано по повод на официални и напълно редовни сделки между частни дружества, по които никой от съконтрагентите няма оплаквания или претенции, плащанията са извършвани по банков път. Няма и жалби в прокуратурата, която се задейства по своя инициатива. Обвинението по това дело е по повод на серия от сделки между частни фирми във връзка с придобиване на компании от кабелния бизнес в България (\"Обединени кабелни мрежи\", сега известни като компанията \"Близу\") от американски инвеститор. През 2006 г. с Алексей Петров е подписан договор като посредник, той предоставил банкова сметка за превеждане на комисионата. По делото става ясно, че никоя от страните по договора – кабелните оператори, инвеститорът или другите участници в посредническите операции, няма претенции да е ощетен, по сделките са платени всички данъци, включително и от Алексей Петров за преведените по банковата му сметка комисиони. За осъществената консолидация на кабелните оператори има две решения на КЗК. Сделката по придобиването е започнала в далечната 2006 г. и приключила през 2008 г., по нея няма нито стотинка държавно имущество, нито някакво участие на държавата под каквато и да било форма, припомня \"Капитал\".  Според Алексей Петров сделката, за която е обвинен, трябва да се изучава по предприемачество. Какво каза повече той вижте  тук . Процесът срещу Петров започна в началото на миналата година.  Извън това срещу него има още едно висящо дело -  т.нар. \"Октопод\" , по което той е подсъдим заедно с Антон Петров, Янко Попов, Марчело Джотолов и Кирил Топалов. През 2016 г. съдът в Страсбург пък осъди България да плати 110 хил. евро на Алексей Петров, Антон Петров, Пламен и Йордан Стоянови – Дамбовците, и семействата им за акция по времето, когато вътрешен министър беше Цветан Цветанов.", "date": "2018.02.23", "title": "И втората съдебна инстанция оправда Алексей Петров по делото за пране на пари"}
{"url": "https://www.dnevnik.bg/evropa/2018/02/23/3135126_po-izgodno_za_bulgariia_e_da_uvelichi_vnoskata_si_v/", "text": "По-изгодното за България е да се увеличи вноската в бюджета на Европейския съюз, заяви днес премиерът Бойко Борисов пред български журналисти в Брюксел, където участва в  заседанието на Европейския съвет , предаде БТА. Общностният бюджет е една от темите на заседанието. България е сред нетните получатели от бюджета, като средно на едно евро, внесено в бюджета на ЕС, страната получава обратно три евро. Темата за  преразглеждането на вноските  бе поставена от институциите на ЕС покрай напускането на Великобритания и очерталия се годишен недостиг от 10 милиарда евро. Засега страните са разделени. В началото на февруари се появи информация, че България и още седем държави - членки на ЕС, от източната част на континента  са се съгласили  да увеличат вноските си в многогодишния бюджет на съюза до 1.1% след напускането на Великобритания. По-късно обаче  българското Министерство на финансите  отрече информацията. Австрия вече  се обяви против предложението  и настоя за орязване на някои програми, най-вече плащания за страни от Източна Европа. Лидерите на балтийските страни пък  подкрепиха идеята  да плащат повече за бюджета на блока след 2020 г., за да запълнят дупката. Очаква се Европейската комисия да направи официално предложение за многогодишната финансова рамка през май. По повод предложението занапред  Европейската комисия и Европейският съвет да имат общ председател  премиерът изрази съмнение, че ще се постигне съгласие. Надали по този въпрос ще се получи консенсус, коментира той. Попитан за водещите кандидати за председател на еврокомисията, Борисов поясни, че това са въпроси, важни за политическите семейства. По-рано днес Европейската народна партия и Партията на европейските социалисти се обявиха в подкрепа на запазването на въведената за пръв път през 2014 г.  система за водещи кандидати.  Тя предполага  още в предизборната кампания за Европейски парламент  да бъдат известни възможните бъдещи ръководители на Европейската комисия. Изборите за европарламент са догодина. Борисов посочи, че \"голямото внимание трябва да бъде към събитията в Сирия и нашия регион, в Украйна. Трябва да намерим начин за нормализиране на отношенията. За радост голяма част от моите предложения се възприемат от всички. Ако се гарантира външната граница 100 процента, срещата днес с африканските лидери - това, което ние се опитваме за Балканите - да стане в Африка. Колкото повече инвестиции, работни места и заетост в този регион, толкова по-малко мигранти и по-благоденстващ континент\", посочи министър-председателят.", "date": "2018.02.23", "title": "По-изгодно за България е да увеличи вноската си в бюджета на ЕС, заяви Борисов"}
{"url": "https://www.dnevnik.bg/video/novinite_na_bnt/2018/02/23/3135140_video_drugite_novini/", "text": "Сериозен риск за кораловите рифове Зимата обръща мразовитата си страна до края на февруари Монтират часовник с 10 000-годишна годност \"Възкресение на свободата\" в Софийския университет Носителят на \"Златна мечка\" за цялостен принос остава верен на киното Френско музикално пътешествие", "date": "2018.02.23", "title": "Видео: Другите новини"}
{"url": "https://www.dnevnik.bg/sport/2018/02/23/3135191_germaniia_detronira_kanada_v_hokeino_zrelishte_za/", "text": "Олимпийският турнир по хокей на лед ще има нов шампион. Германия продължи неочаквания си поход в Пьонгчанг и детронира Канада след драматична победа с 4:3. Бундестимът ще играе в олимпийски финал за пръв път в своята история, а северноамериканците ще си тръгнат без златен медал за пръв път от игрите в Торино през 2006 г. В битката за златото Германия ще се изправи срещу отбора на Русия,  който победи Чехия с 3:0 в първия полуфинал . Финалът е в неделя от 6.10 часа българско време, а мачът за бронзовите медали между Канада и Чехия е в събота от 14.30 часа. След като в четвъртфиналите изненадаха друг от фаворитите за златото -  Швеция, след победа с 4:3 с продължения , германските хокеисти влязоха изключително амбицирани в двубоя с носителя на рекордните девет олимпийски титли в мъжкия хокей. След 14:43 минути игра Бундестимът се възползва от числено предимство и откри резултата с попадение на Брукс Мацек. В началото на втората третина германците нанесоха сериозен удар по канадските амбиции за защита на олимпийската титла. Матиас Плакта удвои аванса на своя отбор в 23-ата минута, а три по-късно Франк Мауер покачи на 3:0. Канада успя да върне едно попадение чрез Жилбер Бруле, който се разписа при числено предимство в 28-ата минута. Само четири по-късно обаче Патрик Хагер възстанови преднината от три гола на Германия. Въпреки отсъствието на големите си звезди заради забраната за олимпийско участие на играчите от НХЛ канадците направиха страхотно завръщане в третата част на двубоя. Две минути и половина след началото на последната третина Мат Робинсън намали изоставането на своя отбор. Този гол доведе до объркване в германския състав, който все по-трудно успяваше да задържи шайбата и да премине в полето на съперника. Десет минути преди края на двубоя канадците се възползваха от числено предимство и върнаха още един гол чрез Дерек Рой. В оставащите минути олимпийските шампиони хвърлиха всички сили в атака, но не успяха да докарат мача до продължения. Германските хокеисти показаха страхотна игра в защита, като на моменти действаха изключително грубо срещу канадските играчи. Целта обаче оправда средствата, след като Бундестимът вкара цели четири попадения при едва 15 удара към вратата на съперника. Канада отправи над два пъти повече изстрели - 31, но вратарят Дани аус ден Биркен направи 28 спасявания. \"Ще играем за златото. Това просто е нереално\", каза защитникът на Германия Франк Хьордлер. \"В момента целият съм настръхнал\", допълни неговият съотборник Патрик Хагер.", "date": "2018.02.23", "title": "Германия детронира Канада в хокейно зрелище за историята и ще играе финал с Русия"}
{"url": "https://www.dnevnik.bg/zdrave/2018/02/23/3135121_nauchno_otkritie_za_kratko_dade_nadejda_na_horata_s/", "text": "Откритие на учени от Университета в Йокохама, Япония, предизвика радост и непосредствено след това разочарование сред хората с косопад. Проучването установява, че една химическа съставка стимулира фоликолите особено активно и се среща в характерния състав на мазнината, в която се пържат картофки... Това бързо се изтълкува от медиите и потребителите като сигнал, че яденето на пържени картофи може да подобри здравето на скалпа и дори да помогне на оплешивяващите хора да спрат и обърнат процеса. Но японските учени бяха принудени незабавно да опровергаят това твърдение, тъй като изследването им не прави подобна връзка, нито пък дава подобни доказателства, съобщава \"Ройтерс\". Учените успешно произвели снопове коса с по 5000 фоликола и я отгледали на гърбовете на мишки за сравнително кратко време с помощта на веществото диметилполисилоксан (dimethylpolysiloxane). И понеже същото вещество присъства в химичния състав на олиото, което най-често се използва за пържене на картофки, местните японски медии и след това световните побързали да направят връзката. \"Обаче колкото и пържени картофки да изядете, няма да ви порасне повече коса, това е пълно недоразумение, което започва да се превръща в градска легенда\", коментира ръководителят на научния екип в Йокохама Джунджи Фукуда. По думите му откритието им е съществено важно за технологиите на отглеждане на множество фоликоли едновременно, защото досега не е постигана такава висока бройка. В никакъв случай не може да бъде принизено до битовото ниво на олиото във фритюрниците, казва Фукуда.", "date": "2018.02.23", "title": "Научно откритие за кратко даде надежда на хората с косопад, че ще се излекуват с пържени картофи"}
{"url": "https://www.dnevnik.bg/biznes/companii/2018/02/23/3135206_traicho_traikov_sdelkata_za_chez_e_kato_da_dadesh_na/", "text": "Сделката за ЧЕЗ  е като да дадеш на петокласник да управлява пътнически самолет, каза днес по Би Ти Ви бившият министър на енергетиката и икономиката Трайчо Трайков. Според него е необяснимо и скандално, че фирма с оборот 10-20 хиляди лева и 20 души, работещи за нея, купува толкова сложен бизнес. \"За първи път чух името на фирмата \"Инерком България\", когато преди няколко дни беше обявено, че е в краткия списък на потенциалните купувачи. Първоначалният фаворит беше обединение от фирми, в основата на което беше стратегически инвеститор, макар и индийски\", допълни Трайков. Той поясни, че сделката прилича на тази, при която т ийнейджъри купиха дипломатическия клуб в Бояна  през 2016 година. По повод  оставката на министъра на енергетика Теменужка Петкова  Трайков каза, че тя е поискана от Борисов и е за пред хората. Той смята, че преди да се стигне до сделка, е имало предварителни съгласувания, включително с премиера. Таско Ерменков: До сделката се е стигнало след намеса на Борисов Депутатът от БСП Таско Ерменков също обяви по Би Ти Ви, че е странно как фирма, регистрирана с 50 000 лева капитал, купува предприятие, свързано с националната сигурност, и вади 320 млн. евро за него. И той е на мнение, че дотук няма как да се е стигнало без намесата на Борисов. \"Познавам Теменужка Петкова, тя е хрисим човек и няма смелостта да направи нищо без Бойко Борисов\", поясни Ерменков. За него оставката е клапата, от която да излезе напрежението.", "date": "2018.02.23", "title": "Трайчо Трайков: Сделката за ЧЕЗ е като да дадеш на петокласник да управлява пътнически самолет"}
{"url": "https://www.dnevnik.bg/sviat/2018/02/23/3135160_sasht_nalojiha_novi_sankcii_na_severna_koreia_trump_gi/", "text": "Съединените щати въведоха нови санкции на Северна Корея, които според Министерството на финансите на страната са най-големите досега. Това обяви институцията на сайта си като част от стратегията допълнително да бъде изолиран режимът в Пхенян, като бъдат засегнати севернокорейски търговски компании и товарни превозвачи. \"Всички нерегламентирани източници, използвани от Северна Корея, за да заобикаля (съществуващите) санкции\" по цялото земно кълбо, са на прицел на министерството, се казва в изявление на финансовия министър Стивън Мнучин, цитирано от \"Ройтерс\". \"То значително ще намали способността на режима на Ким (Чен-ун) да извършва дейности по море, които подпомагат нерегламентиран транспорт на въглища и гориво и подриват възможностите му да транспортира стоки в международни води.\" Санкциите срещу 28 плавателни съда, 27 транспортни компании и други търговски предприятия, повечето базирани в Северна Корея, са \"най-големите\", налагани досега на Пхенян, по думите на американския президент Доналд Тръмп. \"Ройтерс\" цитира откъс от реч, разпространен от Белия дом, в която той се очаква официално да обяви мерките по-късно днес. В  списъка със санкционираните  компании има три, базирани в Тайван, пет в Хонконг, една в Панама, две в континентален Китай (Шанхай и Шъндун) и една в Сингапур. Освен плаващите под севернокорейски флаг кораби в него два са под съответно панамски и тайвански. Има и едно физическо лице - Цанг Юнг Юан, който по данни на министерството има тайвански паспорт и живее в същата държава. \"Днес обявявам, че въвеждаме най-големите досега санкции на севернокорейския режим\", продължава той, цитиран от \"Ройтерс\". Според агенцията целта е да се ограничат допълнително източниците на приходи и гориво, които използва страната, за да финансира ядрената си програма и да издържа въоръжените си сили. В същата реч Тръмп изброява над 50 \"плавателни съда, товарни компании и търговски предприятия, които подпомагат Северна Корея в избягването на санкциите.\" Въпросните мерки са едностранни, доколкото САЩ и преди са търсили подкрепа в ООН, за да санкционират търговски компании на международно ниво, но са срещали съпротива от Русия и Китай.", "date": "2018.02.23", "title": "САЩ наложиха нови санкции на Северна Корея, Тръмп ги обяви за \"най-големите досега\""}
{"url": "https://www.dnevnik.bg/sport/2018/02/23/3135133_sled_masovite_bezredici_v_bilbao_fifa_ostava_spokoina/", "text": "Международната футболна федерация (ФИФА) изрази увереност, че няма заплаха за сигурността по време на световното първенство по футбол в Русия. От организацията заявиха, че ще бъдат взети всички необходими мерки срещу футболните хулигани. \"Доверяваме се напълно на механизмите и сложната концепция за сигурност, разработена от руските власти и местния организационен комитет. Купата на конфедерациите, която се проведе в Русия миналата година, показа, че високите стандарти по сигурността в Русия бяха променени по такъв начин, че да отговарят на естеството на подобни мащабни спортни събития\", пише в изявлението на ФИФА, цитирано от руското издание \"Спорт експрес\". Повод за изказването на световната футболна федерация са  масовите безредици между феновете на \"Атлетик\" (Билбао) и \"Спартак\" (Москва) . Сблъсъците между испанските и руските хулигани в Билбао доведоха до смъртта на един полицай. Служителят е участвал в опитите за овладяване на положението. Той е припаднал заради спиране на сърдечната и дихателната дейност. Полицаят е бил закаран в болница, където отново сърдечната и дихателната му дейност са спрели и този път лекарите на са успели да го спасят. Медиите в Испания посочват, че десетки руски запалянковци са били в основата на безредиците, започнали преди началото на двубоя от 1/16-финалите в Лига Европа. Полицията е арестувала девет от тях, а други двама руски хулигани са в болница със сериозни травми.  Осминафиналите в Лига Европа  ще предложат три сблъсъка с руски отбори, обявени като рискови за сигурността. \"Локомотив\" (Москва) ще играе с \"Атлетико\" (Мадрид), ЦСКА (Москва) среща \"Лион\", а германският \"Лайпциг\" е съперникът на \"Зенит\".", "date": "2018.02.23", "title": "След масовите безредици в Билбао ФИФА остава спокойна за сигурността на световното в Русия"}
{"url": "https://www.dnevnik.bg/biznes/2018/02/23/3135200_dogovorut_za_prodajbata_na_chez_e_bil_podpisan_dnes/", "text": "След като от началото на деня темата с продажбата на българския бизнес на ЧЕЗ не слиза от политическата сцена и струваше  оставката на енергийния министър  Теменужка Петкова, в края на деня купувачът \"Инерком България\"ЕАД обяви официално подписването на сделката. Цената, на която се придобива бизнес за близо 2 млрд. лв., не се посочва. По неофициална информация на \"Капитал\" става дума за 320 млн. евро. Посочва се, че договорът е подписан днес, а процедурата, която привлякла множество международни участници се провела съгласно законите на Чехия (каквато теза застъпи и енергийният министър Теменужка Петкова, когато по-рано обяви, че подава оставка - бел. ред.). Предстои сделката да бъде одобрена от българските регулаторни органи, едва след което ще бъде финализирана. Посочва се, че се чака одобрение само от Комисията за защита на конкуренцията. По-рано през деня Теменужка Петкова обяви, че сделката ще бъде проверена и от Комисията за финансов надзор (заради това, че обект на сделката са и публични компании - бел. ред.) и Комисията за енергийно и водно регулиране. Различни политици настояха с нея да се заеме и ДАНС. Дружествата, обект на сделката са: \"ЧЕЗ България\" ЕАД, \"ЧЕЗ Електро България\" АД, \"ЧЕЗ Разпределение България\" АД, \"ЧЕЗ Трейд България\" ЕАД, \"ЧЕЗ информационни и комуникационни технологии Българи\" ЕАД, \"Фри Енерджи Проджект Орешец\" ЕАД и \"Бара Груп\" ЕООД. Гордеем се, че придобиваме ЧЕЗ \"Осъзнаваме обществената значимост на бизнеса, който ще придобием. Гордеем се, че сме сред малкото български компании, които инвестират в толкова мащабен проект в енергетиката\", обявява купувачът в съобщение до медиите. В него се допълва, че намерението му е за отговорно отношение към милионите клиенти на ЧЕЗ, служителите и партньорите. \"Ангажирани сме да работим прозрачно, изцяло в интерес на българските потребители, при спазване на законодателството и регулаторните изисквания. Това е голяма стъпка в развитието на нашата компания и ние се отнасяме много професионално и отговорно към нея\", казва Гинка Върбакова, собственик на дружествата от групата на \"Инерком\", цитирана в съобщението. Допълва, че продавачът на активите е направил задълбочено проучване на кандидата. От съобщението се разбира, че консултанти по сделката са адвокатска кантора Allen and Overy, Адвокатско съдружие \"Спасов и Братанов\", а финансов консултант Mane Capital. От търговията до жиците След като редица политици изразиха съмнения за това, че е възможно компания с оборот от 50 млн. лв. придобива бизнес за поти 2 млрд. лв. компанията - \"Инерком България\" сега уточнява, че е създадена през есента с цел участие в покупката, но че е част от по-голяма група компании, които се развиват повече от 10 години в областта на енергетиката, енергийната инфраструктура и строителството. Допълва се, че цялата информация за собствеността е прозрачна. \"Инерком\" развива фотоволтаични проекти с обща инсталирана мощност от 100 МВт. Те включват 6 действащи централи с капацитет от 23 МВт и проект за 80 МВт централа, която ще функционира изцяло на пазарен принцип, се посочва още в съобщението. По информация на  \"Капитал\"   Гинка и Славчо Върбакови от Пазарджик започват бизнес делата си с търговия преди 2003 г., когато следват строителния бум и изграждат няколко жилищни и офис сгради в Пазарджик. Към 2008 г., когато се приемат целите за дял на енергията от възобновяеми енергийни източници и държавата предлага гарантирано изкупуване на произведения от такива централи ток на висока цена, те се насочват към фотоволтаиците. От преди почти половин година \"Инерком\" ЕООД има договор за саниране на блок в Пазарджик за 1.6 млн. лв. В пазарджишки сайтове има информация, че общинските паркинги се държат от компания на Върбакови. В \"Капитал\" през 2000 г. е цитиран списък на компании, които са разследвани за фиктивен трафик към т.нар. импулсни телефони, в който фигурира ЕТ \"Славчо Върбаков\" - Пазарджик.", "date": "2018.02.23", "title": "Договорът за продажбата на ЧЕЗ е бил подписан днес"}
{"url": "https://www.dnevnik.bg/biznes/2018/02/23/3135166_komisiiata_za_konkurenciia_predlaga_svoi_popravki_v/", "text": "Комисията за защита на конкуренцията е взела решение да провери дали предлаганите промени в Закона за енергетиката, изготвени от ресорното ведомство, с регламент на Европейския съюз и със самия Закон за защита на конкуренцията. С проекта се разширяват правомощията на Комисията за енергийно и водно регулиране по наблюдение като й се вменява да контролира сделките с ток на енергийната борса като ще има и възможност да санкционира участници на пазара, които извършат пазарни манипулации. В направения вече от комисията анализ е установено, че в определени случаи едно и също поведение на участник на този пазар може да попадат както в правомощията на енергийния регулатор, така и в тези на антимонополното ведомство. В същото време европейското секторно законодателство изисквало комплексен подход при противодействието на практики, които нарушават едновременно специфичен закон и правилата за лоялна конкуренция, посочва комисията в съобщение до медиите. По тази причина в няколко акта на ЕС са включени разпоредби за координация и обмен на информация между секторните регулатори и органите по конкуренцията на национално ниво. В същото време комисията смята, че предлаганите от министерството текстове не задължават енергийният регулатор и комисията да си обменят информация. Затова комисията предлага член от закона да се промени така, че комисията за енергийно регулиране да е длъжна да информира антимонополния регулатор за всички случаи на образуване на производства, които може да се отнасят до пазарни нарушения. До предлагането на промени в Закона за енергетиката се стигна след като представители на индустрията от края на миналата година сигнализират за нередности при сделки с ток на борсата и за това, че реално никой не регулира този пазар. В отговор енергийният министър непрекъснато насочваше техните сигнали към Комисията за защита на конкуренцията, а в един момент обяви, че занапред енергийният регулатор ще регулира и борсата.", "date": "2018.02.23", "title": "Комисията за конкуренция предлага свои поправки в Закона за енергетиката"}
{"url": "https://www.dnevnik.bg/politika/2018/02/23/3135106_noviiat_energien_ministur_se_ochakva_da_e_ot_kvotata/", "text": "Името на новия енергиен министър се очаква да бъде обсъдено на среща между коалиционните партньори ГЕРБ и \"Обединени патриоти\" във вторник или сряда следващата седмица, научи \"Дневник\" от източници в управляващата партия. Посоченият от мнозинството кандидат ще наследи на поста  Теменужка Петкова, която днес подаде оставка заради познанството си с купувача на ЧЕЗ , а от Брюксел  премиерът Бойко Борисов даде заявка, че ще я приеме, за да пази репутацията на правителството . По-рано през деня Борисов подчерта, че ще се срещне с коалиционните си партньори, за да се реши кой да поеме поста. В момента той е в Брюксел на неформалния съвет на лидерите на ЕС, а в неделя заминава за Лондон, където в понеделник ще участва във форум на Европейската банка за възстановяване и развитие (ЕБВР) за Западните Балкани. Според депутати от ГЕРБ шансът да успее да вмести разговор с партньорите си за новото попълнение в кабинета през уикенда не е много голям. По-рано днес зам.-председателят на ГЕРБ Цветан Цветанов обяви, че  коалиционният съвет ще реши дали да приеме оставката на Петкова или не , а финансовият министър Владислав Горанов я определи като прибързана. От квотата на ГЕРБ  Според коалиционното споразумение енергийният министър е от квотата на ГЕРБ, обясниха от партията пред \"Дневник\". Засега имена на възможни кандидати не били обсъждани. По-известните енергийни експерти на ГЕРБ са Делян Добрев - министър в част от мандата на първото правителство на ГЕРБ ( ), а сега - председател на ресорната комисия в парламента, и депутатът Валентин Николов - бивш директор на АЕЦ \"Козлодуй\" и бивш ресорен зам.-министър. Заместник на Теменужка Петкова във втория и третия кабинет \"Борисов\" е Жечо Станков, чиято кариера започва като общински съветник от ГЕРБ в Бургас. \"Обединените патриоти\" също заявяват периодично интерес към енергийния ресор. При преговорите за коалицията миналата година  вицепремиерът Валери Симеонов (НФСБ) беше готов да поеме Министерството на енергетиката, ако се наложи.  В последния месец Симеонов  критикува ГЕРБ за назначения в енергийния сектор  и неколкократно изрази недоволство, че не е питан за тях, въпреки че партията му носи солидарно отговорност за действията на изпълнителната власт. Днес той обяви, че очаква  Държавна агенция \"Национална сигурност\" (ДАНС) да провери сделката за ЧЕЗ . Оставката: бърза и изненадваща Ситуацията около сделката за ЧЕЗ и последвалата оставка на Теменужка Петкова се разви светкавично - в рамките на по-малко от денонощие. Вчера следобед  ръководството на чешката компания ЧЕЗ (CEZ) съобщи, че е одобрило \"Инерком България\"  за купувач на българския бизнес на компанията. Днес преди обед Петкова направи изявление пред журналисти в кулоарите на парламента, в което обяви оттеглянето си и обясни, че е разговаряла с премиера и не иска да има никакво съмнение заради нейното познанство с управителя на компанията Гинка Върбанова. От думите на Борисов в Брюксел пък днес се разбра, че я е посъветвал, че е почтено и правилно да отиде в парламента и да си подаде оставката. Двама от министрите на ГЕРБ, които бяха в Народното събрание за парламентарния контрол, бяха изненадани от оставката. Валентин Радев попита журналистите за подробности, а Владислав Горанов изрази недоумение, че се е стигнало до такова крайно решение. Кой купува ЧЕЗ  По предварителна информация компанията \"Инерком България\", която се ръководи от Гинка Върбакова, е предложила около 320 млн. евро за \"ЧЕЗ електроразпределение България\", \"ЧЕЗ електро\", \"ЧЕЗ трейд\" и малки ВЕИ активи - видинския соларен парк \"Фри енерджи проджект Орешец\" и недовършената централа на биомаса в Смолянско. Това е най-големият частен енергиен бизнес в страната с приходи над 1.8 млрд. лева. Днес Теменужка Петкова обяви, че познава Гинка Върбанова от 20 години и подава оставка понеже не иска \"по никакъв повод да се коментират някакви отношения и да има изобщо поводи за съмнения по отношение на сделката и да се намесва името на премиера\". \"Гинка от Пазарджик е регистрирала тази фирма преди няколко месеца с капитал от 50 хил. лв. Ние живеем в дивашка държава. И сега ли ще мълчим?\", попита  лидерът на БСП Корнелия Нинова . Зам.-председателят на ГЕРБ Цветан Цветанов каза, че Теменужка Петкова няма \"роднински връзки с Гинка от Пазарджик\". По информация на  \"Капитал\"  при преговорите м.г. като фаворит за купувач на ЧЕЗ се е сочил българско-индийския консорциум между търговеца на ток \"Фючър енерджи\" и IPCL, но на 2 декември компанията \"Фючър енерджи\" изненадващо е била отстранена от пазара на електрическа енергия в България, което очевидно е разколебало чехите и ги е насочило към \"Инерком България\". В петък вечер от компанията съобщиха, че  договорът за продажбата на ЧЕЗ вече е подписан . Той обаче трябва да получи одобрението и на регулаторите в България, като в съобщението се посочва, че се чака одобрение само от Комисията за защита на конкуренцията. Проверки от всички  Сделката трябва да бъде проверена и одобрена от Комисията за защита на конкуренцията, Комисията за финансов надзор и Комисията за енергийно и водно регулиране, обясни Теменужка Петкова по-рано днес. Според управляващите трябва да има и проверка на ДАНС. Съпредседателят на \"Обединени патриоти\" Волен Сидеров призова  правителството, новата антикорупционна комисия и прокуратурата да се занимаят със сделката за ЧЕЗ . \"Сделката трябва да се провери основно и всичко съмнително да се изчисти. Ако има основания да се прекрати - да се прекрати\", каза Сидеров. Лидерът на БСП Корнелия Нинова заяви от парламентарната трибуна, че  министър-председателят Бойко Борисов носи персонална отговорност за сделката за ЧЕЗ . Тя поиска премиерът да отговаря в парламента за сделката.", "date": "2018.02.23", "title": "Новият енергиен министър се очаква да е от квотата на ГЕРБ"}
{"url": "https://www.dnevnik.bg/bulgaria/2018/02/23/3135122_komisiiata_za_konfiskaciia_osvobodila_obezpecheniia_za/", "text": "Основанието - тя представила документ от Следствения комитет на Русия, че било прекратено разследването срещу нея за участие в организирана престъпна група за незаконни финансови операции. Преводът на документа обаче не е заверен.", "date": "2018.02.23", "title": "Комисията за конфискация освободила обезпечения за 23 млн. лв. на подсъдима за пране на пари"}
{"url": "https://www.dnevnik.bg/biznes/companii/2018/02/23/3135234_ban_obeshta_da_otgovori_obstoino_na_vsichki_kritiki/", "text": "Икономическият институт към Българската академия на науките ще отговори обстойно на всички критики към изготвените от тях  доклади за АЕЦ \"Белене\" , каза днес по Би Ти Ви директорът на организацията проф. Александър Тасев. Той изрази мнение, че атаките са манипулативни. Професор Тасев обясни, че техният ангажимент е бил да направят цялостен анализ на енергетиката и да посочат различни варианти за стратегии, като малка част от разработката са докладите за АЕЦ \"Белене\". \"Ще дадем всички възможни стратегически хипотези с всичките плюсове и минуси, една от които ще стане политическо решение и бъдещето на национална стратегия, каза още директорът на икономическия институт на БАН.", "date": "2018.02.23", "title": "БАН обеща да отговори обстойно на всички критики към доклада за АЕЦ \"Белене\""}
{"url": "https://www.dnevnik.bg/sviat/2018/02/23/3135204_ne_vsichki_podkrepiat_ideiata_na_trump_da_vuoruji/", "text": "Американският президент Доналд Тръмп вчера изрази ясно убеждението си, че въоръжаване на някои учители ще даде възможност да се противодейства на стрелци, които вземат на прицел училищата, и ще има разубеждаващо въздействие върху \"тези страхливци\". В сутрешната си лавина от туитове обитателят на Белия дом защити тази доста спорна мярка, категорично отхвърлена от много конгресмени, както демократи, така и републиканци. \"Училище \"без оръжия\" привлича лошите\", заяви той и не забрави да изкаже за пореден път подкрепата си на Националната асоциация на притежателите на огнестрелни оръжия (NRA), която го подкрепяше безрезервно през цялата му предизборна кампания. Малко след това влиятелният шеф на оръжейното лоби Уейн Лапиер осъди в типично негов стил със жлъчна реч \"срамното политизиране\" на трагедията във Флорида, обвинявайки критиците, че искат \"да изкоренят всички лични свободи\" в Америка. След трогателен разговор в сряда с оцелели при  стрелбата, взела 17 жертви  преди седмица в гимназия във Флорида, Тръмп имаше насрочена среща в Белия дом с видни местни представители, сред които Кристин Ханшофски - кметицата демократ на град Паркленд, където се разигра трагедията. \"Добре обучени учители/ треньори, одобряващи оръжията, биха решили проблема моментално, преди да дойде полицията. ВЕЛИКО СРЕДСТВО ЗА РАЗУБЕЖДАВАНЕ!\", написа той и допълни, че стрелбите траят средно \"три минути\", а на полицията са нужни \"пет до осем\" минути да стигне до местопрестъплението. Връщайки се към свой аргумент от предишния ден, Тръмп отбеляза, че около 20 процента от учителите - тези, които имат \"военен опит или специално обучение\" - биха могли да носят скрито оръжие, което би им позволило \"да реагират незабавно\". \"Добре подготвените учители може да имат също и разубеждаващо въздействие върху тези страхливци. Нещо много по-ефикасно, на доста по-ниска цена от пазачите\", каза той, споменавайки за първи път икономическо основание. Ако те знаят, че в дадено училище има \"много учители, които боравят доста добре с оръжие (...), страхливците няма да отидат там (...) проблемът е решен\", добави Тръмп. \"Обучена като полицайка?\" Според сенатора демократ Ричард Блументал това е \"осъдителна\" и \"опасна\" идея, която цялата образователна общност отхвърля категорично. На дебати, организирани в сряда вечерта край Маями от телевизия Си Ен Ен, се чуха много гласове против подобен сценарий. \"Трябва ли да бъда обучена и като полицайка, за да уча тези деца? Трябва ли да нося кевларена бронежилетка?\", запита Ашли Кърт, преподавателка в гимназията в Паркленд, където 17 души изгубиха живота си. \"Не смятам, че учителите трябва да бъдат въоръжени. Смятам, че те трябва да преподават\", реагира на свой ред шериф Скот Израел, пристигнал на мястото на касапницата, извършена преди седмица от 19-годишен младеж, който си купил законно полуавтоматична пушка. Сенаторът републиканец Марко Рубио също се разграничи гласно от американския президент, заявявайки, че е против тази идея. В поредицата туитове Тръмп повтори, че одобрява идеята възрастта, на която е възможно да си купиш огнестрелно оръжие, да бъде повишена от 18 на 21 години. Много хора изтъкнаха, че убиецът от Флорида Никълъс Крус е могъл да си купи полуавтоматична пушка, когато е бил на 18, докато в САЩ трябва да имаш поне 21 години, за да си купиш алкохол. Асоциацията на притежателите на огнестрелни оръжия незабавно изрази несъгласие с каквото и да било повишаване на възрастта, от която законът разрешава да си купиш оръжие, отбелязвайки, че така \"спазващите закона граждани ще трябва да плащат за деянията на престъпници\".  Гимназистите от училището \"Стоунман Дъглас\", които планират голяма демонстрация на 24 март във Вашингтон, всекидневно са насърчавани от видни личности. Барак Обама, чието присъствие е доста дискретно, откакто напусна Белия дом, вчера ги подкрепи енергично. \"Какво вдъхновение е да видиш отново толкова интелигентни и смели ученици да се борят за правото си да растат в сигурност. Очакваме ви и ви подкрепяме\", написа в \"Туитър\" бившият президент демократ./БТА", "date": "2018.02.23", "title": "Не всички подкрепят идеята на Тръмп да въоръжи учителите"}
{"url": "https://www.dnevnik.bg/sport/2018/02/23/3135229_purvoto_zlato_pridviji_ruskite_sportisti_do_15-oto/", "text": "Олимпийските спортисти от Русия се придвижиха до 15-ото място в класирането по медали след 14-ия състезателен ден на Пьонгчанг 2018. В същото време Норвегия и Германия останаха без титла в два поредни дни за пръв път от началото на игрите. Двете страни остават рамо до рамо преди последните два дни на олимпадата с по 13 златни медала. Норвегия води в класирането заради повече сребърни медали - 14 от общо 37 отличия. Германия има 26 медала, от които седем златни и шест бронзови. Фигуристката Алина Загитовка стана първият руски състезател  с олимпийска титла в Пьонгчанг. 15-годишната състезателка спечели индивидуалната надпревара при дамите в директна битка с 18-годишната си сънародничка Евгения Медведева. Двете рускини направиха страхотен дуел, който започна в сряда с последователно подобряване на световния рекорди в дисциплината. Медведева постигна 81.61 точки, но десет минути по-късно Загитова задмина постижението й - 82.92 точки. Днес във волната програма двете постигнаха еднакъв резултат - 156.65 точки. Така европейската шампионка от първенството в Москва през януари завърши с аванс от 1.31 точки пред златната медалистка от последните две световни първенства. Канадката Кейтлин Озмънд допълни подиума. Канада изпрати деня със смесени чувства, въпреки че спечели още два медала - златен на Келси Серва и сребърен на Британи Фелън в женския ски крос във фрийстал ските. С тях северноамериканците зарвърдиха третата си позиция в класирането. Те има десет олимпийски титли и общо 27 медала. Канадците обаче загубиха мача за третото място в мъжкия кърлинг - 5:7 срещу Швейцария. При жените те останаха едва шести и така за пръв път страната остана без олимпийски медал в този спорт. Досега страната неизменно печелеше отличие както при дамите, така и при мъжете. Днес Канада  загуби и олимпийската си титла в хокея на лед  при мъжете след драматична загуба с 3:4 от Германия. Бундестимът ще спори за златото с  отбора на Русия, който победи Чехия с 3:0. В 14-ия състезателен ден на игрите бяха раздадени още два комплекта медали. Холандецът Шелд Нуйс спечели златото в бързото пързаляне с кънки на 1000 метра, а Швеция завоюва  олимпийската титла в последното състезание в биатлона  - мъжката щафета. Холандия заема петото място в класирането по медали с осем златни, шест сребърни и четири бронзови. САЩ са на четвърта позиция със същия брой олимпийски титли, но с едно сребърно отличие повече. Швеция се придвижи до шестото място с шест златни и пет сребърни медала. С по пет олимпийски титли са Франция и Австрия. Домакините от Южна Корея имат четири, а с по три са Швейцария, Япония и Италия. Беларус е на 13-о място с два златни медала, а по един имат Китай, олимпийските спортисти от Русия, Чехия, Словакия, Великобритания, Полша, Унгария и Украйна. Общо 29 страни са спечелили отличия в Пьонгчанг.", "date": "2018.02.23", "title": "Първото злато придвижи руските спортисти до 15-ото място в Пьонгчанг"}
{"url": "https://www.dnevnik.bg/skorost/2018/02/23/3134308_rinspiid_napraviha_universalen_avtonomen_elektricheski/", "text": "Швейцарското тунинг ателие \"Ринспийд\" ще отбележи своето 40 участие на автосалона в Женева, с представянето на универсално автономно електрическо превозно средство. Проектът е кръстен \"Снап\" (Snap) и представлява универсално шаси, на което се монтират за секунди разнообразни надстройки. В т.нар. скейтборд, изработен от стомана, са разположени двигателят, батериите и всички нужни за самостоятелното придвижване компоненти. Купетата са направени от композитни материали. Всяка от надстройките, които се монтират на ходовата част, може да се ползва и самостоятелно като офис, място за почивка, павилион за търговия или склад. \"Снап\" е с дължина 4.67 метра и се задвижва от електромотор с мощност 78 конски сили. Той позволява ускорение до 100 км/ч за 5 секунди, а с един заряд на батериите с капацитет 12 киловатчаса се изминават до 100 километра. Маневреността на електрическото автономно превозно средство се гарантира от двата завиващи моста, като колелата могат да завиват до ъгъл от 90 градуса. Всеки от четиримата пасажери на борда разполага с три дисплея, които може да ползват за забавление или да си свърши някаква работа. През тях се задава и задачата на превозното средство. Разпознаването на оторизираните да командват \"Снап\" става със сканиране на зеницата на окото. Универсалното електрическо превозно средство може и да комуникира с околния свят, като на предното и задното стъкло се прожектират различни предупреждения и полезна информация. По традиция \"Ринспийд\" си сътрудничи за реализацията на проекта със световни технологични лидери в различни области като SAP, TomTom, Osram, Borbet, Dekra, DR.Shneider, Gentex, Harman, Sica, ZF и редица други общо 29 компании.", "date": "2018.02.23", "title": "\"Ринспийд\" направиха универсален автономен електрически автомобил (видео)"}
{"url": "https://www.dnevnik.bg/evropa/2018/02/23/3133604_evropeiskite_lideri_shte_obsudiat_dulgosrochniia/", "text": "Лидерите на Европейския съюз ще обсъдят на неформален съвет днес дългосрочния бюджет на блока след 2020 г. и напускането на Великобритания. Сред останалите теми на заседанието са съставът на Европейския парламент след изборите през 2019 г. и евентуалните транснационални листи, както и начините за назначаване от ЕС на най-висшите постове, включително т.нар. водещи кандидати (Spitzenkandidaten). Програмата е кратък преглед на основните въпроси, които председателят на Европейския съвет Доналд Туск възнамерява да включи в дневния ред на лидерите до юни 2019 г. В писмо до участниците в срещата Туск отбелязва, че разговорите ще засегнат броя на депутатите в следващия Европейски парламент, избора на следващ председател на Европейската комисия, както и последиците за общия бюджет от напускането на Великобритания. Не се предвижда на срещата да бъдат приети решения. България ще бъде представена на заседанието от премиера Бойко Борисов. Довечера лидерите ще се съберат на неформална вечеря, давана от премиера на Белгия Шарл Мишел. Темите  По въпроса с изборите за европарламент догодина Туск отчита, че евродепутатите предлагат броят на мандатите да бъде намален от 751 на 705, като част от британските места бъдат оставени в запас за представители на държавите, които предстои да се присъединят към ЕС. Европейските ръководители ще обсъдят също възможността в бъдеще Европейският съвет и еврокомисията да имат един общ председател. Те ще разискват възможността отново бъдещият председател на Европейската комисия да бъде излъчен измежду предварително обявени водещи кандидати от средите на европейските партии. Туск съобщава, че ще постави на обсъждане насоките, които подготвя за преговорите между ЕС и Великобритания за бъдещите отношения. Предстои тези насоки да бъдат утвърдени през март. По въпроса с бюджета еврокомисията вече уточни, че годишно напускането на Великобритания ще доведе до недостиг на около 10 милиарда евро. Европейският съвет трябва да прецени как да подходи - дали националните вноски в бюджета да бъдат увеличени и къде средствата да бъдат насочвани. Съществуват предложения в новите условия парите за земеделие и сближаване (основно строежи на пътища) да бъдат по-малко. Сред другите въпроси пред държавните и правителствените ръководители са броят на бъдещите еврокомисари, възможността националните парламенти да блокират европейско законодателство, приемането на повече решения в ЕС не с единодушие, а с мнозинство. На срещата ще бъдат накратко разисквани и темите за финансирането на дейности в Либия и за обстановката около Кипър, предаде БТА Бюджет През последните седмици се засилиха дебатите около бъдещия многогодишен бюджет на ЕС до 2027 г. Очаква се заради излизането на Великобритания от съюза през март 2019 г. в бюджета да се образува дупка от от 12 до 15 милиарда евро на година. Затова редица европейски лидери настояха държавите членки  да увеличат вноските си в общностния бюджет  до 1.1% от БВП. Засега страните са разделени. В началото на февруари се появи информация, че България и още седем държави - членки на ЕС, от източната част на континента  са се съгласили  да увеличат вноските си в многогодишния бюджет на съюза до 1.1% след напускането на Великобритания. По-късно обаче  българското Министерство на финансите  отрече информацията. Австрия вече  се обяви против предложението  и настоя за орязване на някои програми, най-вече плащания за страни от Източна Европа. Лидерите на балтийските страни пък  подкрепиха идеята  да плащат повече за бюджета на блока след 2020 г., за да запълнят дупката. Очаква се Европейската комисия да направи официално предложение за многогодишната финансова рамка през май. Водещият кандидат Макар изборите за Европейски парламент и смяната на състава на еврокомисията през 2019 г. да изглеждат далечни,  битката за правилата , по които ще се проведат, вече започна. Миналата седмица сегашният председател на Европейската комисия Жан-Клод  Юнкер отново изрази подкрепата  си за  предварителното излъчване на водещи кандидати за председател на институцията  в изборите догодина. Още в речта си за състоянието на съюза той обяви, че експериментът с водещите кандидати на евроизборите през 2014 г. трябва да продължи. Процедурата с т.нар.  Spitzenkandidat  бе използвана за пръв път при избора на Юнкер през 2014 г. и не е записана в договорите на ЕС. Процедурата на практика дава председателския пост в еврокомисията на партията, спечелила най-много гласове в Европейския парламент. Според тази система най-голямата политическа група в европарламента получава правото да номинира кандидата си за позицията. Европейският съвет, в който са всички национални лидери, след това прави окончателния избор, като \"взима предвид\" номинацията на парламента. Накрая целият европарламент трябва да гласува решението. Транснационални листи Преди изборите лидерите в Европейския съвет трябва да решат въз основа на предложение на Европейския парламент какъв ще е съставът на парламента за мандата от 2019 до 2024 г. и какво ще се прави с местата, освободени от Обединеното кралство. Един от вариантите е  определен брой от тези места  да се запази за транснационален избирателен район. Въпреки че съвсем наскоро в резолюция е вропарламентът гласува да не отправя призив за създаването  на транснационален избирателен район, той остави вратата отворена за бъдещи дебати. Редица държави членки неотдавна изразиха подкрепа за тази идея, докато други заявиха, че не са съгласни с нея. Според еврокомисията създаването на транснационален избирателен район би могло да доведе до укрепване на европейското измерение на изборите, тъй като на кандидатите ще се даде възможност да достигнат до повече граждани в цяла Европа. От друга страна, депутатите обикновено представляват и общуват тясно с гласоподавателите, които са ги избрали на местно или национално равнище. Наскоро комисията заяви, че  одобрява идеята  за транснационални листи, но за това ще са необходими единодушното съгласие на съвета и промени в избирателните закони във всички 27 държави от ЕС до следващата година, за да могат да бъдат приложени за изборите през 2019 г.", "date": "2018.02.23", "title": "Eвропейските лидери ще обсъдят дългосрочния бюджет на ЕС след Брекзит"}
{"url": "https://www.dnevnik.bg/bulgaria/2018/02/23/3134549_nadziratelite_izlizat_na_nacionalen_protest/", "text": "Служителите на затворите излизат на протест пред всички места за лишаване от свобода в страната. След това всички надзиратели от страната ще се насочат към София, където в събота в 13 ч. ще изразят недоволството си пред Министерството на правосъдието. Часовете на протестите в различните градове в страната са различни, но пред всички 12 затвора ще се протестира, обясни за \"Дневник\" Иво Григоров от синдиката на надзирателите. Той подчерта, че на протест са само тези служители, които не са на смяна в този момент. Допълни, че досега протестите са били по места - в различни дни и часове, а днес недоволството ще е в цялата страна. Ще ги подкрепят и служителите от \"Съдебна охрана\". Двете дирекции към правосъдното министерство имат еднакви проблеми и искания и протестират заедно от дни. \"Ние ги подкрепяме пред палатите, те нас пред затворите\", заяви Григоров. Основните им искания са за по-високи заплати и по-добри условия на труд. Протестиращите искат възнагражденията им да се изравнят с тези в сектор \"Сигурност\" на МВР. В началото на февруари правосъдният министър Цецка Цачева  обясни, че в бюджета няма 13.8 млн. лв. за увеличение на заплатите на надзирателите и съдебната охрана, но се търси решение. Синдикатите пък заплашиха, че ще протестират, докато исканията им не бъдат изпълнени, като изразиха готовност да го направят и когато европейските министрите на правосъдието пристигнат в София през пролетта.", "date": "2018.02.23", "title": "Надзирателите излизат на национален протест"}
{"url": "https://www.dnevnik.bg/sport/2018/02/23/3134564_bulgarite_v_pyongchang_dnes_poslednoto_sustezanie_v/", "text": "Четирима българи ще участват в четиринадесетия състезателен ден на зимните олимпийски игри в Пьонгчанг. Красимир Анев, Антон Синапов, Димитър Герджиков и Владимир Илиев излизат за последния старт в биатлона - класическата мъжка щафета на 4х7.5 километра. Състезанието започва в 13.15 часа българско време. В него ще участват 18 щафети - Норвегия, Франция, Швеция, Германия, Италия, Швейцария, България, Австрия, Украйна, Словения, Чехия, Канада, Естония, Казахстан, Словакия, Беларус, САЩ и Румъния. От щафетата се очаква да донесе най-доброто класиране за българския биатлон в Пьонгчанг. Отборът се цели в първата осмица. Това е и мястото, което българите заемат в Световната купа през този сезон след осма, девета и единадесета позиция в досегашните отборни стартове. Двете най-добри класирания дойдоха в последните две щафети преди Пьонгчанг 2018. Те заеха  осмо място при изключително тежките условия в Оберхоф , а след това се наредиха девети в Руполдинг. Най-доброто класиране на България в олимпийска щафета при мъжете е осмото място на Васил Божилов, Владимир Величков, Красимир Виденов и Христо Воденичаров в Калгари през 1988 г. При другите си три участия в мъжки щафети на олимпийски игри българският отбор има 14-о, 15-о и 16- място съответно в Албервил 1992, Сочи 2014 и Ванкувър 2010. Освен в биатлона днес ще бъдат излъчени олимпийски шампиони в още три дисциплини - мъжката щафета на 1000 метра в бързото пързаляне с кънки, дамския ски крос във фрийстайл ските и индивидуалната програма при жените във фигурното пързаляне. Днес ще стане ясен и носителят на бронзовия медал в мъжкия кърлинг. За него ще се борят Швейцария и Канада.", "date": "2018.02.23", "title": "Българите в Пьонгчанг днес: Последното състезание в биатлона"}
{"url": "https://www.dnevnik.bg/sviat/2018/02/23/3134449_barbara_iortel_bulgariia_e_nepoznata_i_podcenena/", "text": "- Идеята се появи миналата година. Тогава прекарах един месец в редакцията на \"Капитал\" в София със стипендия на \"Гьоте институт\". Там успях отблизо да видя как стоят нещата с медийната свобода. И трябва да призная, че ми се отрази доста отрезвяващо. Там на място видях как страната всъщност върви назад в това отношение, как медийната ситуация всъщност се е влошила. Това бе едната причина. Другата причина, поради която решихме да поканим журналисти от България на семинар в Берлин, беше  българското европредседателство , което започна на 1 януари 2018. На нас в ТАЦ ни се иска да се отделя повече внимание на България. Същевременно този семинар е и знак на солидарност с българските колеги. Ние искаме не само да поставим по-силен акцент върху страната, но и да демонстрираме нашата солидарност с журналистите в България. - В различни разговори съм чувала, че голяма част от медиите са в ръцете на олигарси или по-скоро в ръцете на един олигарх. Че много журналисти са принудени да си налагат  самоцензура , че се следи за какво точно пишат и как го пишат. А най-големият проблем е, че покрай всичко това многообразието в България намалява. Защото когато една голяма част от медиите са в ръцете на един-единствен човек, медийното многообразие страда. Казвали са ми също, че обществено-правните медии все още не отбелязват голям напредък в развитието си. - Тази т.нар.  хибридна преса , която някога бе част от медийната група ВАЦ, например \"Труд\" или \"24 часа\" – такова нещо в Германия няма. Те смесват булеварден стил с по-дълги аналитични статии. Такава комбинация в германския булеварден вестник \"Билд\" например няма да видите – поне в този ѝ вид. Това е доста странна смесица. Сред всички български вестници се откроява \"Капитал\", където редакторите и авторите проучват много добре информацията и данните, които публикуват. Тяхното ниво не се различава много от нивото на качествените германски медии. В България има и няколко добри онлайн медии. Например  \"Медиапул\" . Те вършат много добра работа. - Човек никога не може да знае кога, къде, какво точно се случва зад кулисите, но все пак мисля, че в такъв мащаб това в Германия няма как да се случи. Особено пък такова нещо като СКАТ. Не бих могла да си представя, че в Германия може да има такава телевизия. Макар че сега партията  \"Алтернатива за Германия\"  основа свой собствен медиен център. Все още нямат телевизионен канал, но не се знае как могат да се развият нещата. - Това беше изказване от публиката, което исках да обясня. Тези думи не са упрек срещу хората в България, а критика по адрес на българските политици. В този текст обяснявам защо в страната все още има много проблеми. И реакциите бяха смесени. В редакцията получихме обаче и едно писмо от една дама, която се оплака от тази статия, твърдейки, че това било \"език на омразата\". Въпросната дама ни заплаши със съд. Но историята приключи бързо, тя остана без продължение. - Да, те имат право. Що се отнася до  бедността : съществуват определени индикатори, на които се базират данните от статистиките. А за корупцията – вярно, има я навсякъде, има я и в България. Но дали действително това е най-корумпираната страна? Факт е, че много журналисти просто поемат това описание от колегите си, но то би трябвало да се проверява винаги наново. Защото, честно казано, не мисля, че например в Чехия положението е много по-добро. - Бих казала, че България е една подценена страна, която в действителност е многообразна - и културно, и езиково, и природно. Бих посочила също, че според мен страната има огромен потенциал - в лицето на гражданите си, на тяхното образование, на езиците, които говорят. Да, бих казала, че България е непозната и подценена. - Проблема с корупцията няма как да го отречем. Освен това страната има нужда от смяна на елитите, има нужда от нови, млади хора, които да получат шанса да правят политика. Медийната свобода също е проблем – а най-лошото е, че ситуацията се влошава. Човек си казва: добре, страната вече е 10 години в ЕС, би трябвало да е по-добре. Истината обаче е друга - вместо да се подобрява, медийната ситуация в България се влошава. - Хората в България са много открити към света. Страната е пълна с изненади в положителния смисъл на думата. Тя е и иновативна – има много иновативни идеи в различни сектори. Освен това хората са много любопитни в положителния смисъл на тази дума.", "date": "2018.02.23", "title": "Барбара Йортел: България е непозната и подценена"}
{"url": "https://www.dnevnik.bg/sviat/2018/02/23/3134428_spasenite_ot_libiiski_zatvori_migranti_zapochvat_v/", "text": "Завръщането на Франк в Камерун e било истинско чудо за Дорис, изгубила надежда да види отново брат си жив, след като приятели ѝ казали, че лодката, с която тръгнал от Либия за Италия, се е преобърнала. Тя обаче го открива сред 164 уморени, замаяни и измършавели камерунци, върнати този месец у дома от Международната организация по миграцията (МОМ) със самолет от Либия. \"Не можах да повярвам\", каза 30-годишната Дорис пред фондация \"Томсън Ройтерс\", след като горещо прегръща Франк в един хотел в центъра на камерунската столица Яунде. \"Не исках никой да ми дава измамна надежда\". 28-годишният Франк, който отказа да съобщи цялото си име, оцелял при корабокрушението, а също след отвличане и мъчения в Либия - основната отправна точка за десетките хиляди африкански мигранти, които всяка година прекосяват Средиземно море, за да стигнат до Европа. При емоционалното събиране с близките си завърналите се говорят с тревога за бъдещето и особено за намирането на работа у дома - главният проблем, накарал ги да заминат за чужбина. От ноември Камерун, МОМ и Европейският съюз са върнали най-малко 1000 мигранти у дома от Либия, Мавритания, Мали и Нигер. Най-много от върнатите са били спасени от либийски затвори (където границата между официален център за задържане и експлоататорско трафикантско предприятие е доста размита) след появата на съобщения за африканци, продавани на пазари за роби за принудителен труд. Ужас В хотела в Яунде някои от върналите се имаха рани или куцаха и бяха склонни да разкажат за ужасите, които са преживели. Други стояха настрана, проучвайки новата за тях обстановка, слисани и невярващи на очите си. Хиляди мигранти се давят всяка година, опитвайки се да  преплават Средиземно море  в препълнени лодки, а според МОМ от началото на 2018 г. по опасния маршрут са изгубили живота си над 400 души. Франк едва оцелял, когато приятелят му паднал в морето и лодката им (предвидена за 100 души, но натъпкана с над 500) тръгнала да се преобръща. \"Исках да скоча във водата след него, но както стоях изправен, едно момче до мен ме хвана здраво през кръста и не ме пускаше, крещейки от ужас\", разказва той, седнал в едно кафене, загледан в младежи, които мият коли и разнасят плодове. \"Това ме спаси, понеже после нямаше да мога да се кача отново на лодката\", добавя той. След като бил спасен от либийски рибари, той бил отведен в затвор. Осигурил свободата си, като платил на похитителите 1500 евро. Докато се прибирал обаче, бил отново пленен от мъже с калашници, които го отвели в друг затвор. Накрая успял да се свърже с представител на камерунското посолство, който уредил връщането му в родината. Преследван от спомени, Франк още не е разказал на семейството си много от онова, което му се е случило. Той каза, че не иска да мисли за миналото, а да си намери работа. Мотивация В това отношение Франк може да се възползва от Доверителния фонд от 3,2 милиарда евро на ЕС за Африка, създаден в опит за спиране на притока на мигранти към Европа чрез осигуряване на професионално обучение и намиране на работа в родината им. Фондът финансира обща инициатива с МОМ за приобщаване на мигрантите, върнали се в Камерун, и им помага да овладеят занаят и да започнат бизнес, като им отпуска заеми. \"Травмата от преживяното няма да изчезне за ден, но тези хора всъщност се връщат с известно предимство пред другите млади хора в Камерун, тъй като вече са наясно, че чужбина не е рай, така че са по-мотивирани да се възползват от възможностите у дома\", казва Феликс Мбаю, генерален секретар на камерунското министерство за външни отношения. Схемата насърчава мигрантите да се заемат с общностно ориентирани проекти в земеделието, животновъдството и други области, които могат да се самоиздържат, казва ръководителят на \"МОМ Камерун\" Бубакар Сайбу. \"Стремим се да им осигурим най-добрите опции, тъй като трябва да създадем трайни възможности\", казва той. През януари Камерун лансира също пилотен проект за разкриване на центрове по заетостта, предлагащи информация и съвети на хора, които търсят работа или искат да придобият или повишат квалификацията си. Франк, който се е обучавал да прави и реди подови плочки, казва, че смята да започне бизнес заедно с водопроводчик и дърводелец, които срещнал в затвора в Либия и с които се върнали със същия полет в родината. Той не е склонен да замине отново за чужбина. \"Прекалено рисковано е. Не препоръчвам на никого да поема по този път\", казва Франк. Той обаче няма да има друг избор, ако новият му бизнес не потръгне. \"Вече не знаем как е животът тук. Ще трябва наистина да започнем наново от нулата\", признава той. /БТА", "date": "2018.02.23", "title": "Спасените от либийски затвори мигранти започват в родината си от нулата"}
{"url": "https://www.dnevnik.bg/sviat/2018/02/23/3134524_edna_perverzna_voina_opustoshava_siriia/", "text": "Който се опитва да разбере логиката на външните сили, намесили се в сирийската война, ще трябва да прозре една твърде абсурдна математика. Кой се е съюзил с кого и защо? Да се намери решението на тази задача изглежда направо невъзможно, защото уравненията остават в сила само по няколко дни, преди се окажат невалидни. И тогава всичко започва отново от нулата. Идва нов хаос и нови опити да се прозре логиката на различните съюзявания, които обаче също се оказват мимолетни. С други думи: Мотивите на различните действащи лица в сирийската война сякаш са лишени от всякаква рационална основа и дългосрочен замисъл. Да разгледаме например  турската инвазия срещу Африн . Много анализатори смятат, че Анкара е получила за нея зелена светлина от Москва – т.е. от Русия, смятана досега за закрилница на Асад. Защо обаче? Самата Москва не казва нищо по този въпрос. Едно от предположенията е, че турското нахлуване в Сирия е и малка провокация срещу САЩ, които подкрепят  сирийските кюрди . Това води до отчуждение, а може би дори и до истински спор между двама партньори от НАТО. Предполага се, че подобно напрежение е добре дошло за Русия, защото подкопава единството на съюзниците от НАТО – за руснаците това е особено благоприятен ефект на фона на конфликта им с Украйна. Цинични борби за надмощие Други предполагат, че Русия преследва съвсем различна цел: Москва дава картбланш на Турция да нахлуе в Сирия, за да затънат турците в изтощителна война, която да ги отслаби дотолкова, че накрая да са принудени да се обърнат към Русия. Това би означавало мачът между Русия и Турция да завърши с един на нула за Русия. Всички тези игрички нямат нищо общо със самата Сирия. Водят се битки за надмощие, които са безпрецедентни по своята нагла безогледност. Турция, макар и да е член на НАТО, нахлува без капка свян в чужда държава. Иран пък се установява трайно в Сирия, изкупува земи и създава там свои фирми, а управниците в Техеран са повече от щастливи, че с божията помощ вече могат направо от  Голанските възвишения  - т.е. от непосредствена близост, да застрашават омразния Израел. И точно Иран, който до съвършенство владее механизмите за потискане, сега обвинява турското правителство в нарушение на човешките права. Каква подигравка само! Сякаш това не се случва всеки божи ден в самия Иран. Изкушение за Макрон В Сирия наблюдаваме тоталната война, в която всеки воюва срещу всеки - война, която е загубила посоката си. И тази посока няма да се очертае отново, нищо че френският президент  Еманюел Макрон  заплашва да изпрати свои войски в Сирия, ако режимът на Асад отново използва отровни бойни вещества. Впрочем за Макрон подобна военна намеса би била от полза, тъй като би му позволила да се демонстрира пред света в позата на хуманен политик. Но такъв хуманизъм няма да приближи и с милиметър края на войната в Сирия. Нима Макрон наистина иска да изпрати френски бойни самолети срещу руските изтребители в Сирия? Европа не представлява истинска военна величина в Сирия. Особено след намесата си в Либия и катастрофалните последици от нея Франция би трябвало много дълго да се замисли, преди да се реши отново на подобна стъпка. В противен случай тя е застрашена да се окаже в плен на тактическите игрички на онези, които водят бойните действия в Сирия. Техни жертви са всички, които са имали нещастието да се родят в тази страна – в момента това са главно жителите на Африн, а в още по-голяма степен и тези на Източна Гута. Грехопадението на борците срещу джихадистите Обръщайки поглед към късното лято на 2014 година, трябва да признаем, че не беше никак мъдро от страна на международната коалиция да започва война срещу джихадистите от \"Ислямска държава\" без наличието на международна легитимация. Това грехопадение доведе до всички останали грехове. Срещу тях нямаше как да се изказва възмущение, защото е невъзможно да одобряваш нашественици, които осъждат други нашественици. Когато се води по правилата, една война следва известна, макар и мрачна логика. Когато липсва дори този ориентир – а това вече се случи в Сирия – се стига до безразборно клане, подклаждано от закоравели циници, които не преследват никаква цел. Във всеки случай не и такава, която да е достойна.", "date": "2018.02.23", "title": "Една перверзна война опустошава Сирия"}
{"url": "https://www.dnevnik.bg/sport/2018/02/23/3134608_kakvo_postigna_ludogorec_v_evropa/", "text": "Лудогорец\" приключи шестото си поредно участие в европейските клубни турнири след втора загуба от \"Милан\". Българският шампион  загуби с 0:1 при гостуването си в Милано  и след общ резултат 0:4 отпадна в 1/16-финалите на Лига Европа. \"Нямам претенции към момчетата. Дадоха близко до максимума от възможностите си. Излязохме с чест от тази тежка група, в която бяхме. Имахме малшанса да се паднем с \"Милан\". Бяхме почти равностойни, но неумението пред гола и класата на \"Милан\" наклониха везните\", каза старши треньорът Димитър Димитров след двубоя на \"Сан Сиро\". За втори пореден сезон и общо за трети път след 2013-14 г. \"Лудогорец\" игра в Европа след Нова година. Преди година тимът от Разград влезе в директните елиминации на Лига Европа през групите на Шампионската лига, като отново беше спрян  в 1/16-финалите от датския \"Копенхаген\". \"Лудогорец\" изигра 14 европейски мача през този сезон. В тях българският шампион записа пет победи, четири равенства и пет загуби. Като брой спечелени точки това е втората най-успешна кампания след сезон 2013-14, когато отборът стигна до осминафиналите на Лига Европа и завърши евроучастието си с девет победи, две равенства и пет загуби в 16 двубоя. Ранното начало Българският шампион започна колебливо европейския си сезон и пропусна чудесна възможност да стигне за трети път до груповата фаза на най-силния клубен турнир. След като преодоля първото препятствие - \"Жалгирис\" (1:2, 4:1), отборът, воден тогава от Георги Дерменджиев, отпадна от израелския \"Апоел\" (Беер Шева) заради по-малко голове на чужд терен. Както се случи и срещу литовците, \"Лудогорец\" показа коренно различно лице в реванша и поведе с 3:0 до 55-ата минута, за да заличи пасива от 0:2 в първата среща. Тимът от Разград обаче не успя да запази суха мрежа за 14-и път в последните си 16 мача и за пръв път  отпадна в третия предварителен кръг на Шампионската лига . Разочарованието от пропуснатия шанс за място сред най-големите в Европа,  смяната на Дерменджиев с Димитър Димитров  и продажбата на звездата  Джонатан Кафу в \"Бордо\" за 6 млн. евро  все пак не попречиха на \"Лудогорец\" да запише още един силен европейски сезон. Българският шампион попадна в на пръв поглед трудна група с \"Брага\", \"Хофенхайм\" и \"Истанбул башакшехир\". Шансовете му да продължи първоначално бяха посрещнати със скептицизъм, а играта под ръководството на Димитров беше далеч от футбола, който отборът показваше в предишните сезони. Въпреки това \"Лудогорец\" отново затвърди добрите си позиции на европейската футболна сцена и  успя да излезе от групата  след две победи, три равенства и само една загуба. Още приходи Във финансово отношение поредният успешен сезон в евротурнирите осигури на клуба минимум 5.5 млн. евро. Това е сумата, която \"Лудогорец\" ще получи от наградния фонд на Шампионската лига и Лига Европа. Участието в Европа ще донесе на клуба и приходи извън наградния фонд. Стойността им ще бъде изчислена след края на сезона при разпределението на парите от маркетинговия пул. Преди година, когато за втори път игра в групите на Шампионската лига, тимът от Разград  заработи над 19 млн. евро . Двубоите с \"Милан\" все пак оставиха леко горчив привкус за \"Лудогорец\" - не заради крайния изход, тъй като под ръководството на Дженаро Гатузо италианците излязоха от тежката криза от есента и влязоха в серия от 11 поредни мача без загуба, а заради поведението на отбора. Освен това \"росонерите\" бяха в отличен игрови ритъм, докато при българския отбор дългата зимна пауза нямаше как да не се отрази негативно. \"Лудогорец\" обаче подходи твърде  плахо и предпазливо в първата среща  и максимално улесни своя съперник. Тимът изостави стила и подхода на игра, който в предишни сезони доведе до някои впечатляващи мачове с отбори като \"Ливърпул\", \"Реал\" (Мадрид), \"Арсенал\" и ПСЖ. \"Лудогорец\" не успя да повиши нивото от предишния сезон. Клубът се раздели с няколко много важни играчи, а взетите на тяхно място все още не впечатляват. Някои основни футболисти вече изглеждат изчерпани за отбора. Трудно може да се очаква и доходоносен изходящ трансфер, каквито имаше в предходните години. Поредното успешно участие в Европа обаче затвърди добрия коефициент на \"Лудогорец\". Това ще осигури на отбора чудесни позиции и през следващия сезон и възможността да бъде поставен до последните квалификационни кръгове на Шампионската лига или Лига Европа.", "date": "2018.02.23", "title": "Какво постигна \"Лудогорец\" в Европа"}
{"url": "https://www.dnevnik.bg/politika/2018/02/23/3134398_agenciiata_po_vpisvaniiata_niama_dostatuchno_hora_da/", "text": "Агенцията по вписванията няма достатъчно хора, за да изпълнява всичките си задължения по закон. Това се разбира от проектопостановление, публикувано за обществено обсъждане на сайта на strategy.bg. С него министърът на правосъдието Цецка Цачева иска повече щатове в агенцията, за да може тя да налага административни наказания на юридическите лица с нестопанска цел. Става дума за 75 бройки - 74 в агенцията по вписванията и една бройка за националното бюро за правна помощ. От началото на тази година юридическите лица с нестопанска цел трябва да се вписват вместо в окръжните съдилища в Агенцията по вписванията. А вече вписаните трябва да се пререгистрират. Сдруженията и фондациите в страната са няколко десетки хиляди. В мотивите на проектопостановлението се посочва, че предлаганото изменение е съобразено със Закона за държавния бюджет за 2018 г., в който бяха включени повече средства за правосъдното министерство за увеличаване на персонала на агенцията. \"С предложения проект ще се осигури административен капацитет в Агенцията по вписванията и ще се обезпечи изпълнението на дейностите по установяване на административни нарушения и налагане на административни наказания, както и дейностите по водене на регистър на действителните собственици на учредените на територията на Република България юридически лица и други правни образувания и свързаните с тях лица\", аргументират се вносителите. са записани в Закона за търговския регистър и регистъра за юридически лица с нестопанска цел, Търговския закон и Закона за регистъра БУЛСТАТ. Най-честото наказание е глоба. \"Към настоящия момент не е осигурен съответният административен капацитет в Агенцията по вписванията за изпълнението на дейностите по установяване на административните нарушения и налагане на административните наказания, регламентирани в трите закона\", се казва в мотивите на предложението за изменение. В устройствения правилник на агенцията е предвидено, че длъжностните лица по регистрация издават актове за установяване на нарушения. Ако тяхната бройка не бъде увеличена и те трябва да съчетават дейностите по което трябва да се извърши в кратки срокове, това ще затрудни дейността им и няма да могат да осъществяват задълженията си по закон. За целта министър Цачева иска създаване на звено към общата администрация на агенцията, което да се занимава с административните наказания във всички регистри, водени от нея. По тази причина общата администрация трябва да се увеличи с \"Агенцията по вписванията е въвела редица нови услуги, свързани с функционирането на водените от нея регистри, и при наличната численост на персонала не е възможно да се обезпечи предоставянето на тези услуги\", се казва още в мотивите на проектопостановлението. В тях е записано още, че предстои парламентът да гласува на второ четене Закона за мерките срещу изпирането на пари. Законопроектът предвижда агенцията по вписванията да води и техни образувания и \"свързаните с тях лица\" в Търговския регистър и регистъра за юридически лица с нестопанска цел и в регистъра БУЛСТАТ. \"Към настоящия момент не е осигурен съответният административен капацитет в Агенцията по вписванията, чрез който да се обезпечи изпълнението на дейностите по вписване на законово определените обстоятелства за индивидуализацията на действителните собственици в Търговския регистър и регистъра на юридическите лица с нестопанска цел и в регистъра БУЛСТАТ\", аргументират се вносителите. Затова и министър Цачева иска щатно увеличение с още Тя защитава искането си за увеличение на щата на агенцията с изричното му изключване от последните изменения в Закона за администрацията, които забраниха увеличаване на администрацията. Освен това от министерството обясниха за \"Дневник\", че ако бройките бъдат отпуснати, а законът срещу прането на пари не бъде приет, част от щатовете ще останат незаети.", "date": "2018.02.23", "title": "Агенцията по вписванията няма достатъчно хора да налага наказания на фондации и сдружения"}
{"url": "https://www.dnevnik.bg/sviat/2018/02/23/3134712_italianski_antifashisti_se_sbluskaha_s_policiiata_v/", "text": "Протестиращи антифашисти се сблъскаха с италианската полиция в Торино. Инцидентът стана в последните дни от предизборната кампания, съобщава БТА. Полицията използва водни оръдия срещу протестиращите, които организираха шествието си в момент, когато в Торино се провежда среща на крайнодясната партия \"Каса Паунд\". Италианският премиер Паоло Джентилони изрази снощи пълната си увереност, че полицията ще може да възпре вандализма и насилието през последните дни на предизборната кампания. Изборите са насрочени за 4 март и проучванията на общественото мнение показват, че може да бъдат спечелени от дясноцентристка коалиция, включваща десни, антиимигрантски и националистически партии. За утре в Рим е планиран голям антифашистки митинг. Ръководителят на антиимигрантската \"Лига\" Матео Салвини осъди насилието, въпреки че според много критици неговите изявления против мигрантите подхранват климата на разделение, в който премина кампанията.", "date": "2018.02.23", "title": "Италиански антифашисти се сблъскаха с полицията в Торино"}
{"url": "https://www.dnevnik.bg/bulgaria/2018/02/23/3134715_ot_nedelia_zapochva_da_vali_sniag_temperaturite_shte/", "text": "До края на месеца температурите ще паднат драстично и се очаква това да е един от най-студените периоди от началото на зимата. Това заяви пред Би Ти Ви синоптикът от БАН Анастасия Стойчева. Тя уточни, че в събота ще започне да вали в цялата страна, а в неделя дъждът ще се обърне в сняг. Единствено в Югоизточна България няма да натрупа много, като там снежната покривка ще е между 1 и 5 см. Най-много сняг ще има в Северозападна България. В останалата част от страната ще има силен снеговалеж. Температурите ще се понижат до минус 10 градуса, като на места те могат да паднат и до минус 13. Очаква се чак в сряда, в последния ден на месеца, да спре да вали сняг. В началото на март синоптиците очакват затопляне, което ще е придружено с валежи от дъжд.", "date": "2018.02.23", "title": "От неделя започва да вали сняг, температурите ще паднат до минус 10 градуса"}
{"url": "https://www.dnevnik.bg/sviat/2018/02/23/3134718_pochti_400_kg_kokain_sa_otkriti_v_ruskoto_posolstvo_v/", "text": "Властите в Аржентина разкриха схема за трафик на наркотици в Европа през руското посолство в Аржентина. По първоначална оценка стойността на партидата е над 50 милиона евро. В мрежата са участвали поне 5 души - двама аржентинци и трима руснаци, като по данни на \"Асошиейтед прес\" един от тях е бил служител на посолството. Единият от участниците се крие на територията на Германия. Вътрешният министър Патрисия Булрич съобщи за операцията, в която са открити 12 куфара, пълни с 389 кг кокаин. По думите ѝ в нея са помагали и руски полицаи, а съвместното разследване е продължило над една година в двете страни. Сигнала подал през декември 2016 г. руският посланик, който съобщил, че открил наркотици в помещение на училището към посолството. Куфарите се появили през юли, донесени от служител на посолството, който през същата година напуснал мисията. За да проследят мрежата, аржентинците подменили кокаина с брашно и монтирали в куфарите устройства за GPS проследяване. В четвъртък източник на ТАСС и РИА \"Новости\" от министерството на външните работи каза, че акцията не е била разгласена, \"за да не се попречи на съвместните оперативни действия\".", "date": "2018.02.23", "title": "Почти 400 кг кокаин са открити в руското посолство в Аржентина"}
{"url": "https://www.dnevnik.bg/bulgaria/2018/02/23/3134716_nov_trus_sus_sila_ot_38_po_rihter_e_registriran_krai/", "text": "Нов трус със сила от 3.8 по скалата на Рихтер е регистриран край Асеновград. Това съобщава на официалната си интернет страница Националният институт по геофизика, геодезия и география. Земетресението е регистрирано около 1:15 ч., като епицентърът му се намира на около три километра от Асеновград. Няма данни за щети или пострадали. Трусът е бил с продължителност от няколко секунди. Жителите на Пловдив също са усетили земетресението. 24 часа по-рано  трус с магнитуд 4.7 по Рихтер  бе регистриран на същото място. И при него няма щети и пострадали.", "date": "2018.02.23", "title": "Нов трус със сила от 3.8 по Рихтер е регистриран край Асеновград"}
{"url": "https://www.dnevnik.bg/sport/2018/02/23/3134724_dimitur_dimitrov_rezultatut_04_sreshtu_milan_ne_e/", "text": "Треньорът на \"Лудогорец\" Димитър Димитров-Херо заяви, че крайният резултат от мачовете с \"Милан\" не е реален. Българският шампион  отпадна от Лига Европа след две загуби и общ резултат 0:4 . \"Резултатът 0:4 не е реален и колегата Гатузо го каза. Бяхме почти равностойни, но неумението пред гола и класата на \"Милан\" наклониха везните\", каза Димитров. \"Когато загубиш, не може да си доволен. \"Милан\" продължи на база своята класа и рутина. Опитахме се да играем открито и нападателно, но видяхте, че не успяхме да реализираме положенията, които създадохме.\" \"Нямам претенции към момчетата, постараха се и играха близо до максимума на своите възможности. Излязохме с чест от групата, но имахме нещастието да се паднем срещу отбор като \"Милан\", заяви Димитров. \"Лудогорец\" насочва усилията си изцяло към първенството в търсене на седма поредна титла.", "date": "2018.02.23", "title": "Димитър Димитров: Резултатът 0:4 срещу \"Милан\" не е реален, бяхме почти равностойни"}
{"url": "https://www.dnevnik.bg/evropa/2018/02/23/3134719_es_se_nujdae_ot_niakolko_miliarda_evro_za_ukrepvaneto/", "text": "Гражданите на Европейския съюз определят като първостепенна задача опазването на границите, а за това са необходими няколко милиарда евро в следващите години. Това съобщи председателят на Европейската комисия Жан-Клод Юнкер на среща, организирана от Центъра за европейски политически науки в Брюксел и посветена на  бъдещия бюджет на ЕС . Той отчете, че ЕС е предоставил закрила на три пъти повече бежанци, отколкото САЩ, Австралия и Япония общо. До изборите за Европейски парламент догодина трябва да отбележим постижения в укрепването на границите и на системата за убежище, да възстановим Шенген, да придвижим  Западните Балкани  по-близо до ЕС, посочи Юнкер. Председателят увери, че еврокомисията ще работи \"под пълна пара\" до края на мандата идното лято. Юнкер отбеляза, че е въпрос на избор дали европейската гранична служба да остане, каквато е сега, или да придобие 100 хиляди служители. По неговите думи досегашният мащаб на службата изисква бюджет от осем милиарда евро за следващите седем години. Въвеждането на подобрения в способностите на службата би струвало 20-25 милиарда евро, а разгръщането й до стохилядна армия от граничари би изисквало осигуряването на 150 милиарда евро до 2027 година. Необходимо е държавите в ЕС да променят мисленето си за общностния бюджет. Логиката трябва да се обърне и да определим първо целите, а после бюджета, коментира Юнкер. Той отбеляза, че освен всичко друго следващият бюджет на ЕС трябва да запълни недостига, разкрит с напускането на Великобритания. По неговите думи е честно да се каже, че това налага някои страни от ЕС  занапред да внасят повече  в бюджета./БТА", "date": "2018.02.23", "title": "ЕС се нуждае от няколко милиарда евро за укрепването на границите, обяви Юнкер"}
{"url": "https://www.dnevnik.bg/evropa/2018/02/23/3134722_hiliadi_ispanski_pensioneri_protestiraha_s_iskane_za/", "text": "Хиляди пенсионери протестираха пред парламента в Мадрид, както и в редица испански градове, сред които Валенсия, Билбао, Барселона и Севиля, за да поискат увеличаване на пенсиите, предадоха световните агенции, цитирани от БТА. Демонстрантите искат пенсиите им да бъдат индексирани в зависимост от инфлацията. Те настояват за доходи, които ще им позволят достоен живот. В Мадрид протестиращите пенсионери припомниха редицата корупционни скандали, опетнили партията на премиера Мариано Рахой, и настояха корумпираните да върнат откраднатото и то да бъде внесено в резервния фонд за пенсиите. Правителството, което приложи мерки за строги икономии по време на кризата, бе остро критикувано от опозицията, че е изпразнило спешния резервен фонд с 66.8 милиарда евро за пенсиите, припомня \"Франс прес\". Неотдавна изявленията на Рахой, насърчаващи испанците да инвестират в изцяло частни пенсионни системи, породиха силно безпокойство. Ниската раждаемост води до застаряване на населението на Испания и според прогнозите през 2031 г. в страната 25.6 процента от населението ще е над 64 години.", "date": "2018.02.23", "title": "Хиляди испански пенсионери протестираха с искане за по-високи пенсии"}
{"url": "https://www.dnevnik.bg/sviat/2018/02/23/3134721_v_rumuniia_vlastite_zapochnaha_procedura_za/", "text": "Около 2000 души според румънските медии излязоха на протест в центъра на Букурещ и в други големи градове, след като министърът на правосъдието Тудорел Тоадер обяви, че е започнал процедура по отстраняването на председателя на антикорупционната агенция Лаура Кодруца Кьовеши, предаде \"Франс прес\", цитирана от БТА. Министърът твърди, че директорката на Националната дирекция за борба с корупцията е нарушила конституцията и е навредила на имиджа на страната в чужбина. Тоадер е министър едва от месец насам и отказа да приеме въпроси от журналисти. Част от аргументите му бяха медийни твърдения, които не са подкрепени с доказателства, посочва \"Ройтерс\". \"Антикорупционната борба не може да прикрие неконституционното, незаконното, клеветническото поведение по адрес на отговорни лица от публичните институции\", каза министърът и спомена, че става дума за недопустими според закона факти. Той съобщи, че задейства процедура по отстраняването на директорката, която е една от най-популярните личности в Румъния. Според румънските закони президентът е този, който ще вземе решението за съдбата на Кьовеши. Клаус Йоханис, който е десноцентрист и чиито отношения с правителството са обтегнати, винаги е защитавал Кьовеши, която е на поста си от 2013 г. В изявление той припомни, че на няколко пъти е казвал, че е доволен от работата на антикорупционната дирекция и че поддържа все още тази гледна точка. Докладът на Тоадер е неясен и се нуждае от допълнителен анализ, се казва в изявление на президента. Опозиционните дясноцентристки партии поискаха оставката на Тоадер, обвинявайки го, че е застанал на страната на престъпници. В доклад от 30 страници в четвъртък министърът обвини Кьовеши, че има авторитарно държание, че се е месила в разследванията, водени от нейни подчинени, че е критикувала проектозакони за правосъдието в интервюта за международни медии. Той каза, че тези критики са засегнали по един необратим начин имиджа на Румъния. Тоадер визира проектозакон за съдебна реформа, приет в края на 2017 г. от парламента, но критикуван от Европейската комисия и от няколко западни столици, които се опасяваха, че той ще накърни независимостта на магистратите. Няколко члена от този проектозакон бяха обявени за противоконституционни от Конституционния съд. Самата Кьовеши каза миналата седмица, че атаката срещу нея е атака срещу съдебната институция, подета от обвинени или осъдени хора, които според нея искат да дискредитират антикорупционната дирекция. Мандатът на Кьовеши трябва да изтече през април 2019 г., а тя заяви, че не вижда основания да подава оставка. В четвъртък в европарламента българският министърът на правосъдието Цецка Цачева изрази надежда събитията в Румъния да не повлияят на оценката на Европейската комисия по механизма за наблюдение на нашата страна, съобщи БТА. Разчитам на обективните оценки на ЕК за конкретното изпълнение на препоръките за напредъка, който България осъществява за прекратяването на механизма. Надявам се да няма връзка между събития и обстоятелства в Румъния, а да бъдем оценявани обективно, както и досега, какво сме свършили и какво още остава да работим, добави тя. ", "date": "2018.02.23", "title": "В Румъния властите започнаха процедура за отстраняване на прокурора за борба с корупцията"}
{"url": "https://www.dnevnik.bg/evropa/2018/02/23/3134728_sled_reshenieto_na_suda_polsha_ogranichava/", "text": "Полското правителство обяви вчера програма за ограничаване на употребата на въглища за отопление в частни домове след определението на Съда на Европейския съюз, че страната не е изпълнила изискванията на европейските правни норми да се ограничи замърсяването на въздуха, съобщи \"Асошиейтед прес\". Решението беше приветствано от природозащитните организации, според които правителството действа прекалено бавно в борбата със смога. Полша е втората държава от ЕС,  за която бе постановено , че нарушава европейските стандарти за качество на въздуха - през април 2017 г. съдът оповести  решение срещу България по подобно дело , отбелязва ДПА. Обявявайки програмата за ограничаване на употребата на въглища за отопление в частни домове, наречена \"Смог стоп\" (Smog stop), полският премиер Матеуш Моравецки не уточни нейната стойност, включваща финансови помощи за изолация на домовете, както и подмяна на старите котли за отопление на въглища (наскоро забранени за продажба) с по-съвременни съоръжения, съобщи \"Франс прес\". По думите му това ще позволи да се намали употребата на въглища с 5 тона годишно на сграда до 2.5 тона./БТА", "date": "2018.02.23", "title": "След решението на съда Полша ограничава използването на въглища за битово отопление"}
{"url": "https://www.dnevnik.bg/na_put/2018/02/23/3134586_patriotizum_se_pokazva_s_deistviia_kak_estoniia/", "text": "Имало някога един естонец, който обичал жена си толкова много, че почти ѝ казал.\" Тази естонска шега е една от многото, показващи  интровертността на северните народи  (и е съвсем на място). А сега Естония става на 100 години и вместо да казва каквото и да е, призовава гражданите си да покажат патриотизъм с действия. \"Стогодишнината е празненство за всички и е чудесна възможност да обединим усилията си и да изградим по-добро бъдеще заедно\", пише в официалния сайт на тържествата. Тя е и повод за подаръци под формата на инициативи и събития, които ще направят живота на отделните хора или на цели общности по-хубав, призовават организаторите. И показват: Стартъп приложение преподава елементарен естонски. Естонската общност в Хамилтън, Канада, ще събере хора с естонски корени да празнуват заедно. В празненствата се включват рускоговорещите и етническите малцинства със свои събития. Талинският технически университет предлага безплатни инженерни уроци на ученици. Правителствата на Естония и Финландия играят футбол заедно. Училища в цялата държава обновяват градинките си. 2017 г. и 2018 г. са препълнени с празници за региона – през декември  Финландия навърши един век  и Норвегия дори обмисляше  да ѝ подари планински връх  за рождения ден (но по-късно се отказа). Миналата седмица Литва стана на 100 години, отбелязани под слогана \" Създавай, празнувай, учи \". Сега е ред на Естония, а няколко месеца по-късно и на Латвия. Талин вече има опит в продължителните събития. Миналата година столицата бе домакин на европредседателството и  се справи забележително , като само част от постиженията ѝ бяха организирането на  безплатен градски транспорт  без шофьори и плановете за създаване на  първото цифрово посолство в света . Но сегашните празненства са по-мащабни и продължават три години. \"Държава не се създава за ден. Естонската държавност е възникнала в резултат от усилията на много хора и много от тези събития заслужават честване. Така че най-важният юбилей в историята на нацията ни ще се празнува дълго\", обясняват организаторите. Събитията започнаха през април 2017 г. (когато естонските територии биват обединени в една провинция) и ще продължат до февруари 2020 г. (когато е подписан Мирният договор от Тарту със Съветска Русия). \"Фокусът на празненствата е върху децата и младите, защото градим държавата за тях и за тяхното бъдеще\", казват още от \"Естония 100\". Една от инициативите е покана към деца, живеещи в чужбина, но с естонски произход, на летни лагери, на които да научат повече за езика и културата на страната. А проектът \"Инструмент за всяко дете\" цели да финансира покупката на музикални инструменти за музикалните училища в цялата държава. Съвсем разумна идея за нация, която нарича процеса, довел до падането на комунизма, \" Пеещата революция \" и която е успяла да запази народната памет именно чрез песни.", "date": "2018.02.23", "title": "Патриотизъм се показва с действия: как Естония празнува стотния си рожден ден"}
{"url": "https://www.dnevnik.bg/sport/2018/02/23/3134727_vratar_s_bulgarski_koreni_vpechatli_sus_silen_debjut/", "text": "Вратарят Александър Георгиев направи силен дебют за \"Ню Йорк рейнджърс\" в Националната хокейна лига (НХЛ). Състезателят, който има български корени, игра при загубата с 1:3 от \"Монреал канедиънс\". Той направи 38 спасявания и заслужи високи оценки от специалистите. Постижението на Георгиев е рекордно, като никой вратар на \"рейнджърите\" не е правил толкова много спасявания в дебюта си. Подобна статистика в НХЛ се води официално от сезон 1955-56. Досегашното върхово постижение беше на Дан Блекбърн от 2001 година (37 спасявания). \"Изигра добър мач. Направи това, което един вратар трябва да прави - даде възможност на отбора. Няма съмнение, че в първите две части му се наложи да прави спасявания и се справи\", каза треньорът на \"Рейнджърс\" Ален Вино. До момента Георгиев играеше за филиала на \"Рейнджърс\" - \"Хартфорд\". Контузията на резервата Ондрей Павелец откри възможността пред него да дебютира за отбора от Ню Йорк. \"Беше забавно още от първата секунда на загрявката. Бях малко нервен, разбира се, но не повече от обикновено\", заяви Георгиев, цитиран от \"Ню Йорк поуст\". Изданието коментира, че ако е имало нещо хубаво за \"Рейнджърс\" в този мач, то това е бил именно дебютът на 22-годишния състезател. Вратарят е роден на 10 февруари 1996 г. в Русе. Оттам е неговият баща Георги Георгиев, който е завършил инженерство в Москва. Майка му е рускиня. Още преди бъдещият хокеист да навърши една година, семейството му се мести да живее за постоянно в руската столица. Георгиев притежава и руски, и български паспорт. Благодарение на българското си гражданство той не заемаше квота за чужденец извън Европейския съюз в настоящия си отбор - ТПС (Турку) във Финландия, \"Баща ми искаше да стана професионален спортист, нямаше конкретни предпочитания в кой спорт. Той просто видя кои спортове са най-популярни в Русия и прецени, че хокеят има най-добра школа и там има по-голяма вероятност да се реализирам\", споделя той в интервю за \"24 часа\" от януари 2016 г. През 2016 г. вратарят печели сребърен медал с руския национален отбор на световното първенство за младежи. В последния си сезон във финландското първенство той изигра 1554 минути в 27 мача и завърши с 92.9% спасени шайби. Според договора си с \"Рейнджърс\" Георгиев ще получава по 792 500 долара на година, ако играе в НХА, като сумата може да достигне до 925 хиляди с бонусите. Ако играе за филиал на \"Рейнджърс\", той ще взима по 70 000 долара (без бонусите за добро представяне). Максималната стойност на контракта е 2.77 млн. долара.", "date": "2018.02.23", "title": "Вратар с български корени впечатли със силен дебют за хокейния \"Ню Йорк рейнджърс\""}
{"url": "https://www.dnevnik.bg/evropa/2018/02/23/3134731_ispanskata_policiia_be_izvikana_da_arestuva_puchdemon/", "text": "Сигнал, че отстраненият каталунски лидер Карлес Пучдемон се е появил в автономната област Мадрид (обхващаща столицата и прилежащия й район), вдигна на крак испанската полиция, пише испанският в. \"Ел Паис\". Сигналът в полицията бил подаден от жител на община Торехон де Ардос. Той казал, че е видял Пучдемон в местен парк. Шестима полицаи отишли на мястото, на което уж бил забелязан отстраненият каталунски лидер. Те не го открили, а се натъкнали на комедианта Хоакин Рейес, който бил известен с имитациите си на Пучдемон. Рейес снимал на открито кадри за телевизионно предаване, което щяло да бъде излъчено на 26 февруари. Когато полицаите установили, че си имат работа с комедианта, а не с Пучдемон, се разсмели. Пучдемон е в Белгия от края на октомври. В Испания има заповед за неговия арест по обвинения в бунт и незаконно присвояване във връзка с опита за постигане на независимост на Каталуня./БТА", "date": "2018.02.23", "title": "Испанската полиция бе извикана да арестува Пучдемон, но се натъкна на негов имитатор"}
{"url": "https://www.dnevnik.bg/politika/2018/02/23/3134737_hipotetichno_volen_siderov_moje_da_bude_smenen_vuv/", "text": "Хипотетично партията на Волен Сидеров може да бъде заместена във властта от тази на Веселин Марешки. Така депутатът от ГЕРБ Делян Добрев коментира пред \"Нова телевизия\"  скандалите между съпредседателите на \"Обединени патриоти\".  Първоначално Валери Симеонов обяви, че  едва ли ще се яви на следващите избори  с партията си НФСБ в коалиция с политическата сила на Красимир Каракачанов ВМРО. Той обвини и Сидеров, че като председател на парламентарната група на \"Обединени патриоти\" не прави нищо да изглади отношенията. \"Не е работа на Симеонов да разсъждава върху работата на парламентарната група. Ако иска да оглавява парламентарната група - да заповяда, аз мога да отида на негово място. И всеки да си гледа работата. Ако той иска да менторства и да казва какво трябва да се случва навсякъде, това не е правилно\", заяви вчера Сидеров пред партийната си телевизия \"Алфа\". Делян Добрев коментира, че депутатите на \"Атака\" реципрочно могат да се съпоставят с тези на \"Воля\" на Марешки. Той добави, че Марешки подкрепя правителството по много въпроси и не изключи варианта да влезе във властта. Фалшива новина ли е купуването на ЧЕЗ Бившият енергиен министър добави, че е приел като фалшива новина информацията, че електроразпределителното дружество  ЧЕЗ е одобрило \"Инерком груп\" за купувач на българския бизнес  на компанията. По предварителна информация компанията, която се ръководи от Гинка Върбакова, е предложила около 320 млн. евро за \"ЧЕЗ електроразпределение България\", \"ЧЕЗ електро\", \"ЧЕЗ трейд\" и малки ВЕИ активи - видинския соларен парк \"Фри енерджи проджект Орешец\" и недовършената централа на биомаса в Смолянско. \"Не мога да си представя как фирма от Пазарджик с 90 хил. лв. активи може да закупи най-голямото енергоразпределително дружество в България. Не бях чувал за фирмата купувач до вчера и изведнъж тя придобива една трета от мрежата в страната. Изненадан съм, че ЧЕЗ избира такъв купувач, който очевидно не е стратегически инвеститор\", заяви Добрев. Той подчерта, че дали държавата ще се съгласи на сделката зависи от становищата на Комисията за защита на конкуренцията и енергийния регулатор, които трябва да изготвят доклад за сделката. Делян Добрев каза още, че депутатът от БСП Елена Йончева може да е замесена в източването на 42 млн. лв. от КТБ. Той направи това предположение, като посочи, че Йончева е в съдружие с офшорна фирма, чийто пълномощник бил част от компанията \"Инвестмънт проджектс\". Именно тя била замесена в източването на парите. Добрев все пак допълни, че това са само негови предположения.", "date": "2018.02.23", "title": "Хипотетично Волен Сидеров може да бъде сменен във властта от Марешки, обяви Делян Добрев"}
{"url": "https://www.dnevnik.bg/evropa/2018/02/23/3134740_makron_obeshta_da_zashtiti_zemedelskite_zemi_ot_chujdi/", "text": "Френският президент Еманюел Макрон обяви вчера планове за въвеждането на по-твърд регламент за закупуване на земеделски земи от чужденци във Франция, предаде \"Франс прес\", цитирана от БТА. Това стана, след като китайски инвеститор наскоро придоби житни ниви в центъра на страната. \"За мен земеделските земи във Франция са стратегическа инвестиция, от която зависи нашият суверенитет, така че не можем да позволим стотици хектари да бъдат купувани от чужди сили, без да знаем крайната цел на тези покупки\", изтъкна държавният глава пред около 700 млади фермери, поканени в Елисейския дворец. Макрон увери френските земеделци, че във Франция никога няма да има говеждо с хормони, дори ако бъдат сключени международни споразумения като това с Меркосур в Латинска Америка. Два дни преди откриването на селскостопанското изложение в Париж френският президент обяви нова система с гарантирани заеми за развитие на бизнеса и обучение на младите земеделци на стойност 1 милиард евро в рамките на вече обещан план за финансиране от 5 милиарда евро. По думите му достъпът до земя за младите френски фермери е от ключово значение, тъй като 40% от сегашните фермери предстои да се пенсионират до 2020 г., посочва \"Ройтерс\".", "date": "2018.02.23", "title": "Макрон обеща да защити земеделските земи от чужди купувачи"}
{"url": "https://www.dnevnik.bg/bulgaria/2018/02/23/3134739_kratki_novini_upraviteliat_na_zdravnata_kasa_e_priet_v/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Пациентски организации са разтревожени от забавяне на подписването на националния рамков договор Пациентски организации \"Зедно с теб\" изразиха несъгласие с намеренията подписването на Националния Рамков Договор за тази година да стане след приключването на проверка на Националната здравноосигурителна каса. \"Изразяваме тревога за осигуряване на лечението на пациентите през тази година. В тази връзка заявяваме, че при иницииране на протести от страна на лекарското съсловие, ние ще ги подкрепим\", се казва в разпространена до медиите позиция. Строежът на трета лента на пътя Асеновград-Чепеларе може да започне след година Новината съобщи днес в Смолян министърът на регионалното развитие и благоустройството Николай Нанков, цитиран от агенция \"Фокус\". Той уточни, че третата лента ще е в рамките на около 28 до 30 км от пътя. \"Проектът ще даде наистина възможност за по-бързо, по-сигурно и безопасно осъществяване на връзката между Тракия и сърцето на Родопите\", каза Нанков. Според него Смолян е най-необлагодетелстваната от гледна точка на транспорт област и е единствената без железопътен транспорт в страната. Монетата по повод 140 г. от освобождението на България се пуска в обращение от 26 февруари при цена от 78 лв. Ще се продава в Българската народна банка – на две каси на пл. \"Александър I\" № 1 и на четири каси в Касов център на БНБ на ул. \"Михаил Тенев\" № 10, в Банка ДСК ЕАД, Банка Пиреос България АД, Общинска банка АД, Първа инвестиционна банка АД, Райфайзенбанк (България) АД и Дружество за касови услуги АД. Управителят на здравната каса е приет в болница Управителят на здравната каса проф. Камен Плочев е приет в болница. Това е причината за днешното му отсъствие от заседанието на Надзорния съвет на НЗОК, съобщава БНТ. Все още няма официална информация какво е здравословното състояние на Плочев. На заседанието беше взето решение да се наложи спешна вътрешна проверка на задълженията на институцията към чуждестранни здравни фондове. Според управителя на касата те са общо 133 млн. лв., трупан в продължение на години, а според председателя на контролния орган сумата е различна и е \"реалистична, контролируема и изпълнима\", но не е ясно точно каква е. Заради това, че зад гърба на правителството Плочев е лобирал за актуализация на бюджета на здравната каса с писмо директно до парламентарните групи, здравният министър Кирил Ананиев поиска оставката му. Страдаме от системно недофинансиране в пътния сектор, обяви Нанков Страдаме от системен проблем в пътния сектор. Това е недофинансирането. Надявам се, че тол таксите и електронните винетки ще помогнат за решаването му. Това заяви регионалният министър Николай Нанков по време на парламентарния контрол. По думите му повече от 30 години не са ремонтирани част от пътищата в страната. Той изрази надежда, че до 5-6 години въпросът в какво състояние са второкласните пътища в България да не стои на дневен ред. Прокуратурата праща в съда разпоредби от правилата за издаване на документи за самоличност Върховната административна прокуратура (ВАП) протестира пред съда шест разпоредби от Правилника за издаване на българските лични документи, свързани с подаване на заявления чрез пълномощник за издаване на документи от МВР и още няколко министерства. Според прокуратурата върху гражданите се стоварва излишна административна тежест с изискването пълномощното, което представя адвокатът, чрез който някой иска да му се издадат документи, да е нотариално заверено. Сигнал за бомба в Софийския районен съд Сигнал за бомба затвори Софийския районен съд. От МВР съобщиха пред \"Дневник\", че сигналът при тях е постъпил малко след 10 часа, като отказаха да съобщят повече подробности. Надзорният съвет на здравната каса се събира на извънредно заседание Надзорният съвет на здравната каса се събира на извънредно заседание днес. До него се стигна, след като финансовият министър Владислав Горанов обяви, че има сериозни разминавания в информацията за просрочените задължения на НЗОК. По негова информация пред депутати управителят на касата Камен Плочев е обявил, че има над 130 млн. лв. просрочени задължения към европейски фондове. В официалните отчети на касата обаче цифрата е около 7 млн. Заради това, че зад гърба на правителството Плочев е лобирал за актуализация на бюджета на здравната каса с писмо директно до парламентарните групи, здравният министър  Кирил Ананиев поиска оставката му.", "date": "2018.02.23", "title": "Кратки новини: Управителят на здравната каса е приет в болница"}
{"url": "https://www.dnevnik.bg/bulgaria/2018/02/23/3134548_bulgariia_shte_bude_sudena_v_strasburg_zaradi/", "text": "Близките на Елена Василева, която беше убита през август 2017 година с пет изстрела от съпруга ѝ, ще заведат дело срещу България в Европейския съд по правата на човека. Държавата ще бъде съдена за бездействието си, което е била длъжна да предотврати, съобщават от Българския хелзинкски комитет (БХК), които ще представляват роднините на Василева. Преди да бъде убита, жената е подавала многократни сигнали до полицията и прокуратурата за заплахи и тормоз, както и за нарушаване на ограничителната заповед, издадена от съда по реда на Закона за защита от домашно насилие. БХК твърди, че държавата е била длъжна да предотврати смъртта на Елена, както и че близките ѝ не са имали на разположение ефективни правни средства да се защитят срещу това бездействие. То е резултат, от една страна, на пропуск да се предприемат предписаните в българския закон действия, но също така и на невъзможност да се извършат определени действия заради празноти в законодателството на страната. \"Елена е мъртва и тази жалба няма да я върне на близките ѝ\", заявява адвокат Адела Качаунова от Правната програма на БХК, цитирана в съобщението на организацията. По думите й целта е да накараме органите да започнат да изпълняват правомощията си по закон по ефективен начин, защото подобни престъпления могат и трябва да бъдат предотвратявани. \"Бездействието на властите е довело да извършването на убийството, но отговорните лица не са били наказани, а това е важно, защото само така може да се гарантира, че при следващ подобен случай компетентните органи ще действат своевременно. Същевременно е крайно необходимо законодателството да бъде изменено, за да отговори на епидемията от убийства на жени в резултат от домашно насилие\", казва още адвокат Качаунова. Заплаха на поне година Заплахите за убийство срещу Елена датират още от ноември 2016 г., когато Василев ѝ казва: \"Няма да ти дам развод, ще те застрелям!\". На няколко пъти след това колата ѝ е повреждана – ауспухът е напълнен с полиуретанова пяна, а гумите нарязани. Проверката на полицията във връзка с това не дава резултат. След поредния отказ от помирение и изявено желание за развод от страна на Елена на 13 февруари 2017 г. Василев започва да я обижда и заплашва със саморазправа, прави опит да я блъсне с колата си, след което я гони тичешком, но тя успява да избяга. Няколко дни по-късно Софийският районен съд издава заповед за незабавна защита по Закона за защита от домашно насилие, тъй като е налице пряка и непосредствена опасност за живота и здравето ѝ, задължава Василев да се въздържа от извършване на домашно насилие и му забранява да я доближава на по-малко от 100 метра. Тази заповед е потвърдена през юни. Не са образувани досъдебни производства по повод на сигналите на Елена.  Ден преди убийството на 17 август 2017 г. в 18.56 ч. Елена подава оплакване в 06 РУП за това, че Венцеслав Василев е нарушил издадената заповед за защита. Тя пояснява, че съпругът ѝ я е преследвал с колата си по целия път от работата до дома ѝ. Елена се обажда на своя приятелка, с която се срещат и тръгват заедно към полицията, за да подадат оплакване. Василев продължава да ги следва с колата си през цялото това време. По пътя Елена се обажда на телефон 112 и изрично моли да се вземат превантивни мерки, за да не ѝ бъде причинено \"нещо непоправимо\".   Малко по-късно успяват да му избягат и пристигат в 06 РУП в София, където  . Оставил ги в стая да пишат жалбите си и казал да почакат 15 минути, а междувременно се преоблякъл в цивилни дрехи и по всяка вероятност си е тръгнал, тъй като те не го видели повече. След известно време двете намират случаен униформен полицай в управлението, взимат входящи номера на жалбите си и биват инструктирани да се обадят на следващия ден, за да разберат кому са разпределени жалбите. Още на следващата сутрин двете подават молби с почти идентично съдържание относно случилото се предната вечер и до Софийската районна прокуратура. Елена пише, че се страхува \"за сигурността и живота си и че Венцеслав Василев притежава лично бойно оръжие\". Убийството е извършено само няколко часа по-късно на 18 август 2017 г. в столично заведение в присъствието на множество очевидци. Венцеслав Василев е осъден от първа инстанция на 13 години и 4 месеца лишаване от свобода за убийството на съпругата си и за държането на огнестрелно оръжие без надлежно разрешително. Съдът не взима под внимание подбудите, довели до извършване на убийството, и не взима под внимание издадената заповед за защита на Елена Василева от съпруга ѝ. Съдът не е оценил и цялото агресивно поведение на Василев спрямо Елена през 2017 г. Държавата не е изпълнила задълженията си да предостави ефективна индивидуална защита на Елена Василева, а е била длъжна да го стори, тъй като е разполагала с достатъчно сведения, че срещу здравето и живота ѝ има заплаха от страна на съпруга ѝ Венцеслав Василев, както и че тази заплаха е реална и затова е следвало да предприеме адекватни действия. Бездействието на държавата Българската държава е длъжна да защитава жените, жертви на домашно насилие, и неуспехът да стори това, независимо дали е неволен, нарушава правото на жените на еднаква защита наравно с мъжете. Въпреки че Елена Василева получава заповед за незабавна защита, властите не са положили достатъчно усилия да разследват и да предприемат нужните мерки, за да предоставят на Елена реална защита отвъд съдебното решение. Те не са разследвали твърденията за отправените заплахи за живота ѝ от Венцеслав Василев, не са разследвали твърденията ѝ, че той притежава огнестрелно оръжие, а впоследствие се оказва, че то е държано незаконно. Властите не реагират на телефонното обаждане на номер 112 вечерта преди убийството, нито реагират навременно на подадените жалби същата тази вечер. Бездействието им не се дължи единствено на пропуск или забавяне да предприемат навременни мерки, а са израз на неразбирането на сериозността на проблема домашно насилие. Изследване на съдебната практика, извършено от БХК за периода 2012-2014 г., показва, че \"91% от убийствата на жени са извършени от мъже, 7% – при съучастие между мъже и жени, и 2% – от жени. В 35% от случаите убийствата и опитите за убийство са извършени от настоящ или бивш интимен партньор на пострадалата, в 25% – от неин брат, син, внук или друг близък роднина, а в 31% – от друг познат мъж. Само 9% от убийствата на жени са извършени от непознат. В 19% от присъдите изрично се споменава, че жертвата е била подложена на системно физическо домашно насилие от страна на извършителя\". Държавата не събира данни за случаите на домашно насилие и другите форми на насилие, уточняват от БХК.", "date": "2018.02.23", "title": "България ще бъде съдена в Страсбург заради бездействие по случай на домашно насилие"}
{"url": "https://www.dnevnik.bg/evropa/2018/02/23/3134742_avstriia_zavede_delo_sreshtu_evrokomisiiata_zaradi/", "text": "Австрия подаде иск в Съда на Европейския съюз срещу Европейската комисия заради решението й да одобри отпускането на субсидии на Унгария за изграждането на два нови блока в атомната електроцентрала \"Пакш\", предаде \"Ройтерс\". Искът бе подаден вчера от конституционната служба към австрийското министерство на правосъдието в Съда на ЕС, се казва в съобщение на ведомството. Позицията на Австрия срещу ядрената енергетика - която страната поддържа от години - беше повторена в коалиционното споразумение между лидера на консерваторите и канцлер Себастиан Курц и вицеканцлера и председател на Партията на свободата Хайнц-Кристиан Щрахе. Миналия месец правителството  обяви, че ще внесе иск  срещу разширяването на АЕЦ \"Пакш\". \"Трябва да започнем битката между Давид и Голиат в името на нашата природа и околна среда\", каза министърът по устойчивото развитие и туризма Елизабет Кьостингер. \"За ядрената енергетика няма място в Европа. Няма да отстъпим от тази линия дори сантиметър\", подчерта тя. Говорител на еврокомисията заяви, че тя ще защити решението си в съда. През март миналата година  регулаторите в Брюксел , които анализират отпускането на държавна помощ от страните членки, одобриха плановете на Унгария да изгради два нови реактора към АЕЦ \"Пакш\" с помощта на руската корпорация \"Росатом\". Те ще удвоят капацитета на централата, който е 2000 мегавата, а изграждането им трябва да започне тази година и да приключи частично (за първия реактор) до 2025 г.", "date": "2018.02.23", "title": "Австрия заведе дело срещу еврокомисията заради плановете за разширяване на АЕЦ \"Пакш\""}
{"url": "https://www.dnevnik.bg/bulgaria/2018/02/23/3134750_do_noemvri_bulgariia_sledva_da_usvoi_otpusnatite_ot/", "text": "До ноември тази година страната следва да усвои 160-те милиона евро, които в края на 2016 г. бяха отпуснати от Европейската комисия като спешна помощ за справяне с миграционната криза. Това каза в сутрешния блок на БНТ министърът на вътрешните работи Валентин Радев.  Голяма част от средствата ще бъдат използвани за разширяване на системите за наблюдение на границата , включително на интегрираната система за граничен контрол. Останалите – за дейности, свързани с настаняване на бежанците и нелегалните мигранти, и за разширяване на центровете от затворен тип. Радев днес обясни, че държавата в момента проверява обществената поръчка за интегрираната система, и изрази очакване скоро да бъде дадена зелена светлина за започване на процедурата и след това да се действа в срок. \"Надявам се до края на тази година всичко да работи\", каза той. Вътрешният министър каза, че в момента миграционният натиск е почти нулев, но имало потенциална опасност, и припомни дебатите в парламента около предложението за отпадане на обществените поръчки за ремонти на оградата по границата с Турция. Той изтъкна доводите, които вчера застъпи и председателят на вътрешната комисия в НС Цветан Цветанов, че предложението се прави с цел бързина на ремонтите. Попитан какви са гаранциите, че няма да има корупция при определянето на фирмите - изпълнители на ремонтите, от страна на областните управители, Радев каза, че \"гаранциите са законът\" и който го наруши, ще носи последиците. От днес заработва информационната система между МВР и нотариусите. Радев коментира, че с нея ще се намалят измамите, както и административната тежест. Валентин Радев коментира и разследването за убийството на възрастния мъж в столичния жк \"Люлин\", след което се разбра, че  тримата му внуци от години са били държани от родителите им заключени у дома . Според него било притеснително, че отговорността се прехвърля изцяло към държавата и хората задавали върпоси защо МВР и социалните служби не са реагирали. \"Ами това е вход, това е блок. Къде са гражданите? Той е ходил в телевизионно предаване, където е разказал. Ами защо не са се възмутили тези хора около него, да отидат те да пуснат сигнал в полицията? Три деца толкова време не ходят и никой не го е забелязал това\", попита министърът. Той добави, че за убийството на мъжа засега е заподозряна дъщеря му, но това не е единствената версия.", "date": "2018.02.23", "title": "До ноември България следва да усвои отпуснатите от Брюксел 160 млн. евро за мигрантите"}
{"url": "https://www.dnevnik.bg/evropa/2018/02/23/3134753_shveciia_se_gotvi_za_eventualna_ruska_namesa_na/", "text": "Русия може да се опита да повлияе на резултата от националните избори в Швеция през септември, ако властите в Москва почувстват, че стратегическите им интереси са застрашени, предупреди шведската служба за сигурност, цитирана от \"Ройтерс\". Като важни за Русия въпроси ръководителят на контраразузнаването Даниел Стенлинг посочи членството в НАТО, за което се водят дебати в Швеция, и сигурността в района на Балтийско море. Според него и двата въпроса са важни за Русия. \"Руският шпионаж остава най-голямата заплаха за Швеция\", заяви той. \"Ние виждаме, че Русия има намерение да влияе на отделни въпроси, които са от стратегическо значение. Ако тези въпроси станат централни в предизборната кампания, можем да очакваме опити за руско влияние\", посочи Стенлинг. Той обаче отказа да коментира дали неговите служби имат вече данни за подобни опити. Русия, която е обвинявана, че се е опитвала да повлияе на резултатите от изборите в САЩ, Франция и Германия, многократно отрече твърденията за намеса на Запад. Във вторник  латвийското министерство на отбраната  каза, че обвиненията в пране на пари срещу една банка и твърденията за подкуп  срещу управителя на централната банка  може да са част от чужда кампания за оказване на влияние в изборите през октомври. Ведомството обаче не посочи конкретна държава. Според шведското контраразузнаване избирателната система в страната е трудна за манипулиране, но използването на фалшиви профили в социалните мрежи и разпространението на неверни новини също са канали, чрез които може да се оказва влияние върху общественото мнение. Премиерът Стефан Льовен заедно с много други негови европейски колеги е изразявал безпокойство от евентуална чуждестранна намеса и наскоро Швеция  създаде агенция за подсилването  на \"психологическата отбрана\" в шведското общество.", "date": "2018.02.23", "title": "Швеция се готви за евентуална руска намеса на изборите през септември"}
{"url": "https://www.dnevnik.bg/sport/2018/02/23/3134757_figuristka_na_15_godini_donese_purvo_zlato_za/", "text": "Състезателката по фигурно пързаляне Алина Загитова донесе първия златен медал на сметката на олимпийските спортисти от Русия от игрите в Пьонгчанг. 15-годишната фигуристка спечели оспорваното съревнование със сънародничката си Евгения Медведева. Загитова изпълни отлично съчетанието си във волната програма и получи 156.65 точки. Състезаващата се едва за втора година при жените събра общ резултат от 239.57 точки, което ѝ донесе златото. Медведева, която е водачката в световната ранглиста и световна шампионка от 2016 и 2017 г., остана втора само с 1.31 точки зад сънародничката си. Бронза взе канадката Кетлин Озмънд. \"Много съм щастлива, че спечелих медал за нашия отбор. Мисля, че това е само началото\", каза шампионката. Озмънд поздрави съперничките си, като заяви, че са \"впечатляващи\". \"Те са постоянни и правят всички, което спортът изисква. Това е нещо, което всички трябва да пробват да постигнат.\" Кратката програма преди два дни беше белязана от  много оспорвана надпревара между двете рускини, като бяха постигнати и рекорди . Сега съчетанието на Загитова беше на фона на \"Дон Кихот\" на композитора Леон Минкус и беше изпълнено със сложни скокове. Тя започна с троен луц, а до края имаше още шест тройни скока. Загитова и 18-годишната Медведева тренират заедно при Етери Тутберидзе.", "date": "2018.02.23", "title": "Фигуристка на 15 години донесе първо злато за олимпийските спортисти от Русия"}
{"url": "https://www.dnevnik.bg/sviat/2018/02/23/3134761_rusiia_globi_kino_projektiralo_satirichen_film_za/", "text": "Московският кинотеатър \"Пионер\" бе глобен с 280 000 рубли (около 4000 долара) за трикратното показване на забранения сатиричен филм \"Смъртта на Сталин\", съобщи ТАСС. В съда са постъпили три административни иска за глоби за всяко от трите показвания на филма. Глобата от 100 000 рубли за всеки сеанс е максимална по руското законодателство. Административен ищец по делото е Министерството на културата на Руската федерация. Министерството оттегли разрешителното за разпространение на филма, който представя в сатирична светлина борбата за власт в страната след  смъртта на Сталин  през 1953 г. Представители на кинотеатъра се оправдаха в съда, че удостоверението за  оттегляне на филма от разпространителската мрежа  е с дата 23 януари, но е получено в киното едва на 27 януари, а трите прожекции са били на 25 и 26 януари. Кино \"Пионер\" специализира в прожекции на филми на чужди езици. На 13 февруари киното бе глобено с 80 000 рубли, защото е показало без удостоверение за право на разпространение френския филм  \"Диванът на Сталин\" . Киното обжалва това решение на съда. Съобщавайки новината, ДПА припомня резултати от социологическа анкета, оповестени този месец, които сочат, че над една пета от руснаците смятат  Сталин за свой идол от 20 век . Редица руски официални лица и културни дейци осъдиха филма \"Смъртта на Сталин\" още преди той да бъде одобрен за разпространение. Според тях е срамно показването му точно в момента, когато  страната чества 75 г.  от решителната победа на съветската армия при Сталинград, обърнала хода на Втората световна война, допълва агенцията.", "date": "2018.02.23", "title": "Русия глоби кино, прожектирало сатиричен филм за Сталин"}
{"url": "https://www.dnevnik.bg/biznes/2018/02/23/3134760_stoian_mavrodiev_otnovo_razchistva_eksperti_i_se/", "text": "Стоян Мавродиев, който е изпълнителен директор на Българската банка за развитие от половин година, е започнал чистка и в тази институция, след като приложи този подход начело на Комисията за финансов надзор преди време. Заварени от него служители сред висшия и средния мениджмънт са уволнявани или \"доброволно\" напускат, а той самият се обгражда с доверени хора. Това съобщава  \"Капитал\" .  Според източници на изданието освободени са били директорите на ключови дирекции в банката, отговарящи за основни звена в дейността й. Това е съпроводено с назначаване на впечатляващо количество съветници. Всичко това не е обявено публично и при известни критерии. Последната официално известна кадрова промяна е назначението на останалия с Мавродиев при всички скандали негов заместник в КФН Ангел Джалъзов, който отговаряше за надзора над пенсионните фондове.  Сега случващото се в банката напомня тези познати похвати на Мавродиев – чрез доверени и лоялни хора на ключови позиции и/или специално създадени структури към налагане на практически едноличен контрол. По информация на \"Капитал\" като свои съветници Мавродиев е назначил в ББР Ангел Атанасов Джалъзов, Андон Георгиев Георгиев, Георги Денчов Петров, Илия Николов Лингорски, Койка Тодорова Янева, София Петрова Касидова, Тодор Димитров Шопов, Христина Атанасова Тодорова. Банката отказва да отговори на въпросите на медията за това кои са съветниците, назначени в помощ на изпълнителния директор, и какви заплати и допълнителни възнаграждения получават. Две от имената вече са се изявявали в публичното пространство в качеството си на служители на ББР. Бившият зам. финансов министър от НДСВ Илия Лингорски се представя като главен икономист на банката, а бившият зам. икономически министър София Касидова - като съветник по финансова политика и стратегическо планиране. Друго име – Андон Георгиев, също като Румен Митров е от редиците на лоялните на Мавродиев служители в КФН, дори повече – негов бизнес партньор от предишното му поприще на консултант по регистрации на офшорни компании.  Койка Янева е дългогодишен служител на НАП, стигнала до поста на директор \"Големи данъкоплатци\". Георги Петров е бил изпълнителен директор на Банка Изток-Запад при създаването й 2003-2004 г., а след това работи в различни финансови институции. За другите двама няма сигурност в биографиите им, тъй като в регистрите се появяват по повече от едно лице с такива имена. Част от управленските рокади е и понижаването на практика на единия от изпълнителните директори в банката - Илия Кирчев. Той влиза в ББР в края на 2014 г. и е един от изпълнителните й директори. Към момента на интернет страницата на банката е посочен като член на управителния съвет.", "date": "2018.02.23", "title": "Стоян Мавродиев отново разчиства експерти и се обгражда с доверени хора"}
{"url": "https://www.dnevnik.bg/sviat/2018/02/23/3134767_kolumbiia_konfiskuva_imushtestvo_na_vdovicata_na/", "text": "Колумбийските власти наредиха конфискацията на имущество на вдовицата и на приближени на наркобарона  Пабло Ескобар , предаде агенция \"Франс прес\". 25 години след смъртта на Ескобар властите са установили, че имуществото на Виктория Еухения Енао, вдовицата на покойния лидер на наркокартела в Меделин, както и имуществото на майката и сестрата на Джон Хайро Власкес Васкес, известен като Попай и като един от  най-приближените хора на Ескобар , са придобити от дейности, свързани с трафик на дрога. Конфискуват се луксозен апартамент в шикозния квартал \"Побладо\" на Меделин, три склада, три луксозни коли, една къща, земи и магазини. Пабло Ескобар бе убит през декември 1993 г. след преследване с властите, в което участваха и САЩ и незаконни въоръжени групи. В продължение на години той бе най-търсеният човек в Колумбия. /БТА", "date": "2018.02.23", "title": "Колумбия конфискува имущество на вдовицата на Ескобар 25 години след смъртта му"}
{"url": "https://www.dnevnik.bg/bulgaria/2018/02/23/3134770_upravliavashtite_ochakvat_dans_da_proveri_sdelkata_za/", "text": "Представители и на двете политически сили в управляващата коалиция очакват Държавната агенция \"Национална сигурност\" да провери сделката за продажбата на българския бизнес на чешката компания ЧЕЗ. Вчера се разбра, че ръководството на фирмата  е одобрило \"Инерком България\" за купувач на българския им бизнес . По предварителна информация компанията, която се ръководи от Гинка Върбакова, е предложила около 320 млн. евро за \"ЧЕЗ електроразпределение България\", \"ЧЕЗ електро\", \"ЧЕЗ трейд\" и малки ВЕИ активи - видинския соларен парк \"Фри енерджи проджект Орешец\" и недовършената централа на биомаса в Смолянско. Вицепремиерът и съпредседател на \"Обединени патриоти\" Валери Симеонов заяви в парламента, че продажбата на ЧЕЗ е изненадваща новина. Той допълни, че никога не е чувал за фирмата купувач, и уточни, че само ДАНС може да се намеси в сделката, като провери дали компанията има някакви дългове или закононарушения. Според него  и попита защо държавата няма никакви дялове в подобни дружества. \"Ако нямат основание, регулаторите не могат да не одобрят сделката\", каза още Симеонов. По-рано днес депутатът от ГЕРБ и бивш енергиен министър  Делян Добрев също изрази учудване,  че ЧЕЗ продава бизнеса си на подобна компания. Той дори си помислил, че това е фалшива новина, когато за първи път видял информацията. По-късно в парламента Добрев добави, че също очаква проверка от страна на ДАНС и Комисията за защита на конкуренцията. \"Опасявам се доколко \"Инерком груп\" ще има капацитет да управлява един такъв бизнес. Доколкото пише в медиите, тази фирма има 90 хил. лева активи и е на загуба за миналата година. Изведнъж купува за 300 млн. евро бизнеса на ЧЕЗ с оборот от 2 млрд. лева, с приблизително половината абонати в България, както и 1/3 от мрежата в страната\", каза още Добрев.", "date": "2018.02.23", "title": "Управляващите очакват ДАНС да провери сделката за ЧЕЗ"}
{"url": "https://www.dnevnik.bg/sviat/2018/02/23/3134772_specialniiat_prokuror_povdigna_novi_obvineniia_kum/", "text": "Специалният прокурор Робърт Мюлър, който води \"руското разследване\", предяви нови обвинения срещу Пол Манафорт и Ричард Гейтс. Двамата са бивши служители на предизборния щаб на президента Доналд Тръмп. Манафорт е обвинен в изпирането на над 30 млн. долара, които е укрил от властите с помощта на Гейтс. Самият Гейтс е обвинен в подаване на фалшиви данъчни декларации, недеклариране на сметки в чужбина и банкова измама. През октомври Мюлър вече подвигна обвинения срещу двамата, като сред тях бяха неверни показания, пране на пари и нерегистриране като чужди агенти.  Манафорт и бившият му съдружник Рик Гейтс  се превърнаха в  първите обвиняеми  по \"руското разследване\" за намеса в американските избори и връзки с Москва на лица от предизборния щаб на президента Доналд Тръмп. И двамата - работили за кампанията на Тръмп - пледираха невинност по обвиненията в 12 точки, сред които са пране на пари и действия като нерегистрирани агенти за бившето правителство на Украйна. Въпросните обвинения не са пряко свързани с дейността им в кампанията, показват здрави връзки с Русия и включват дейности от 2006 до 2017 г. По-рано тази седмица специалният прокурор  обвини  адвокат , работил за украинското министерство на правосъдието. Алекс ван дер Сван е обвинен, че е лъгал разследващите за комуникацията си с Ричард Гейтс, който бе вторият човек в президентската кампания на Доналд Тръмп (Гейтс вероятно ще се признае за виновен в замяна на сведения за властите). Миналата седмица Мюлър  повдигна обвинения срещу 13 руснаци  за намеса в президентските избори. Отделно екипът разпространи 14-о име - на 28-годишния американец Ричард Пинедо от Санта Паула, щата Калифорния, който се е признал за виновен като съучастник в действията на руснаците и съдейства на разследването. Трима от руските граждани са обвинени в заговор, а петима - в кражба на самоличност, гласи  документът, публикуван  от американското министерство на правосъдието. Три руски компании също са включени в обвинителния акт, според който обвиняемите са използвали компютърни системи в САЩ, за да скрият \"руския\" произход на дейностите си. В списъка е включена и организацията \"Агенция за интернет изследвания\" -  т.нар. \"Фабрика за тролове\" , свързвана със създаването на съдържание в  социалните мрежи , за което разузнавателната общност в САЩ смяташе, че е целяло да повлияе на резултата.", "date": "2018.02.23", "title": "Специалният прокурор повдигна нови обвинения към шефове на кампанията на Тръмп"}
{"url": "https://www.dnevnik.bg/politika/2018/02/23/3134736_parlamentut_izvadi_obshtinarite_ot_obhvata_na/", "text": "Парламентът скоростно прие на първо и второ четене първото изменение в новия антикорупционен закон, който влезе в сила точно преди месец. С изменението се дава гратисен срок за общинските съветници да декларират несъвместимост. То беше предложено от председателя на правната комисия Данаил Кирилов (ГЕРБ) и заместника му Християн Митев (Обединени патриоти) и  внесено в парламента във вторник . Бързо влезе в дневния ред на народните представители и още на следващия ден - в сряда, бе подкрепено от правната комисия. С новия антикорупционен закон,  който е в сила от 23 януари , се забрани на общинските съветници да участват в управата, надзорния или контролния съвет на търговски дружества с общинско участие или да работят като прокурист, синдик, ликвидатор. Забранено им бе и да са еднолични търговци, съдружници, акционери на търговско дружество, което има сключени договори с неговата община, както и с търговски дружества с общинско участие или с общински предприятия. Настоящите общински съветници, които са избирани през 2014 година, вече са подали декларации по стария антикорупционен закон, затова  вносителите искат гратисен период , т.е. за въвеждане на новите изисквания. Идеята е несъвместимост да декларират общинските съветници от новия мандат на местната власт. Над един час продължиха дебатите по първото четене на законопроекта, като се редуваха изказвания на депутатите от БСП и ГЕРБ. Народните представители от левицата повтаряха, че и се оплакваха, че управляващите не са ги чули, когато са обяснявали, че антикорупционният закон има много недостатъци. Депутатите от ГЕРБ пък отговаряха, че не може да се говори по принцип за закона, а има конкретен проблем, който не е забелязан както от тях, така и от опозицията, и от националното сдружение на общините. Крум Зарков от БСП попита какво означава, че страната ще остане без общински съветници ако те трябва да декларират несъвместимост по новите правила при търговски отношения с общината. \"Много хубав е примера, който се дава с лекаря, който ползва кабинет в общината, защото няма къде другаде. Но аз се сещам за други примери - за арендатора, който обработва общински земи и е общински съветник и за охранителя с частна фирма с отношения с общината и общински съветник\", коментира депутатът от левицата. Той намекна, че управляващите са бързали със закона, защото им е било важно да го покажат пред Брюксел, без значение какво ще се случи тук с него. По думите на Зарков е нормално да се появи толкова скорошна нужда от поправка, тъй като законът бил \"нефелен\". Според него с отлагането няма да се реши въпроса, а ще се даде време на общинарите да си подредят нещата, и хем да запазят бизнеса си, хем да може да бъдат избирани в общинския съвет. заключи Зарков. Тодор Байчев от БСП заяви, че поправката в закона ще затвърди шуробаджанащината по места и показвала срастване на бизнес и местна власт. Той попита и кога ще е следващото изменение в закона. От своя страна Кирилов заяви - без да иска да дава урок по демокрация или да бяга от отговорност като част от управляващата партия, че и депутатите от БСП са мълчали при приемането на този текст в закона. От левицата му отговориха, че при двете четения на антикорупционния закон са се а не са внесли предложения между двете четения, защото не можело да се \"санира съботерина\". Освен това имало цялостна логика и последователност в законите и не може да се променят само отделни техни части. Изменението бе прието по принцип с 112 гласа \"за\", 30 \"против\" и 7 въздържали се. ", "date": "2018.02.23", "title": "Парламентът извади общинарите от обхвата на антикорупционния закон до края на 2019 г. (допълнена)"}
{"url": "https://www.dnevnik.bg/evropa/2018/02/23/3134779_po_primera_na_trump_marion_mareshal_lyo_pen_nastoia_za/", "text": "Франция трябва да последва примера на американския президент Доналд Тръмп и да се бори за \"Франция преди всичко\", настоя смятаната за евентуален нов лидер на крайнодясната партия Национален фронт Марион Марешал льо Пен, предаде \"Ройтерс\". Изказването й бе направено пред американски консерватори и бе първата й публична проява от месеци насам. 28-годишната внучка на основателя на Националния фронт Жан-Мари льо Пен и племенница на партийния лидер Марин льо Пен временно се оттегли от политиката, след като леля й загуби президентските избори през май миналата година. От дълго време обаче във Франция се гледа на нея като на евентуален нов бъдещ лидер на Националния фронт. \"Не се чувствам обидена, когато чувам президента Доналд Тръмп да казва \"Америка на първо място\". Всъщност искам Америка да бъде на първо място за американците, искам Великобритания да бъде на първо място за британците и искам Франция да бъде на първо място за французите\", подчерта Марешал Льо Пен. \"Дойдох тук днес, за да ви кажа, че има младежи, които са готови за тази битка в Европа днес\", допълни тя пред събралите се хиляди активисти на ежегодната Консервативна конференция за политически действия в Мериленд. Марешал льо Пен, която е бивш депутат и има по-консервативни възгледи в социално отношение и по-либерални за икономиката в сравнение с леля си, не каза дали и кога планира да се върне към активната роля във френската политика, но спомена за плановете си да отвори училище за мениджмънт и политически науки, което да обучава бъдещите лидери. Докато през последните месеци Марин льо Пен смекчи коментарите си срещу ЕС и еврото, Марешал льо Пен остро критикува блока, който по думите й \"бавно убива\" древните нации. Марин льо Пен се надява да затвърди авторитета си на конгреса на партията в средата на март. Но на фона на сложните отношения в семейство Льо Пен друг възможен проблем за нея е баща й, когото тя отстрани от партията, но който заяви, че ще присъства въпреки това на конгреса.", "date": "2018.02.23", "title": "По примера на Тръмп Марион Марешал льо Пен настоя за \"Франция на първо място\""}
{"url": "https://www.dnevnik.bg/evropa/2018/02/23/3134795_brjuksel_vuvejda_bezplaten_gradski_transport_i_zabrana/", "text": "Градската управа на Брюксел реши, че в дни с прекомерно замърсяване на въздуха градският транспорт и велосипедите под наем ще бъдат безплатни, съобщиха местни медии, цитирани от БТА. Когато в два поредни дни са отчетени превишени равнища на мръсния въздух, ще бъде забранено горенето на дърва, ако те не са единствената възможност за отопление на домакинствата. При липса на бързо подобрение на показателите, в столицата ще бъде забранено движението на превозни средства. Право да се движат ще имат единствено автобусите (от превозните средства с двигатели с вътрешно горене), както и автомобилите на специален режим (полиция, пожарна, спешна помощ) и електромобилите. Брюксел въвежда и мобилно приложение, от което всеки може постоянно да следи качеството на въздуха. Приложението ще съдържа карта, на която ще бъдат изобразявани местата, засегнати най-много от разпространението на фини прахови частици. Вчера Полша  обяви програма  за ограничаване на употребата на въглища за отопление в частни домове след определението на Съда на Европейския съюз, че  страната не е изпълнила изискванията  на европейските правни норми да се ограничи замърсяването на въздуха. През април 2017 г. съдът оповести  решение срещу България по подобно дело .", "date": "2018.02.23", "title": "Брюксел въвежда безплатен градски транспорт и забрана за движение при мръсен въздух"}
{"url": "https://www.dnevnik.bg/politika/2018/02/23/3134765_na_kafe_cvetanov_ubedil_siderov_che_ne_e_komunist_i/", "text": "След  размяна на реплики през медиите тази седмица  председателите на парламентарните групи на коалиционните партньори ГЕРБ и \"Обединени патриоти\" Цветан Цветанов и Волен Сидеров се видяха на кафе в стаята на националистите в парламента днес. Към срещата, която продължи малко повече от час, се присъедини и вицепремиерът Валери Симеонов, който във вторник обяви, че  управляващата коалиция е торпилирана от европредседателството, тъй като партньорите нямат време да си говорят . След срещата, която бе определена като \"работна, рутинна\", партньорите не желаеха да отговарят на журналистически въпроси. Докато Симеонов, който бил в Народното събрание заради точка в дневния ред, си тръгваше към Министерския съвет, Цветанов все пак пожела да покаже на медиите какъв е резултатът от кафето и след като хвана ръката на Сидеров, каза: \"Може ли нещо да ви покажа? Това достатъчно ли е? Ръкостискане. Всеки е казал нещо. Няма проблеми\". Каракачанов отсъстваше от срещата  Зам.-председателят на ГЕРБ даде да се разбере, че срещата е планирана като пиене на кафе в четвъртък вечерта, когато се видял с лидера на \"Атака\" на \"прекрасното мероприятие за завръщането на Вежди Рашидов\". Срещата съвпаднала с идването на Симеонов в парламента. Вицепремиерът Красимир Каракачанов отсъстваше. През седмицата се разбра, че  има противоречия между него и Симеонов . Днес от своя страна Волен Сидеров, който преди дни нарече Цветанов \"бивш комунист от МВР\", обяви: \"Оказа се, че не е бил комунист - убеди ме. Бил съм заблуден. Само комсомолец е бил. Но и аз съм бил\". Лидерът на \"Атака\" даде да се разбере, че имал повече коментари от журналистите, които го питат, и че ще продължава да изразява лично мнение. След множество журналистически въпроси двамата все пак казаха, че са изгладили противоречията и че ще имат повече срещи и комуникация. По време на разговора не била повдигана темата за ратификацията на Истанбулската конвенция, по която е и основният разнобой между ГЕРБ и \"Обединените патриоти\". Партньорите ще си говорят по-често  \"Да, да, изгладихме (противоречията - бел. авт.). Не се безпокойте. Просто виждам, че много сте загрижени. Надявам се по-често да се виждаме. По-често обсъждане на проблемите\", обяви Волен Сидеров след журналистически въпроси. А Цветан Цветанов допълни: \"Стигнахме до извода, че трябва да си говорим по-често и нещата ще се оправят. Стабилна е коалицията. Нямаме абсолютно никакви разминавания, имаме различни мнения, но смятам, че във формата на диалог ще бъдат изчистени и ще бъдем единни в пленарната зала\". От думите на зам.-председателя на ГЕРБ обаче се разбра, че не е взето решение да не се обиждат през медиите. Цветанов каза само, че не е обиждал и няма да обиди никого. Във вторник  той обяви, че партньорите са се разбрали при изразяване на лично мнение по медиите да не изглежда, че има напрежение , но  Валери Симеонов каза, че не знае за среща с такава уговорка.  На въпрос дали  Веселин Марешки може да смени Волен Сидеров в коалицията  Цветанов обяви: \"Не. Засега не е необходимо\". Преди срещата Симеонов каза само, че няма проблем да си сменят местата със Сидеров.", "date": "2018.02.23", "title": "На кафе Цветанов убедил Сидеров, че не е комунист и коалицията е стабилна (допълнена)"}
{"url": "https://www.dnevnik.bg/sviat/2018/02/23/3134809_venecuela_moje_da_zagubi_konsulstvo_v_sasht_zaradi/", "text": "Венецуелското правителство може да загуби сградата на консулството си в Маями,тъй като не е плащало наема си от август, предаде агенция \"Асошиейтед прес\". Искането  Венецуела  да опразни сградата е подадено на 15 февруари в съд в окръга Маями-Дейд. Според собственика, който строи и най-високия небостъргач в Маями - \"Панорама тауър\", Каракас дължи 142 119 долара за неплатени наеми. Възможното изгонване от сградата на консулството е голям удар за  венецуелското правителство , което беше собственик на сградата до 2005 г., когато тя беше продадена за 70 милиона. На 14 февруари президентът  Николас Мадуро  заяви, че консулството, което беше затворено от 2012 г., ще поднови работа, за да улесни гласуването на президентските избори, насрочени за 22 април. \"Фактът, че  Венецуела  не може да събере дори толкова дребна сума, ви показва в какво тежко състояние е\", заявява Рус Дален, инвеститор от Маями, специализиращ във венецуелски ценни книжа. В края на миналата година венецуелските дипломатически представителства по света получиха нареждане да затегнат коланите и да предоговорят наемите, показва паметна бележка на външното министерство, до която АП е получила достъп. Дипломати в няколко страни се оплакват, че от месеци не са получавали заплати, съобщава агенцията.", "date": "2018.02.23", "title": "Венецуела може да загуби консулство в САЩ заради неплатени наеми"}
{"url": "https://www.dnevnik.bg/bulgaria/2018/02/23/3134814_borisov_nosi_personalna_otgovornost_za_sdelkata_za/", "text": "Лидерът на БСП Корнелия Нинова заяви от парламентарната трибуна, че министър-председателят Бойко Борисов носи персонална отговорност за сделката за ЧЕЗ. Вчера се разбра, че ръководството на чешката компания  е одобрило \"Инерком България\" за купувач на българския им бизнес . \"Гинка от Пазарджик е регистрирала тази фирма преди няколко месеца с капитал от 50 хил. лв. Ние живеем в дивашка държава. И сега ли ще мълчим? Господин Сидеров, къде сте? Все пак ваши са думите, че ще изгоните ЧЕЗ от България\", каза Нинова. Според нея Борисов трябва да иде в парламента и да дава отговори за сделката. \"Има ли правителството на България информация за тази сделка. Защото, ако \"да\", и мълчи, значи имаме паралелна държава и паралелен министър-председател\", подчерта тя. От БСП призовават омбудсмана да заеме позиция как ще бъдат защитени правата на 2 милиона български потребители на електроенергия, които са клиенти на ЧЕЗ. \"Става въпрос за националната сигурност и тази тема е във вашите правомощия, моля да вземете позиция. Става дума за 2 млн. български потребители. Тук няма значение политическата им принадлежност\", призова Нинова и попита в чии джобове ще отиват парите от сметките за ток, които те ще плащат. \"Не си даваме държавата нито на Гинка от Пазарджик, нито на този, който стои зад нея\", заяви тя. По предварителна информация компанията, която се ръководи от Гинка Върбакова, е предложила около 320 млн. евро за \"ЧЕЗ електроразпределение България\", \"ЧЕЗ електро\", \"ЧЕЗ трейд\" и малки ВЕИ активи - видинския соларен парк \"Фри енерджи проджект Орешец\" и недовършената централа на биомаса в Смолянско. По-рано днес вицепремиерът Валери Симеонов заяви в парламента, че  продажбата на ЧЕЗ е изненадваща новина . Той допълни, че никога не е чувал за фирмата купувач, и уточни, че само ДАНС може да се намеси в сделката, като провери дали компанията има някакви дългове или закононарушения.", "date": "2018.02.23", "title": "Борисов носи персонална отговорност за сделката за ЧЕЗ, смята Корнелия Нинова"}
{"url": "https://www.dnevnik.bg/evropa/2018/02/23/3134807_evropeiskata_narodna_partiia_shte_opredeli_prez/", "text": "Европейската народна партия (ЕНП) съобщи, че ще определи в началото на ноември своя водещ кандидат за следващ председател на Европейската комисия, предаде БТА. ЕНП е най-голямата европейска партия, а нейни представители, включително и сегашният й лидер Жан-Клод Юнкер, са начело на еврокомисията от 2005 г. насам. Партията настоява за запазването на въведената за пръв път през 2014 г.  система за водещи кандидати , която предполага  още в предизборната кампания за Европейски парламент  да бъдат известни възможните бъдещи ръководители на Европейската комисия. Изборите за европарламент са догодина. Този подход  не се възприема единодушно  от европейските партии и институции, доколкото договорът за ЕС предвижда Европейският съвет да посочи кандидат въз основа на резултатите от изборите за евродепутати. Определянето на водещи кандидати изпреварва този процес и ограничава възможностите на европейските държавни и правителствени ръководители. Европарламентът прие наскоро резолюция, в която предупреди, че ще подкрепи единствено кандидат за председател на Европейската комисия, който е участвал като \"водещ\" предварително. ЕНП днес призовава и останалите европейски партии да определят своите номинации тази година. Очаква се въпросът да бъде обсъден  на днешното първо за годината заседание на Европейския съвет. Партията на европейските социалисти (ПЕС) днес също съобщи, че подкрепя излъчването на водещи кандидати за следващ председател на Европейската комисия. Председателят на ПЕС Сергей Станишев заяви, че кандидатът на социалистите ще бъде определен по открит, демократичен и прозрачен начин. По неговите думи е важно следващият ръководител на еврокомисията да бъде излъчен не зад закрити врати, а да отразява волята на избирателите, определили новия състав на Европейския парламент догодина.", "date": "2018.02.23", "title": "Европейската народна партия ще определи през ноември своя кандидат за наследник на Юнкер"}
{"url": "https://www.dnevnik.bg/bulgaria/2018/02/23/3134794_bnt_tursi_novi_predavaniia_producenti_reporteri_i/", "text": "Българската национална телевизия (БНТ) обяви няколко конкурса, очертаващи амбициите за промяна на новото й ръководство - и сериозно търсене на нови кадри в екипа от журналисти и продуценти в дирекция \"Информация\". Първият е отворен към външни продуценти и е за няколко развлекателни предавания: здравно, \"семейно\", спортно, специализирано предаване за българско и чуждестранно кино и \"лайфстайл\", което ще се занимава с архитектура, дизайн и мода. Търсят се \"оригинални авторски идеи за предавания, насочени към широка аудитория\", пише в  обявата  на сайта на телевизията. Оттам посочват, че имат изискване поне 12% от програмното време да показва европейски произведения, създадени от независими продуценти. Вторият  конкурс  е за щатни служители на телевизията - водещи, репортери и продуценти. Търсят се хора с минимум 2 г. опит в медии, включващ репортажи, живи включвания и реакция при извънредни новини, и с познания за новинарския и политическия пейзаж. Те ще работят в нюзрума на БНТ и ще се включват в други предавания.", "date": "2018.02.23", "title": "БНТ търси нови предавания, продуценти, репортери и водещи"}
{"url": "https://www.dnevnik.bg/sport/2018/02/23/3134811_saitut_na_fifa_obiavi_cska_-_sofiia_za_dvukraten/", "text": "Сайтът на ФИФА посочи \"ЦСКА - София\" за двукратен полуфиналист в турнира за Купата на европейските шампиони. От международната федерация обърнаха внимание на червените в традиционната си рубрика \"Седмицата в числа\". В нея се изваждат по-интересните данни от света на футбола за седмицата. \"Седемнадесет гола е вкарал \"ЦСКА София\" в българската Първа лига, откакто за последно получи гол преди три месеца. Серията помогна на двукратния полуфиналист в Купата на европейските шампиони да се доближи на точка от водача \"Лудогорец\". Ключов за формата на ЦСКА е Фернандо Каранга, който вкара 19 гола в 19 мача през сезона\",  пише сайтът на ФИФА . Миналата седмица  ЦСКА спечели с 5:0 срещу \"Верея\" в Стара Загора . Тогава бразилският нападател се разписа два пъти. През лятото в последния момент  УЕФА спря червените от участие в евротурнирите и пусна \"Дунав\"  на тяхното място. Тогава от европейския футболен съюз обявиха, че възприемат \"ЦСКА - София\" за нов клуб. Президентът на БФС Борислав Михайлов заяви преди няколко месеца, че футболният съюз следва българското законодателство и затова гледа на  \"ЦСКА - София\" като правоприемник на \"Литекс\" . Ръководеният от Гриша Ганчев клуб  създаде \"юбилейна емблема\"  и се подготвя да чества 70-ата годишнина от създаването на ЦСКА. Миналата година близката до Ганчев \"Ред енимълс\" спечели наддаването в търга за активите на фалиралия ПФК ЦСКА АД. Предложението от 8 млн. лева победи останалите две, едното от които на \"ЦСКА 1948\". Заради серия обжалвания до момента не е обявен срок за плащане на парите. От аматьорския клуб  поискаха преди ден съдът да ускори процедурата , за да се пристъпи към плащането на сумата. В първите дни на новата годината \"ЦСКА - София\" като единствен участник в конкурса за базите  получи дългосрочно \"Българска армия\" и комплекса в Панчарево . Все още се очаква клубът да обяви намеренията си за развитие и модернизиране на стадиона.", "date": "2018.02.23", "title": "Сайтът на ФИФА обяви \"ЦСКА - София\" за двукратен полуфиналист в шампионския турнир в Европа"}
{"url": "https://www.dnevnik.bg/detski_dnevnik/2018/02/23/3134541_kinofestivalut_nevuzmojnoto_obrazovanie_posochva/", "text": "Единадесет документални филма, които разказват за различните начини на обучение по света, включва първият  кинофестивал \"(не)Възможното образование\" , който продължава до 24 февруари в София. За филмите, които представят успешни практики на преподаване и учене, както и за интереса към кинофестивала, \"Детски Дневник\" разговаря с Нели Керемидчиева от  \"Общност за демократично образование\" , организатор на фестивала. Идеята за кинофестивала Спонтанно е хрумнала идеята за цял кинофестивал на Нели Керемидчиева и Илияна Михайлова от \"Общност за демократично образование\", докато обсъждали \"Забраненото образование\" и за  \"Свободен час\"  - филми, на които вече били правили публични прожекции. Дошла и идеята за дискусии след всеки филм, както и за работилници за практически умения. За тяхна радост намерили и финансиране по програмата \"Ти и Lidl за по-добър живот\" и с помощта на други организации фестивалът станал факт. А за заглавието -  - причините са две: че част от показаните във филмите подходи и педагогики към момента наистина няма как да се практикуват в България в пълния им вид, в случай че трябва да се придържаме към зададената от държавата образователна рамка. \"Според нас тази рамка е доста тясна и контролира процеса в най-малки подробности, а всеки от доказалите се успешни подходи залага точно на обратното – на автономия и гъвкаво съдържание според конкретната училищна общност\", коментира Нели Керемидчиева. \"Другата причина е, че най-често срещаната реакция на хората, когато им разказваме примерно за демократичното образование, но дори и за по-популярна педагогика като Монтесори, е: \"Това е много хубаво, но няма как да стане в България\". Вярваме, че ако хората се информират за съществуването на тези подходи и се уверят колко успешни са те от гледна точка на благополучието на участниците в образователния процес и на развитието на техния потенциал, ще придобият смелост да се откажат от това \"не\", разказва Каремидчиева. Трудна крачка е да избереш нещо, което смяташ за несигурно, пред нещо, с което си свикнал (независимо от неговите резултати). \"Демократичното образование е концепция за това как може да се осъществява образованието, която аз съм избрала за детето си, но съм се убедила, че всеки друг образователен подход, педагогика имат своята ценност и са подходящи за различни хора - независимо дали в ролята им на родители, учители или ученици\", обяснява Нели Керемидчиева. Селекцията и филмите Целта при подбора е била да се покрият възможно най-много подходи и педагогики и посланията на филмите да са насочени към решенията вместо към проблемите, разказва Керемидчиева. Стремеж при подбора на филмите е бил и да се покажат практики, които са се доказали с времето, заедно с посланието, че образованието е динамичен процес, който трябва да е много гъвкав спрямо нуждите на хората. И третият – искали цялостната селекция да отразява основните послания на фестивала, а именно че разнообразието в образованието е възможно, необходимо и зависи от инициативата на всеки. Че методите, които се различават от традиционния модел, са възможности, които си заслужава да се разгледат, и че ако днес се зачитат индивидуалните особености на всяко дете, утре те ще са реализирали потенциала си възрастни. Повечето филми представят конкретни училища, които са постигнали положителни резултати, изпробвайки методи, които са плод на автономните търсения на училищната общност (учителите, родителите и учениците). \"Вече минаха събитията, посветени на  Монтесори  и  Валдорф  педагогиката,  демократичното образование , а Милена Ленева от фондация \"Темпо\" разказа за \"Играта за световен мир\". Включихме и два филма, които не показват конкретни методи, а по-скоро задават предизвикателни въпроси по теми, за които хората често имат фиксирано мнение - американският филм \"Да образоваш света\" и българският \"Кеймбридж\", казва Керемидчиева. Какво предстои До края на фестивала могат да бъдат видени филми, разглеждащи същността на домашното образование в неговите вариации - структурирано или самонасочено, самоизбирателно, неучилищно образование (т.нар. unschooling) и защо този път е обоснован за някои семейства. В събота зрителите могат да гледат филм за сугестопедията, създадена от проф. д-р Лозанов. Фестивалът ще завърши с впечатляващия \"Най-голям шанс за успех\", който търси отговор на въпроса какво означа да си успешен в 21 век и разказва за училището \"Хай Тек Хей\" в САЩ. Всяка от тези две последни прожекции е последвана от работилница. \"Признавам си, че сме в еуфория от това колко е пълна залата на всяко събитие досега. Като че ли хората само са чакали да се появи тази възможност. Още по-радостни сме, че повечето от посетителите са учители, включително от държавната система. Има и много родители и студенти, които също могат да са активни участници в промяната\", казва Нели Керемидчиева.  Според нея промяната може да дойде само от самите хора – ако те видят смисъл за себе си. \"Хората остават, вълнуват се, отделят си още време, за да обсъдят видяното, да задават въпросите си и да търсят възможните отговори в обмена помежду си\", разказва тя наблюденията си за дискусиите след прожекциите. От \"Общност за демократично образование\" се надяват фестивалът да има продължение. \"Имаме запитвания от 5 града в страната за провеждане на подобни събития там, говорили сме с отдел \"Култура\" към Столична община, които предложиха да повторим някои от прожекциите с тяхна помощ, обсъждаме и други възможности в този дух. След фестивала също предстои да съставим сборник \"(не)Възможното образование\", който да събере в писмен вид показаното и ще се разпространява безплатно\", казва Керемидчиева. Тя се надява, че ролята на фестивала може да е точно такава - като в един цитат от Антоан дьо Сент- Екзюпери: \"Ако искаш да построиш кораб, не карай хората да започнат да събират дъски, да разпределяш работата и да даваш заповеди. Вместо това ги научи да копнеят за огромното и безкрайно море.\"", "date": "2018.02.23", "title": "Кинофестивалът \"(не)Възможното образование\" посочва решенията, не проблемите"}
{"url": "https://www.dnevnik.bg/evropa/2018/02/23/3134842_holandska_modna_kompaniia_si_navleche_kritiki_zaradi/", "text": "Холандска компания за мъжки костюми си навлече критики в социалните мрежи заради рекламна кампания, в която е показано как мъже се прегръщат, предаде Би Би Си. В сряда Suitsupply представи новата си колекция пролет/лято 2018 г. в интернет и в магазините си. Много от видеата и снимките в нея показват мъже, които се държат за ръка или се докосват, както и двама, които се целуват. Някои потребители онлайн се почувствали обидени, докато други харесали кампанията. Рекламите бяха разпространени в 91 магазина на Suitsupply в 22 държави по света, както и в профилите й в \"Туитър\", \"Фейсбук\" и \"Инстаграм\". Много хора оцениха решението на компанията да насочи вниманието към еднополовите двойки. Не всички обаче бяха на същото мнение. Фирмата получи многобройни критични коментари в социалните мрежи. Според холандския вестник \"Ханделсблат\" Suitsupply е загубила повече от 10 000 последователи в профила си в \"Инстаграм\" след публикуването на рекламите. Преди старта на кампанията основателят и главен изпълнителен директор на Suitsupply каза, че \"привличането между хората е важна част от модните реклами\", и призна, че може да си навлече недоволство заради решението. Не за пръв път Suitsupply става обект на критики заради свои реклами. През 2016 г. тя бе обвинена в сексизъм заради реклама, на която мъже стоят върху уголемена фигура на наполовина облечена жена.", "date": "2018.02.23", "title": "Холандска модна компания си навлече критики заради реклама с хомосексуални двойки (видео)"}
{"url": "https://www.dnevnik.bg/kultura/2018/02/23/3130651_otkus_ot_nikola_mushanov_dnevnik_spomeni/", "text": "Доц. Михаил Груев, автор на предговора, казва за книгата: Изданието, подготвено от Държавна агенция \"Архиви\" и издателство \"Изток-Запад\", съдържа в цялост дневника и спомените на големия български политик и държавник Никола Мушанов Дневника си Мушанов започва да води на 19 юни 1913 г., когато е на 36 години, а последните записи в него са от 9 юли 1950 г., когато е на 78. Впечатляващи са последователността, упоритостта и дори стоицизмът на автора, който, макар и с продължителни прекъсвания (42 години), съумява неизменно да записва най-важното и стойностното около себе си, да разсъждава трезво и рационално около историческите събития и факти. И най-важното – да притежава забележителен усет за историчност, за ценност на всичко написано и съхранявано от него с оглед на утрешния ден. Различните части на настоящото издание – дневникът и спомените на Никола Мушанов – би следвало да се разглеждат като един общ, многосъставен документ, който е преди всичко автобиография на автора му, но и дава цялостна панорама на българския обществен и политически живот от времето около Освобождението до средата на ХХ век. На практика от известните ни до този момент дневници и мемоарни свидетелства за новата българска история липсва подобен продължителен като времетраене и като период на наблюдение извор. Уникалността му е свързана и с дълбочината на наблюденията и многоаспектността на анализа на събитията, в които е участник и съвременник Никола Мушанов. Те започват от ранното му детство в Дряново (самият той е роден на 12 април 1872 г.), по съвпадение на обстоятелствата озовало се в епицентъра на едни от най-кървавите епизоди от Априлското въстание и отбраната на Шипченската позиция по време на Руско-турската война. Именно от това време датират първите му спомени, оттам започва и неговият житейски разказ. С изключителна прецизност на детайла се отличава описанието на всекидневния живот на семейството му. Храната, светът на домашните вещи, детските игри, отношенията в семейството и възрастовата йерархия са описани с вещината на професионален етнограф. Без съмнение, това е колоритен принос към всичко, което знаем до този момент за традиционната култура на българите през последната четвърт на XIX век. Демократическата партия: първият и единственият му политически избор. \"Аз по произход – син на едно еснафско семейство, без предразсъдъци за чорбаджийство или превъзходство, диктувано от материално състояние или знатност по род, бях демократ по рождение. .. Хвърлил се вече в обществения и неможащ да остана безразличен към политическия живот в страната, пò право, не да остана безразличен, но да вземам живо участие в него, аз трябваше да се приобщя към известна партия, защото само така, чрез партия, която е политическа организация и мощ на народа, можах да участвам дейно, да принеса знанията си и дейността, услугите си, в полза на народа. Но коя партия да избера? Те, нашите партии, се кичеха всички с епитета: демократи! Всички възприемаха Търновската конституция, която е провъзгласила всички граждански и политически свободи и права народни. Дори продължителите на Консервативната партия, която през 1882 г. бе суспендирала Търновската конституция, се бяха отрекли от себе [си]. Сега и те бяха за нея. И социалистите, които се различават от другите партии по въпроса за социализация на средствата за производство и размяна, и те поддържаха конституцията, тържествено възприела принципа за частната собственост и инициатива. Да не говоря за либералите на Радославова, които също бяха за конституцията, но със \"сопата\", наречени \"сопаджии\". Оставаха само две партии, които бяха в процес на своето сформиране – Демократическата под шефството на Петко Каравелов и Земледелският съюз... Авторитетът на Петко Каравелов бе голям... Той носеше ореола на мъченик, лежал три години в Черната джамия, осъден от партизански съд, създаден от Стамболова срещу него. Той води борба и срещу народняшкия режим в защита на потъпканите граждански свободи. Целият този актив бе капитал, който [той] даваше на новосъставената от него Демокр[атическа] партия. Тази партия допадаше по делата, извършени вече, и деятелност, която се развиваше, на моите схващания като демократ. Но и други обстоятелства повлияха на моето приобщаване към Демократ[ическата] партия. В нея вече се числяха видни политически дейци и общественици: Найчо Цанов, Славейковци – Иван, Христо, Пенчо и Рачо, Алеко Константинов, Христо Филипов, Ал. Малинов, М. Такев, Анд. Ляпчев, Иван Белинов, всички знатни общественици и политици, способни и почтени, гаранция за политически моралитет и искреност в убежденията... Не някаква съблазън за скорошна власт или близки облаги влияеха на тази младеж, която навлизаше в новата Демократическа партия. Тя бе още слаба – сформираше се. Идеалът на тази генерация бе да се даде на народа честно и демократично управление на страната.\" \"Влязъл вече в активната политика, моята дейност не се ограничаваше само в г[рад] Русе. Аз мечтаех да достигна депутат. Да се боря за тази служба в Русе, бе още много рано. В Русе имаше по-видни хора в другите партии, а и Демократическата бе още слаба, за да се надява за победа. Аз обаче имах роден град Дряново, където както семейството ми, така и моето име са добре известни и почитани. Аз обърнах поглед към родното място и се заех да организирам партията. Отидох си в Дряново и се заех с тази работа. Събрах около 30–40 млади хора, еснафи. Говорих им на едно събрание и те ентусиазирано образуваха бюро. Излязохме демонстративно от помещението, дето бяхме се събрали, и \"манифестирахме\" раждането на Демократическата партия. Сензация! В града на здравата народнящина се извърши голям пробив... Аз обикалях селата, държах речи – първата ми политическа реч, произнесена от дувара при една плевня в село Катранджии; запознах се още по-близо със селяните и поставих здрави основи на партията и голяма вероятност за успешна дейност в бъдаще. И наистина, не много време след това, в изборите, произведени от кабинета на Ст. Данев, аз се канидатирах като опозиционер и бях избран за народен представител... От тази година - 1902 - започна моята парламентарна дейност, която продължи повече от тридесет години, докато режимите на диктатура унищожиха партиите и... лицата.\" За българските политици \"Петко Каравелов предприемаше често обиколки из страната за агитации, за да образува партията и се запознае с новите си политически приятели. И в тях времена се идваше на власт и се печелеше име след дълго общуване с народа. Политическите люде, особено министрите, не се назначаваха като чиновници или из чиновническата среда. Каквито и недостатъци да имаха партиите, техните водачи и видни представители не бяха случайни хора; те бяха [в]се \"отбор\" и с по-малка или по-голяма известност в народа. Модата да се вадят министрите от канцелариите, бюрократи, чието име бе непознато никому, е мода по-нова, тя е едновременно с появяването на тоталитаризма и диктатурата.\" \"Максимализмът опропасти всичките ни печалби. Границата: Мидия – Енос не ни задоволява; поднасяха ни Серес – Драма – Кавала – малко ни е; даваха ни Македония без Скопския санджак, за който щеше да се произнася руският император – и това е малко. Или цяла Македония, или нищо. Трагична съдба на един народ, който героично пролива кръвта си по бойните полета и изпусне плода на победите си само по престъпната некадърност на управниците! Каква би била днес България, ако управниците имаха малко държавническа предвидливост!\" За политиката \"Политиката е практическа дейност. Тя се цени по практическите достижения, а не по възгласа на крясъци за възвишени принципи.\" \"Има две политики: идеалистична и реалистична. Първата не държи сметка за обективните условия на живота; тя строи в небесата, утопична е; втората пък е емпирична, суха, бездушна, неосветена от лъч светъл, ръководен лъч. Една здрава истинска политика е идеалистична и реалистична. Политикът трябва да има идеал, пътеводна звезда, но той ще може да се осъществи дотолкова, доколкото обективните условия на живота, действителният живот му позволяват. Нито утопия, нито слепота. Теренът на политика е покрит с тръне и блата. Идеалът му ще му посочва пътя, през който ще минава, но ако той е сляп, ще се омотае в трънака или ще потъне в блатото, ако ли пък няма идеал, няма ръководна звезда, която осветява, макар и бидейки със здраво зрение, рискува също да се омотае и потъне в тъмнината, в която се движи, по липса на светлина. Политикът има нужда и от светлина - идеала, който го ръководи, и здрави очи, за да може да вижда и преценява обективните условия, при които действа. Нито невежа, нито светец, а с широка култура и ясен и жив поглед трябва да бъде политикът.\" За живота \"Правилото ми в живота е било: умереност. Мъчил съм се разумът да надвива страстите и не съм смятал, че цялостният човек е оня, който се е съвършено освободил от страсти. Такъв човек би бил съвършено недъгав. И в пиенето, и в картите, и в пушенето, и в сладострастието – мярка. Да не остава човек да бъде роб на страстите.\" За музиката В качеството си на министър на просвещението (1908-1910) Н. Мушанов позволява на Българското оперно дружество да представя първите си продукции в новопостроената сграда на Народния театър в София и му осигурява финансова подкрепа от държавния бюджет. За любовта му към операта в родното му Дряново е съчинена и една закачлива песен: \"Никола Мушанов министър кат‘ беше, операта наша кат‘ роза цъфтеше\". В действителност интересът му към музикалното изкуство се заражда в семейството му още докато е в ученик: \"През ваканциите, по Коледа, Великден или между класовете аз прекарвах в Дряново, тъй че ученическия живот смесвах и със семейния и обществения в Дряново. Баща ми, бидейки търговец, ходеше всяка година на Узунджовския панаир и в Цариград. Той бе музикален и си бе купил физармоника. Брат ми пък бе купил един особен орган като латерна, като на плоскостта се поставяше диск от мукава, като сегашните дискове за грамофон надупчена, и в дупките влизаха зъбци. Дискове имахме от всички известни опери: Верди, руски композитори, Вагнер, френски и пр. Аз имах добър слух и бях заучил всички опери. Баща ми внесе и първия грамофон в Дряново... За времето, когато нямаше опера у нас, нямаше радио, телефон и малко музикални уреди за предаване, редко можеше да бъдат ученици фаворизирани като мене – музикално.\" На тази обич той остава верен десетилетия: \"Аз бях един от любителите на драмата и операта. Нямаше премиера, на която да не присъствам. Имахме си определени место 68 и 70 в партера, дадени ми като почетни места от страна на Министер[ството] на народната просвета като основател на операта. И артистите бяха доволни, като ме виждаха, че бях постоянен посетител на театъра. Само след 9 септември ми отнеха местата. От тогава не съм стъпвал в театъра.\"", "date": "2018.02.23", "title": "Откъс от \"Никола Мушанов. Дневник. Спомени. Автобиография.\" на Нина Киселкова и Сузана Хазан"}
{"url": "https://www.dnevnik.bg/bulgaria/2018/02/23/3134857_ideite_za_reformata_v_telk_ne_se_posreshtnaha_dobre_ot/", "text": "Концепцията на социалното министерство за реформа в ТЕЛК и НЕЛК беше посрещната с критики на първото й обсъждане в съвместно заседание на комисиите по социална политика и по здравеопазване в парламента, съобщава в. \"Сега\". Промените, които се обещават от години, все още не са оформени в законопроект, но бяха представени като идеи пред съсловни лекарски организации и сдружения на хората с увреждания, които бяха единодушни в опасенията си, че предложенията няма да решат, а ще задълбочат проблемите в системата. Най-съществената промяна, която заляга в основата на реформата, е освен степен на инвалидност да започне да се определя и степен на работоспособност на хората с трайни увреждания. С тази цел вместо в една експертна комисия, дейността ще се подели и те ще трябва да се явяват пред две - една в здравното министерство, което ще преценява заболяването, и другата в социалното - доколко то пречи на болния да работи. Именно с втората комисия са свързани дебатите и опасенията сред заинтересованите страни. \"Новият модел не само няма да реши проблемите на системата, а дори ще ги задълбочи. Предложената концепция има само една цел - да намали механично броя на инвалидите. Тя ще лиши от инвалидна пенсия тези, които работят, както и тези, за които новите комисии към НОИ решат, че могат да тръгнат на работа. А след като оценим работоспособността им, кой работодател ще ги наеме?\", коментира по време на заседанието д-р Боряна Холевич, председател на Сдружението на лекарите от ТЕЛК - София. Тя изтъква, че от текстовете на концепцията всъщност изобщо не става ясно дали работещите ще имат право и занапред да получават инвалидните си пенсии. \"Въпросът ни е след като от неработоспособни станем работоспособни, кои права ще ни бъдат отнети. Голяма част от хората с увреждания няма да могат да се вградят в трудовия пазар. Анализите сочат, че българските граждани с трайни увреждания са над 150 хил. От тях 30% са с основно образование, а 45% са с общ хуманитарен профил, те няма къде да се реализират на трудовия пазар у нас\", коментира и Павел Савов, председател на Българската асоциация за рекреация, интеграция и спорт. Обясненията на вносителите от Министерството на труда и социалната политика са, че реформата ще помогне на системата да се отърси от фалшивите експертизи. Според статистиката от 2000 г. насам разходите за инвалидни пенсии са скочили около седем пъти. Според концепцията за реформата комисията за преценяване на работоспособността трябва да заработи към НОИ през 2019 г., а цялостният модел да тръгне от 2020 г. Реформата ще е свързана и с промени в 18 нормативни акта, но, изглежда, трудно ще се постигне консенсус, за да бъдат задвижени те.", "date": "2018.02.23", "title": "Идеите за реформата в ТЕЛК не се посрещнаха добре от специалистите и хората с увреждания"}
{"url": "https://www.dnevnik.bg/politika/2018/02/23/3134874_energiiniiat_ministur_temenujka_petkova_podava_ostavka/", "text": "Министърът на енергетиката Теменужка Петкова подава оставка. Пред журналисти в парламента тя каза, че вече е разговаряла с премиера Бойко Борисов и предстои да депозира оставката си. Поводът е сделката за ЧЕЗ. В четвъртък се разбра, че  ръководството на чешката компания е одобрило \"Инерком България\" за купувач на българския бизнес на компанията . Според Търговския регистър  \"Инерком България\" се ръководи от Гинка Върбакова , за която Теменужка Петкова каза днес, че се познават от 20 години. \"Тези хора ги познавам от 20 години и не съм им кума. Понеже не искам по никакъв повод да се коментират някакви отношения и да има изобщо поводи за съмнения по отношение на сделката и да се намесва името на премиера, аз разговарях с премиера и това, което смятам, че трябва да се направи в една такава ситуация при най-малкото съмнение за някакви проблеми, евентуални влияния, въздействия... Аз смятам, че достойната постъпка е човек да си подаде оставката. Аз разговарях с премиера и ще депозирам своята оставка, а той ще вземе решение какво да направи\", обясни Петкова. Министърът каза още, че процедурата е проведена в чешката държава по чешкото законодателство, което по думите й изключва съмнения за намеса от българска страна. У нас сделката трябва да бъде проверена и одобрена от Комисията за защита на конкуренцията, Комисията за финансов надзор и Комисията за енергийно и водно регулиране. Според Петкова трябва да бъде направена и проверка от ДАНС, тъй като става въпрос за стратегическа инфраструктура от значение за националната сигурност. Премиерът Бойко Борисов е в Брюксел,  където има неформален съвет на лидерите на ЕС . Зам.-председателят на ГЕРБ Цветан Цветанов обясни, че коалиционният съвет ще вземе решение дали да бъде приета оставката на Петкова, след като се запознае с абсолютно всички детайли. \"Знам, че Теменужка Петкова няма роднински връзки с Гинка от Пазарджик. Знаете, че всеки в България познава много хора. Дали се познават или не, дали се познават от години или отскоро - не мога да кажа\", обяви Цветанов. Той определи работата на енергийния министър като \"брилянтна\" и каза, че има заинтересовани да я атакуват и че от тази ситуация опозицията ще се опита да направи поредния скандал. По-късно от Брюксел Борисов обяви, че  ще приеме оставката, \"за да не дам никаква възможност да се влияе върху репутацията на правителството , на мен, на г-жа Петкова\".\"Когато се върна, ще се срещна с коалиционните партньори и ще решим кой да поеме поста\", каза министър-председателят. Съпредседателят на \"Обединени патриоти\" Волен Сидеров обяви, че правителството, новата антикорупционна комисия и прокуратурата трябва да се занимаят със сделката за ЧЕЗ. \"Сделката трябва да се провери основно и всичко съмнително да се изчисти. Ако има основания да се прекрати - да се прекрати\", каза той. За финансовия министър Владислав Горанов оставката на Петкова е прибързана. \"Не намирам аргументи за оставката. Не виждам нищо укоримо в тази сделка, но това си е нейно решение\", каза Горанов. Вътрешният министър Валентин Радев каза в парламента, че сега чува за оставката на Теменужка Петкова. \"Аз бях в залата - ако вие знаете нещо, подскажете\", допълни той. В отговор на въпрос дали според него ще бъде приета, той обяви: \"Има си премиер. Аз съм министър на вътрешните работи. Нещо за МВР, ако имате, но мисля, че достатъчно въпроси ми зададоха (на парламентарен контрол - бел. авт.). Имам чувството, че бях на пленум на БКП\".", "date": "2018.02.23", "title": "Енергийният министър Теменужка Петкова подава оставка заради познанство с купувача на ЧЕЗ (допълнена)"}
{"url": "https://www.dnevnik.bg/sport/2018/02/23/3134777_maklarun_se_preobleche_v_oranjevo_i_povishi_ambiciite/", "text": "\"Макларън\" обърна нова страница в развитието си с представянето на болида за предстоящия сезон във Формула 1. С променена визия и нов двигател на \"Рено\" британският отбор даде заявка да бъде конкурентен на водещите тимове в надпреварата. Болидът е \"преоблечен\" в  оранжево  с цвят папая . От \"Макларън\" поясниха, че са се вслушали в мнението на феновете и са се постарали да задоволят максимално техните очаквания. За последно болидът на британския тим е бил изцяло в оранжево преди 47 години. Този цвят е бил неизменна част от визията на отбора от 1968 до 1971 г. След това болидът беше оранжев единствено в предсезонните тестове през 1997 и 2006 г. \"Не си правим илюзии. Знаем, че ще бъде трудно да развалим хегемонията в челото. В средата на класирането ще бъде пълно с добре финансирани и опитни отбори, които искат да се докажат. Гледаме смирено към предизвикателствата пред нас, но усещаме, че имаме солиден отбор. Имаме двама отлични пилоти, които могат да направят разликата в състезанията\", заяви директорът на \"Макларън Ерик Булие. Както през миналия сезон, пилотите на отбора ще са Щофел Вандорн и Фернандо Алонсо. Двукратният шампион във Формула 1, който паралелно ще кара за \"Тойота\" в сериите от Световния шампионат по издръжливост, е отворен към промяната на цвета. Алонсо изрази надежда, че новият двигател на \"Рено\" ще му позволи да постигне силни резултати. \"Гледайки новата кола, се чувствам развълнуван и леко притеснен. Ако успеем да развием ключовите предимства на шасито заедно с подобрената мощност на \"Рено\", можем да направим следващата крачка. Колата изглежда с изчистен дизайн и много добре обмислена. Новият цвят е страхотен и наистина хваща окото\", каза Алонсо при представянето на болида. През есента \"Макларън\" обяви очаквания край на партньорството с \"Хонда\" във Формула 1. Липсата на развитие на двигателя и през миналия сезон накара британския отбор потърси промяна. В следващите три сезона \"Макларън\" ще използва двигатели на \"Рено\". Главният механик по аеродинамиката Петер Продрому заяви, че двата двигателя имат сходни механични оформления, което не води до голяма промяна в дизайна на колата. Най-много работа е била свършена по системата за сигурност Halo (ореол – от англ.) и внедряването на новия двигател на \"Рено\". Според Булие  задвижващите системи на френския производител правят болида по-бърз с една секунда  в сравнение с миналата година. Засега обаче данните на \"Макларън\" са изцяло от компютърни симулации и изпитания във въздушен тунел, а не на пистата. \"Мерцедес\", \"Ферари\"  и  \"Редбул\"  вече представиха болидите си за новия сезон. В понеделник започват тестовете на пистата \"Каталуня\" в Барселона. Сезонът във Формула 1 започва на 25 март в Австралия.", "date": "2018.02.23", "title": "\"Макларън\" се \"преоблече\" в оранжево и повиши амбициите си за новия сезон (видео)"}
{"url": "https://www.dnevnik.bg/detski_dnevnik/2018/02/23/3132788_s_decata_v_pochivnite_dni_24_i_25_fevruari/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Дълга   с \"Лего\" работилница очаква деца и родители от 11 до 15 ч. в Националния политехнически музей на ул. \"Опълченска\" 66. Тя се организира с любезното съдействие на LEBGO българския \"ЛЕГО\" клуб, а темата й е \"60 години Лего кубчета\". Гостите на музея ще чуят кратка презентация за историята на лего и всяко дете ще си построи къща от лего. Ще има награди, а най-страхотните творения ще бъдат снимани и подредени в миниград.  - Театър \"София\" организира работилницата \"Как работи театърът?\" Актьори ще разкажат какво е репетиция на маса, как се изгражда образ, как се определят характеристиките на героите – добри и лоши. Заедно с екипа на Школа \"Учи с мен\" ще бъде прочетена приказка на английски език и ще се покаже за пореден път как творчеството, изкуството и игрите преодоляват езиковите бариери. От 16.30 часа децата могат да участват в ателието \" Репетиция на маса \" с актьорите Илия Виделинов и Юлиян Рачков.  - От 11 часа малките почитатели на операта са поканени на спектакъла  . По същото време ще се проведе и Концерт за бебоци в Софийската опера. -  организира работилница за \"Мартенички\" в 11 ч. за всички дечица от 3 до 5 години и техните родители. От 17 часа започва занимание за деца от 5 до 12 г. Ще изработват мартеници от филц, ще сплетат бели и червени конци, от които ще си направят гривни и герданчета, ще добавят и различни мъниста, а най-накрая ще изработят и картичка. Местата са ограничени, затова е необходимо е предварително записване на тел. 08887764649 или на  nevenadacheva@gmail.com  - Българска Асоциация Спорт организира зимно предизвикателство от 8.30 до 13 часа на езерото \"Ариана\". Официалното откриване е в 12 часа на ледената пързалка на езерото \"Ариана\", където всички желаещи могат да карат кънки безплатно.  - Работилничка  ще отвори врати в Екомузей с аквариум от 9.30 до 18 часа. Основният материал, от който ще се правят мартениците, е ръчно изработена хартия, която съдържа семена на цветя. От нея участниците ще могат да си изрежат мамут, корморан, бухал и пеликан. Мартеницата може да се посади в саксия или директно в градината, където ще израснат красиви далии, тагетес и циния. Желаещите да се включат заплащат само входната такса на Екомузея. -   - Детският отдел на Регионалната библиотека \"Любен Каравелов\" организира  , автор на книгата \"Приключенията на мотовете\".  Историята спечели тазгодишната награда \"Бисерче вълшебно\" , след като с гласуване децата я посочиха за най-добра книга. Разговорът е от поредицата \"Мисия детски писател\". Неделя - Любимият на българските деца и тийнейджъри музикант, композитор и продуцент Рафи става Музейковец за 1 ден и посреща децата сред изложбите в детския научен център \"Музейко\", посветени на Космоса. Какво представлява той, как бихме го чували на Марс, пътуват ли звукови вълни в открития Космос и можем ли да ги чуем оттам. Децата ще се докоснат до света на бъдещето, ще изпратят песни към Космоса и ще научат как преди 40 години един от най-харизматичните космически учени - Карл Сейгън, изпрати в Космоса златна грамофонна плоча със звуци от нашата планета, сред които и българската народна песен \"Излел е Дельо Хайдутин\". -  организира работилница за \"Мартенички\" в 11 ч. за всички дечица от 3 до 5 години и техните родители. От 17 часа започва занимание за деца от 5 до 12 г. Ще изработват мартеници от филц, ще сплетат бели и червени конци, от които ще си направят гривни и герданчета, ще добавят и различни мъниста, а най-накрая ще изработят и картичка. Местата са ограничени, затова е необходимо е предварително записване на тел. 08887764649 или на  nevenadacheva@gmail.com  - От 11 часа в Софийската опера ще се проведе Концерт за бебоци.  - Ателие \"Оцеляване в планината през зимата\" са подготвили от \"Био игри\" в природонаучния музей. Децата ще се отправят на мисия за спасяване на изгубени в планината: ще се ориентират по карта и ще работят в група. След това ще участват в ролева игра и ще научат какво да правят, ако ги застигне снежна буря и лавина. Всяко дете ще си изработи играчка. Занятието е от 11 до 12.30 часа за деца между 5-7 годишна възраст. Необходимо е записване на  info@bio-game.org . При необходимост, информация можете да получите на 0882/ 523281.  - Театър \"София\" организира работилницата \"Как работи театърът?\" Актьори ще разкажат какво е репетиция на маса, как се изгражда образ, как се определят характеристиките на героите – добри и лоши. Заедно с екипа на Школа \"Учи с мен\" ще бъде прочетена приказка на английски език и ще се покаже за пореден път как творчеството, изкуството и игрите преодоляват езиковите бариери. От 13 часа децата могат да участват в ателието \" Английска приказка \".  - Работилничка  ще отвори врати в Екомузей с аквариум от 9.30 до 18 часа. Основният материал, от който ще се правят мартениците, е ръчно изработена хартия, която съдържа семена на цветя. От нея участниците ще могат да си изрежат мамут, корморан, бухал и пеликан. Мартеницата може да се посади в саксия или директно в градината, където ще израснат красиви далии, тагетес и циния. Желаещите да се включат заплащат само входната такса на Екомузея.", "date": "2018.02.23", "title": "С децата в почивните дни (24 и 25 февруари)"}
{"url": "https://www.dnevnik.bg/evropa/2018/02/23/3134862_propast_razdelia_dvata_lagera_na_podkrepiashtite/", "text": "Групата, оглавявана от Германия, продължава да се противопоставя на тандема Франция и Италия по въпроса за суверенните дългове, пише \"Файненшъл таймс\". Справянето със спешни ситуации със суверенни дългове се превръща в основна фронтова линия за реформата на еврозоната. Двата лагера са, както изглежда, на диаметрално противоположни позиции. Ако те не постигнат компромис, малко вероятно е дългоочакваната инициатива за укрепване на защитните механизми на блока да отиде достатъчно далеч, за да отпаднат съмненията за неговата уязвимост при бъдещи кризи. която настоява спасителните планове да вървят ръка за ръка с преструктуриране на съответните дългове, което налага загуби на частните притежатели на облигации на въпросните страни. Холандският министър на финансите Вопке Хукстра защити тази теза в интервю за в. \"Файненшъл таймс\", публикувано в сряда. \"Това е от основно значение, ако нещата се объркат\", каза той. В другия лагер са, на първа линия, правителствата на Франция и Италия. Те твърдят, че задължителното преструктуриране на дългове ще причини хаос на финансовите пазари, ще предизвика риск от разпадане на еврозоната и ще подхрани политическия екстремизъм срещу ЕС. По-рано този месец френският финансов министър Брюно льо Мер определи предложението за автоматични \"постригвания\" на частните инвеститори като Италия може би е още по-неспокойна от Франция заради вдъхновените от Германия предложения. Това надали е изненадващо предвид факта, че  държавният дълг на Италия  възлиза на колосалните 2.3 трилиона евро - сума, която се равнява на около 130% от брутния вътрешен продукт. Статистика на Европейската централна банка показва, че италианските банки все още имат сериозни инвестиции в държавния дълг на страната, въпреки че са намалили от 2014 г. своята експозиция до под 10% от общите си активи. В очите на Италия всяко предложение, водещо до загуби на частните притежатели на неин суверенен дълг, може да причини бъркотия в банковата й система, като извади на показ Дебатите между двата лагера може да изглеждат до известна степен теоретични при сегашната сравнително благоприятна финансова конюнктура в еврозоната. Понастоящем появяването на необходимост която и да било страна от клуба да поиска спасителен план изглежда малко вероятна. Само преди шест години обаче частните инвеститори в гръцки държавни облигации бяха принудени да приемат \"пострижки\" при онова, което се превърна в първото преструктуриране на дълг в еврозоната. Спасителният план за Гърция от 2012 г. включваше опит за използване на клаузи за колективно действане от английското общо право за налагане на \"пострижки\", уговорени със съгласието на квалифицирано мнозинство от кредиторите. Германия, Холандия и други северни страни кредитори са непоколебими, че дори да има нов спасителен план, целият процес трябва да бъде управляван по-добре. /БТА", "date": "2018.02.23", "title": "Пропаст разделя двата лагера на подкрепящите реформата в еврозоната"}
{"url": "https://www.dnevnik.bg/sport/2018/02/23/3134882_federaciiata_po_ski_obiavi_che_spazva_zakonite_pri/", "text": "Българската федерация по ски обяви, че развива дейността си - включително и при организацията на големите състезания в страната, като спазва законите. От ръководената от Цеко Минев организация определят за \"некоректно и манипулативно\" намесването на името ѝ в правни и икономически въпроси, които според тях нямат общо с работата ѝ. Това се казва в отговор до \"Дневник\", свързан с публикуваните данни от проверка на коалицията \"За да остане природа в България\". Според посочените в нея резултати  д ържавата е дала на концесионера на ски зона Банско \"Юлен\" над четири пъти повече , отколкото е получила от концесионните такси. Заключенията на екокоалицията са, че няколко институции са предоставяли средства на ски федерацията при организиране на домакинства на големи състезания в Банско, а след това тя се е разплащала с \"Юлен\" за наем и подготовка на пистите. \"Всички източници на финансиране на федерацията, в това число и при организация на домакинства на големи спортни прояви, са договорирани в съответствие с изискванията на законодателството и финансиращата страна, без значение дали става дума за държавни органи, общини или други частни икономически субекти или сдружения с идеална цел. За финансирането от ММС (министерството на спорта) за всички домакинства са изготвяни проекти за финансиране, с които е кандидатствано пред министерството с подробно разписани съдържателни и финансови параметри и съответно са представяни отчети\", посочват от федерацията по ски в отговора си. \"Бихме искали изрично да подчертаем, че федерацията е организирала и организира и финансира домакинства на различен ранг международни спортни прояви във всички центрове в страната според желанията и възможностите на съответния зимен курорт и политиката на Международната ски федерация\", допълват от федерацията. В отговора се посочва, че е \"абсолютно некоректно и манипулативно ангажирането на името на федерацията в правни и икономически въпроси, които нямат нищо общо с нашата дейност и целят да заблудят общественото мнение\". В телевизионно интервю наскоро министър-председателят  Бойко Борисов спомена името на Цеко Минев като реалния собственик  на концесионера на ски зона Банско \"Юлен\". По-късно  Първа инвестиционна банка, чийто основен акционер е Минев, отрече .", "date": "2018.02.23", "title": "Федерацията по ски обяви, че спазва законите при организиране на състезанията в Банско"}
{"url": "https://www.dnevnik.bg/bulgaria/2018/02/23/3134965_borisov_shte_prieme_ostavkata_na_energiiniia_ministur/", "text": "Премиерът Бойко Борисов ще приеме оставката на министъра на енергетиката Теменужка Петкова, се разбра от коментара му пред журналисти в Брюксел. По-рано днес  Петкова обяви, че ще депозира оставка пред министър-председателя , като причина е, че познава от 20 години бъдещия купувач на българския бизнес на ЧЕЗ. Борисов днес заяви, че ще приеме оставката, \"за да не дам никаква възможност да се влияе върху репутацията на правителството, на мен, на г-жа Петкова\". Той определи енергийния министър като честен човек, но посочи, че \"почтеното, правилното е, и това я посъветвах, да отиде в парламента и да си подаде оставка\". \"Когато се върна,  \", каза министър-председателят. Той на няколко пъти увери, че няма как правителството да се меси в една частна сделка. \"По никакъв начин ние не сме влияли, защото няма и как\", каза той и посочи, че няма как да се пречи или конкурира сделка на една частна компания в Чехия. В четвъртък се разбра, че  ръководството на ЧЕЗ е одобрило \"Инерком груп\" за купувач на българския бизнес на компанията . Предстои бъдещата сделката да бъде одобрена от българските регулатори. \"Имаме Комисия за енергийно и водно регулиране, имаме Комисия за защита на конкуренцията, имаме ДАНС. Като дойде тука сделката, институциите ще си свършат работата\", увери той. Борисов добави, че през годините оглавяваните от него правителства не са били в добри отношения с електроразпределителните предприятия. \"Когато са продавани електроразпределителните предприятия, ГЕРБ не е съществувала и ако някой е искал да купува дялове, както сега ни препоръчват, са имали време\", добави той. По-рано днес вицепремиерът Валери Симеонов (\"Обединени патриоти\"/НФСБ)  попита защо държавата няма никакви дялове  в подобните на ЧЕЗ дружества. Знаем си партньорите, но други варианти няма Премиерът коментира и  напрежението в управляващата коалиция.  То беше породено от спорове между съпредседателите на \"Обединени патриоти\". Председателят на парламентарната група на политическата сила Волен Сидеров пък разкритикува Цветан Цветанов, като дори го нарече бивш комунист. Днес двамата се срещнаха, за да изгладят п ородилото се напрежение , като в разговора им се включи и вицепремиерът Валери Симеонов. \"Те не са лесни партньори, ние си ги знаем от години. Знам им характерите, кой се пали по-малко, кой повече. Търсим обаче баланс и разбирателство. Други варианти няма\", каза още Борисов.", "date": "2018.02.23", "title": "Борисов ще приеме оставката на енергийния министър заради репутацията на правителството"}
{"url": "https://www.dnevnik.bg/gradska_sreda/2018/02/23/3134897_suborena_e_kushtata_s_kulata_v_stolichniia_kvartal/", "text": "Старинната къща на булевард \"Джеймс Баучер\" 24, известна като \"Къщата с кулата\", е била съборена днес, потвърдиха за \"Дневник\" от районната община \"Лозенец\". До тази сутрин къщата се намираше в старата част на булеварда, където все още е запазена павираната настилка. Къщата е построена през 1932 г. по проект на архитект Иван Банков и беше подобна на къщата на Сирак Скитник. Фасадата ѝ от червени тухли и високата й кула я правеха една от характерните сгради за \"Лозенец\". През годините собствениците на няколко пъти са правили опити да съборят къщата, казаха още от районната община. От там обаче успявали да отхвърлят исканията, като последният път е през 2015 г. Тогава Министерството на културата започва проверка в архивите  на Националния институт за културно наследство. От район \"Лозенец\" казаха, че резултатът от проверката е становище от миналата година, според което \"Къщата с кулата\" не е паметник на културата. Причината била, че през годините собствениците са направили промени по конструкцията на къщата, заради които се изгубил автентичният й вид. \"Дневник\" изпрати въпроси пресцентъра на министерството какви са резултатите от проверката през 2015 г. и дали са постъпвали инвестиционни проекти за сградата или имота.", "date": "2018.02.23", "title": "Съборена е \"Къщата с кулата\" в столичния квартал \"Лозенец\""}
{"url": "https://www.dnevnik.bg/photos/2018/02/23/3134892_snimka_na_denia_ulichniiat_artist_julien_dyo/", "text": "Една от стените на зала \"България\" на улица \"Аксаков\" е сред най-сниманите локации в София през последните дни. Причината е намесата на френския уличен артист Жулиен дьо Казабианка. Творбата е част от проекта му Outings, в който той рисува върху сгради произведения, които са част от културното наследството на съответната страна.", "date": "2018.02.23", "title": "Снимка на деня: Уличният артист Жулиен дьо Казабианка в София"}
{"url": "https://www.dnevnik.bg/skorost/2018/02/23/3134946_putna_policiia_i_notariusite_veche_obmeniat_danni_pri/", "text": "От днес МВР и нотариусите ще обменят данни за сделките с автомобили по електронен път. \"От 23 февруари 2018 г. Системата за предоставяне на платени типови електронни административни услуги (СППТЕАУ), услугата за обмен на данни между регистрите на МВР и Нотариалната камара по повод договори за прехвърляне на собственост на моторни превозни средства ще функционира в реална среда\", информира  news.lex.bg , позовавайки се на информация от Нотариалната камара. Целта е да се отстрани възможността за измами при прехвърлянията на автомобили. От една страна, МВР ще получава информация за всички сделки с превозни средства. А от друга - нотариусите по електронен път ще могат да влязат в системата за предоставяне на платени типови електронни административни услуги на вътрешното ведомство, от която да получават информация за превозното средство и собственика му. Те незабавно ще установяват и дали са платени данъците за колата, дали има сключена застраховка \"Гражданска отговорност\", дали е минала годишен технически преглед. Достъпът на нотариусите до системата на МВР ще става с квалифициран електронен подпис. Електронният обмен на информация между МВР и нотариусите при сделките с превозни средства беше регламентиран в  Закона за движение по пътищата  през септември 2017 г. В закона беше записано, че двете институции обменят по електронен път информация за регистрираните в страната превозни средства и сключените договори. При сделка новият собственик на превозното средство има възможност да заяви предварително изготвяне на свидетелството за регистрация, ако няма подмяна на регистрационни табели. Информацията за това се подава към МВР заедно с тази за сключения договор. Преди години свързването на нотариусите с различни регистри, включително до този за документите за самоличност, прекрати бума на имотните измами, припомня специализираният сайт.", "date": "2018.02.23", "title": "Пътна полиция и нотариусите вече обменят данни при сделки с коли по електронен път"}
{"url": "https://www.dnevnik.bg/sport/2018/02/23/3134878_vtori_ruski_sportist_e_hvanat_s_doping_v_pyongchang/", "text": "Руската бобслеистка Надежда Сергеева е дала положителна проба по време на зимните олимпийски игри в Пьонгчанг. Руската федерация по бобслей съобщи, че тестът е направен на 18 февруари. Според информацията състезателката е използвала забранено лекарство за сърце. Това е била втората допинг проба, взета от Сергеева в Пьонгчанг. Първият тест, който е направен на 13 февруари, е бил с отрицателен резултат. От руската федерация по бобслей са категорични, че 31-годишната състезателка е взела лекарството без знанието на медицинския щаб. \"Никой от лекарите не е предписвал медикамента на състезателката\", се казва в изявлението, публикувано на страницата на федерацията във \"Фейсбук\". В съобщението пише още, че федерацията и Сергеева \"разбират степента на отговорност, която поемат, и осъзнават как това ще се отрази върху целия отбор\". Сергеева, която завърши 12-а при двойките в бобслея с Анастасия Кочерзова, е вторият руски спортист с положителна допинг проба от игрите в Пьонгчанг. Първата беше на медалиста в смесените двойки в кърлинга Александър Крушелницкий. Той беше  уличен в употреба на мелдоний и беше лишен от бронзовото си отличие . Допинг провиненията на Сергеева и Крушелницкий са сериозен удар по амбициите на Русия да бъде свалено наказанието й. Страната беше изхвърлена от олимпийското движение заради мащабна държавна схема за употреба и прикриване на допинг. Руските спортисти участват в Пьонгчанг под неутрален флаг и химн, а спечелените отличия не се зачитат към общия актив на Русия. Двете положителни проби идват само няколко дни след като стана ясно, че  наказанието може да бъде отменено  преди церемонията по закриването на игрите. В четвъртък Русия плати глоба от 15 милиона долара, което беше едно от изискванията за вдигането на олимпийската забрана.", "date": "2018.02.23", "title": "Втори руски спортист е хванат с допинг в Пьонгчанг"}
{"url": "https://www.dnevnik.bg/bulgaria/2018/02/23/3134968_nadzorut_na_zdravnata_kasa_naznachi_speshna_proverka/", "text": "Надзорният съвет на Националната здравноосигурителна каса е наложил спешна вътрешна проверка на задълженията на институцията към чуждестранни здравни фондове. Резултатите трябва да са готови в понеделник и да решат спора между ръководството на касата и надзора й какъв е реалният размер на тези задължения. Според управителя на касата е общо 133 млн. лв., трупан в продължение на години, а според председателя на контролния орган сумата е различна и е \"реалистична, контролируема и изпълнима\", но не е ясно точно каква е. Спорът между ръководството на касата и надзорния й съвет за това колко са задълженията на фонда към чуждестранни здравни институции възникна в сряда по време на  изслушването на управителя на НЗОК Камен Плочев в парламента . В сигнала си до депутатите и многократно след това в общественото пространство той повтори, че дълговете на касата са за над 271 млн. лв. и от тях просрочените са над 130 млн. лв., като са натрупвани в последните няколко години. Пред комисията зам.-министърът на здравеопазването Жени Начева обаче цитира отчета за изпълнението на бюджета за месец януари тази година, според който просрочените задължения, отразени в задбалансовите сметки към 31 януари 2018 г., са в размер на 7.6 млн. лв. Депутатите и  финансовият министър Владислав Горанов  впоследствие поискаха да разберат откъде идва тази разлика в цитираните данни. След извънредно заседание на надзорния съвет председателят му Жени Начева заяви, цитирана от Агенция \"Фокус\", че числата, които НЗОК изнася (включително и отново по-рано днес), не са верни и е възложена спешна вътрешна проверка. Резултатите от нея трябва да са готови в понеделник и да дадат категоричен отговор колко са към момента просрочените суми към здравните фондове на страни - членки на ЕС, за лечение на българи.  \"Допълнително трябва да подчертаем, че данните, които са изнесени за постъпилите жалби, също не са коректни. Всъщност жалби няма, а тези над 600 лица ( 334 за 2016 г. и 332 за 2017 г., за които съобщи Плочев в сряда  - бел. ред.) са хората, които са заявили възстановяване на плащанията след лечение в чужбина. Няма нито една жалба, постъпила в касата от конкретно лице, нито е застрашено лечението на което и да било лице в чужбина\", каза още Начева, цитирана от Агенция \"Фокус\", и коментира, че надзорният съвет счита, че всичко това няма да попречи на подписването на Националния рамков договор за 2018 г. \"Това, че има милиони левове задължения, не значи, че има проблем или че проблемът не е контролируем. В рамките на тези 73 млн. лв. средства по бюджета на касата за 2018 г. може да се реализират европейските плащания към други държави от Европейския съюз, без да има напрежение в съответните осигурителни фондове. Те са осигурени със съответните споразумения за разсрочване на плащанията, които НЗОК е подписала със съответните държави. Така че сумата за 2018 г., която е дължима към други държави, е реалистична, контролируема и изпълнима\", заяви Начева. Тя отрече и още едно от твърденията на Камен Плочев по казуса - че Министерството на здравеопазването е некоректен платец към здравната каса и дължи 18 млн. лв. по линия на лечението на българи в чужбина. Според Начева това е дължимата сума за 2018 г., а бюджетът за настоящата година тепърва ще се изпълнява. Не трябва да се прави актуализация на бюджета, смята и финансовият министър Владислав Горанов, който коментира казуса пред журналисти в кулоарите на парламента. \"Защо да правим актуализация на бюджет, който е приет преди два месеца и при положение че не сме решили как да разпределим допълнителния ресурс, при положение че имаме 407 млн. лв. повече\", заяви Горанов. Според него разликата в сметките на НЗОК трябва да бъде обяснена и затова е инициирал писмо, в което е поискал касата да си уточни сметките и да въведе коректни принципи на водене на отчетност. Той отново препоръча засега да не се подписва Националният рамков договор, \"преди да знаем на каква основа го подписваме\". \"Ако приемем, че управителят на НЗОК, министър Кирил Ананиев и двете съсловни организации са разсъждавали да разпределят примерно 400 млн. лв. при наличие на 7 млн. лв. задължения към чужди осигурителни каси, а всъщност тези милиони са много повече, те са били в заблуждение\", коментира Горанов. ", "date": "2018.02.23", "title": "Надзорът на здравната каса назначи спешна проверка на задълженията към чужди фондове"}
{"url": "https://www.dnevnik.bg/sviat/2018/02/23/3134899_vashington_post_gotvachut_na_putin_se_svurzal_s_kremul/", "text": "Известният като \"Готвача на Путин\" бизнесмен  Евгений Пригожин , понякога свързван с най-голямата частна военна компания, е бил в тесен контакт с Кремъл и с висшето сирийско ръководство в дните и седмиците преди и след атаката на проправителствени сили срещу водената от САЩ коалиция в Сирия, последвана от американски въздушни удари. Това съобщи  в. \"Вашингтон пост\" , цитирайки американски разузнавателни сведения, предаде БТА. Според засечени в края на януари комуникации Пригожин казал на висш сирийски представител, че е \"осигурил разрешение\" от руски министър (чието име не се споменава) да придвижи \"бърза и решителна\" инициатива, която щяла да се осъществи в началото на февруари. Информацията на американския вестник е в разрез с версии, изразявани и от руски източници, според които атаката на 7 февруари в източната сирийска провинция Дейр аз Зур не е имала одобрението на официална Москва. Инцидентът с убити и ранени руски цивилни (с потвърждение от  руското външно министерство ), чийто брой  може да достига общо 300 души , последва атака на сили, подкрепящи президента Башар Асад, срещу водената от Съединените щати коалиция Сирийски демократични сили (SDF). Отговорът на американските въоръжени сили на терен беше въздушен удар със стотици жертви.  Миналата седмица медиите заговориха за Пригожин, след като той  беше привлечен под отговорност  от специалния прокурор Робърт Мюлър по обвинения, че е финансирал и ръководил продължителна руска схема за водене на информационна война в кампанията за президентските избори в САЩ през 2016 г. Пригожин е известен с близките си връзки с руския президент Владимир Путин, създадени, когато той бил ресторантьор в Санкт Петербург и доразвити при разрастването на бизнес империята на олигарха, включваща големи контракти с руското министерство на отбраната, отбелязва \"Вашингтон пост\". Американското разузнаване смята, че Пригожин почти сигурно ръководи  руските наемници, които се сражават  в Сирия на страната на президента Башар Асад. Според руски медийни съобщения сред тези хора, наети от Частна военна компания \"Вагнер\", има руски ултранационалисти и военни ветерани, някои от които са участвали в украинския конфликт, допълва вестникът. За  връзки на Пригожин с \"Вагнер\"  от месеци пишат и руски издания. ", "date": "2018.02.23", "title": "\"Вашингтон пост\": \"Готвачът на Путин\" се свързал с Кремъл и режима в Сирия преди ударите на САЩ"}
{"url": "https://www.dnevnik.bg/kultura/2018/02/23/3134877_nai-starite_peshterni_risunki_sa_otpredi_poiavata_na/", "text": "Неандерталците, а не съвременните хора са били първите художници, показва ново изследване на най-старите пещерни рисунки в света, публикувано в четвъртък. Високотехнологичен анализ доказва, че те са поне с 20 хиляди години по-стари, отколкото досега беше известно- а далечните ни братовчеди са имали много по-развити когнитивни способности, отколкото се смяташе, предава \"Ройтерс\". Радиоизотопно датиране сочи, че рисунките в пещерите Ла Пасиега, Малтравиесо и Ардалес в Испания са поне на 64 800 години, което е 20 хиляди лета преди модерните човеци - предците на Homo Sapiens, да се придвижат от Африка към Европа. Изобразените в пещерите прави линии, точки, окръжности и отпечатъци от ръце сочат, че авторите им са умеели да смесват пигменти, да избират подходящи стени и най-важното - да разбират и работят със символи, един от стълбовете на човешката култура. Това преобръща представата на учените за неандерталците като примитивни същества, посочва археологът Алистър Пайк от университета в Саутхемптън, съавтор на проучването, публикувано в престижния журнал Science. \"Рисуването е дейност, която винаги сме свързвали с хората, което значи, че ако неандерталците също са го практикували, сме доста близки с тях\", посочва той пред \"Ройтерс\". Теорията, че неандерталците и хората имат сходни когнитивни способности, не е нова в археологията, но това е най-убедителното й доказателство досега. Второ изследване, публикувано в журнала Science Adventures, показва, че оцветени мидени черупки, намерени в друга испанска пещера, също са отпреди появата на съвременния човек. Според Жоао Зилао от университета в Барселона това значи, че корените на човешките когнитивни способности трябва да се търсят у общия прародител на Homo Sapiens и Homo Neardenthalensis 500 хиляди години назад във времето. Неандерталците са изчезнали преди 40 хиляди години, скоро след появата на съвременния човек в Европа. Причината за измирането им не известна, макар да се предполага, че е свързано с климатичните промени и конкуренцията на Homo Sapiens. Алистър Пайк вярва, че ако бяха живи днес, те също щяха да имат високоразвита култура и технологични постижения. \"Ако имаха достатъчно време и ресурси, ако бяха толкова многобройни, техният свят щеше да е версия на нашия днес.\"", "date": "2018.02.23", "title": "Най-старите пещерни рисунки са отпреди появата на Homo Sapiens в Европа"}
{"url": "https://www.dnevnik.bg/zelen/2018/02/23/3134977_neno_dimov_osvobodi_direktora_na_agenciiata_po/", "text": "Със заповед на министъра на екологията Нено Димов преди ден е освободен директорът на  Изпълнителната агенция по околната среда и водите  Камелия Радева. Това потвърдиха за \"Дневник\" от пресцентъра на екоагенцията, но запитани за причините за кадровата промяна, пренасочиха въпроса към Министерството на околната среда и водите (МОСВ), тъй като заповедта за смяната е на министър Нено Димов.  Малко по-късно от пресцентъра на МОСВ също потвърдиха за освобождаването на Радева. \"Дневник\" очаква и писмен отговор за причините за кадровата промяна по-късно днес.  Камелия Радева е на този пост едва от пролетта на миналата година (20 май 2017 г.) На нейно място застава  Валери Серафимов , който до момента оглавяваше дирекция \"Мониторинг и оценка на околната среда\" в същата агенция. До 2014 г. той е бил началник отдел \"Мониторинг на въздуха\" отново в ИАОС. Преди това  Серафимов  е работил като експерт в \"Кремиковци\". Изпълнителната агенция по околна среда и води е администрация към Министерството на околната среда и водите и осъществява ръководни, координиращи и информационни функиции по контрола и опазването на околната среда в страната. ", "date": "2018.02.23", "title": "Нено Димов освободи директора на агенцията по околната среда"}
{"url": "https://www.dnevnik.bg/photos/2018/02/23/3134818_fotogaleriia_poslednite_obitateli_na_podzemnite_kushti/", "text": "В сухите долини в южната част на Тунис хората са живели в продължение на векове в подземни къщи, чиято пръстеновидна форма осигурява защита срещу летни горещи и зимни ветрове.", "date": "2018.02.23", "title": "Фотогалерия: Последните обитатели на подземните къщи на Тунис"}
{"url": "https://www.dnevnik.bg/sviat/2018/02/23/3134593_sauditska_arabiia_vlaga_64_mlrd_dolara_v/", "text": "През 2018 г. в Саудитска Арабия ще има над 5000 развлекателни събития - два пъти повече от 2017 г. и повече от когато и да било в историята на кралството. Те вече започнаха с джаз концерт на открито, а сред тях са спектакъл на Cirque Du Soleil и концерт на американската група Maroon 5. И това е само началото - в следващите 10 години специално създаденотно Управление за развлеченията ще вложи 64 милиарда долара в тази индустрия, съобщи \"Ройтерс\". Със средствата ще се построи инфраструктура за подобни събития, сред които и първата саудитска опера в Джеда, която ще отвори врати през 2022 г., както и ще се организират концерти, спектакли, мюзикъли, заяви ръководителят на управлението Ахмад бин Акин ал Хатиб. По думите му в края на следващото десетилетие секторът може да създаде почти четвърт милион нови работни места. Идеята е саудитците да се чувстват по-доволни от живота, както и да започнат да харчат у дома за развлечение и свободно време. Смята се, че през миналата година поданиците са похарчили около 20 млрд. долара за забавления зад граница и властите искат да задържат поне четвърт от тези средства в кралството. Това е част от амбициозната програма Vision 2030 на престолонаследника принц Мохамед бин Салман за икономически и обществени реформи, които да намалят почти пълната зависимост на страната от петролната индустрия. В програмата е записано, че към края на планирания период разходите на домакинствата за развлечение и култура трябва да се повишат от 2.9% на 6%. През 2018 г. жителите на 56 града ще могат да посетят музикални спектакли, семейни развлекателни програми, изпълнения на stand up комици и др. Следващия месец ще отвори врати първото кино след повече от 35 години забрана за подобно забавление, а местни и глобални вериги планират да увеличат броя до над 300 кина през 2030 г. \"Течението започва да обръща посоката си\", коментира Хатиб по повод потока от по-либерални саудитци, които през уикенда пътуват до Бахрейн. \"И ви обещавам, че при нас ще започнат да идват хора от Дубай, Кувейт и Бахрейн\", добави той.", "date": "2018.02.23", "title": "Саудитска Арабия влага 64 млрд. долара в развлекателната индустрия"}
{"url": "https://www.dnevnik.bg/sport/2018/02/23/3134991_ruskite_hokeisti_stignaha_purviia_si_olimpiiski_final/", "text": "Руските хокеисти постигнаха убедителна победа с 3:0 срещу Чехия и се класираха за финала на олимпийския турнир в Пьонгчанг. \"Сборная\" достигна до мача за златните медали за пръв път от игрите в Нагано през 1998 г., когато загуби именно срещу чехите. В битката за трофея руснаците ще се изправят срещу победителя от двубоя между Канада и Германия, който започва в 14.10 ч. Никита Гусев, Владислав Гавриков и Иля Ковалчук отбелязаха попаденията в първия полуфинал. Големият герой в руския състав обаче беше вратарят Василий Кошечкин, който направи поредното си бляскаво представяне в Пьонгчанг. Той спаси всеки един от 31-те удара, които отправиха чешките хокеисти. От началото на турнира Кошечкин е допуснал само по 1.08 гола средно на мач. 34-годишният вратар е отразил впечатляващите 95% от противниковите изстрели в досегашните пет двубоя на руския отбор. \"Василий е нашият най-добър играч от началото на турнира. Той направи толкова много спасявания, а тази вечер имаше няколко наистина колосални намеси\", каза нападателят на руския състав Михаил Григоренко. Руснаците показаха страхотна ефективност и отбелязаха три попадения от 21 изстрела. Те нанесоха решителен удар в средата на втората третина, когато Гусев и Гавриков отбелязаха две попадения в рамките на 27 секунди. Двадесет секунди преди края на двубоя, когато чехите вече играеха без вратар, Ковалчук добави трети гол. За 34-годишният играч на СКА (Санкт Петербург), който беше избран под №1 в драфта на НХЛ през 2001 г., това е 14-о попадение на олимпийски игри. Русия никога не е печелила олимпийско злато в хокея като самостоятелна държава. Това няма да се случи и сега независимо от крайния резултат във финала, тъй като отборът се състезава като неутрален. Русия беше спряна от участие в Пьонгчанг заради мащабна държавна схема за употреба и прикриване на допинг по време на игрите в Сочи през 2014 г. Спечелените медали от руски спортисти няма да бъдат причислени към общия актив на страната им.", "date": "2018.02.23", "title": "Руските хокеисти стигнаха първия си олимпийски финал от 20 години"}
{"url": "https://www.dnevnik.bg/biznes/2018/02/23/3134974_noshtuvkite_v_hotelite_rastat_s_60_ot_2010_g_nasam/", "text": "За седем години местата за настаняване в България са намалели с 5.48 %, а нощувките в тях са се увеличили от 16.2 млн. до 26 млн. Данните се отнасят за периода 2010-2017 г. Това показват данните на Националния статистически институт. Според предоставените данни броят на нощувките в този период расте с 60.2% общо и с 61.9% при тези, осъществени от чужденци. Видим ръст има в нощувките през последните две години. Така, ако през 2015 г. те са били 21.3 млн., то през 2016 г. вече са 25.2 млн. За периода приходите от нощувки се покачват със 105.1% общо при тези от чужденци увеличението е 113.4%. Най-много нощувки през 2017 г. отчитат хотелите с категория четири и пет звезди. В графиките по-долу се вижда сравнение между броя на нощувките през 2010 и 2017 г., като те са в милиони. Във втората графика се виждат приходите, които също са в млн. лв.", "date": "2018.02.23", "title": "Нощувките в хотелите растат с 60% от 2010 г. насам (графика)"}
{"url": "https://www.dnevnik.bg/photos/2018/02/23/3134999_snimka_na_denia_malko_sled_kato_borisov_izgubi/", "text": "Българският премиер разговаря в Брюксел с германския канцлер Ангела Меркел и гръцкия им колега Алексис Ципрас в началото на неформалното заседание на Съвета на ЕС. Лидерите на 27-те страни обсъждат бъдещето на бюджета на съюза и преструктурирането на европарламента след напускането на Великобритания в края на март 2019 г. По същото време премиерът Борисов прие оставката на енергийния си министър Теменужка Петкова заради връзката ѝ с избрания купувач на българския бизнес на чешката държавна компания ЧЕЗ. По думите му правителството по никакъв начин не е повлияло на сделката, а независимите регулатори ще я проверят, преди да дадат съгласието си.", "date": "2018.02.23", "title": "Снимка на деня: Малко след като Борисов изгуби енергийния си министър"}
{"url": "https://www.dnevnik.bg/sport/2018/02/23/3135001_milan_sreshtu_arsenal_e_golemiiat_sblusuk_v/", "text": "Седемкратният европейски шампион \"Милан\" ще се изправи срещу \"Арсенал\" в най-интригуващия сблъсък от осминафиналите на Лига Европа. \"Росонерите\", които  отстраниха \"Лудогорец\" в първия кръг на директните елиминации , ще са домакини в първия мач на 8 март. Реваншът в Лондон е на 15 март. \"Милан\" и \"Арсенал\" са играли шест пъти помежду си в европейските клубни турнири. В досегашните им срещи има пълен паритет - по две победи и две равенства, като общото голово съотношение е 6:5 в полза на италианския отбор. Първият им сблъсък е за Суперкупата на Европа през 1995 г. \"Милан\" влиза в двубоя в ролята на победител в Шампионската лига, а \"Арсенал\" е носител на Купата на носителите на купи от предходния сезон. Първият двубой на \"Хайбъри\" завършва при нулево равенство. В реванша на \"Сан Сиро\" \"Милан\" печели с 2:0 с голове на Звонимир Бобан и Даниеле Масаро. Другите им четири сблъсъка са в осминафиналите на Шампионската лига през 2008 и 2012 г. В първия случай \"Арсенал\" спира \"Милан\" от защита на трофея. След нулево равенство в Англия \"топчиите\" печелят реванша в Милано с късни голове на Сеск Фабрегас и Еманюел Адебайор. През 2012 г. \"Милан\" взима комфортна преднина от четири безответни гола в първия мач, като \"росонерите\" се виждат сигурни участници в четвъртфиналите. В реванша \"Арсенал\" е близо до сензация, след като повежда с 3:0 до почивката. \"Милан\" все пак удържа този резултат и продължава напред. \"Росонерите\" са изиграли 37 мача срещу английски отбори в Европа, като имат 12 победи, 12 равенства и 13 загуби при голова разлика 45:42. \"Арсенал\" има по-добри показатели в 33-те си двубоя с италиански тимове. Лондончани са записали успех в 16 от тях, като имат още девет равенства и осем загуби при 41 вкарани и 28 допуснати попадения. Жребият за осминафиналите \"Лацио\" - \"Динамо\" (Киев) \"Лайпциг\" - \"Зенит\" \"Атлетико\" (Мадрид) - \"Локомотив\" (Москва) ЦСКА (Москва) - \"Лион\" \"Марсилия\" - \"Атлетик\" (Билбао) \"Спортинг\" (Лисабон) - \"Виктория\" (Пилзен) \"Борусия\" (Дортмунд) - \"Залцбург\" \"Милан\" - \"Арсенал\"", "date": "2018.02.23", "title": "\"Милан\" срещу \"Арсенал\" е големият сблъсък в осминафиналите на Лига Европа"}
{"url": "https://www.dnevnik.bg/sviat/2018/02/23/3135006_turciia_napadna_konvoi_krai_afrin_prenasial_hrana_i/", "text": "Турските въоръжени сили обявиха, че са стреляли по конвой от 30 - 40 автомобила в района на град Африн в Северозападна Сирия, предадоха \"Ройтерс\" и \"Хюриет дейли нюз\". Според Анкара конвоят е пренасял оръжия и е превозвал бойци на 15 км югоизточно от града в центъра на областта, в която Турция и подкрепяни от нея елементи на Свободната сирийска армия провеждат операция \"Маслинова клонка\" от малко над месец. На прицел на операцията са смятаните от Анкара за терористи кюрдски Сили за защита на народа (YPG), чиито бойци според армията са са придвижвали в колоната. YPG от своя страна твърдят, че конвоят е пренасял храна и лекарства. Кюрдските сили също отбелязаха, че в него са се придвижвали стотици хора, от които най-малко десет са ранени, а един пътник е убит при обстрела, запалил няколко от колите. Турските власти изтъкват, че при ударите армията внимава да не рани цивилни. Правозащитната организация \"Хюмън райтс уоч\" обаче настоява, че в при три атаки в района на Африн са загинали 26 цивилни, много от които деца. Информацията на нито една от двете страни не може да бъде потвърдена. \n     По-рано тази седмица сили, подкрепящи президента Башар Асад, влязоха на територията на Африн от две шиитски села близо до контролираните от режима земи в Сирия. Това стана, след като YPG   с Дамаск за подкрепа срещу турската армия и бойците от ССА. В отговор Анкара, която твърди, че е отблъснала проправителствените милиции,  , ако сражаващи се на тяхна страна бойци навлязат в Африн. Според записи, достъпни в \"Ютюб\" и други мрежи, бойците вече са в Африн. Турция твърди, че е \"неутрализирала\" (което може да значи \"ликвидирала\", но и \"пленила\") 1873 бойци от YPG от началото на операция \"Маслинова клонка\" по данни от 23 февруари.   армията планира да започне офанзива в две селища в западната част на Африн и едно в югозападната, след като заедно с подкрепящите я сили е навлязла на километри навътре в граничните територии.", "date": "2018.02.23", "title": "Турция нападна конвой край Африн, пренасял храна и лекарства според кюрдите"}
{"url": "https://www.dnevnik.bg/sport/2018/02/23/3135000_zlato_za_shveciia_i_pulen_proval_za_bulgariia_v/", "text": "Швеция спечели олимпийската титла в последното състезание в биатлона - мъжката щафета на 4х7.5 километра, а българите претърпяха пълен провал и дори не завършиха. Те бяха затворени с една обиколка още преди предаването между трети и четвърти пост. Красимир Анев, Антон Синапов и Димитър Герджиков сложиха закономерен край на неубедителното представяне на българския отбор в Пьонгчанг. Те направиха кошмарни първи три поста с три наказателни обиколки и 13 допълнителни патрона. Българите натрупаха изоставане от 5:14.5 минути след шестата стрелба и бяха спрени още преди щафетата да стигне до Владимир Илиев. Фаворитите Норвегия и Германия също направиха разочароващо състезание, но все пак допълниха почетната стълбичка. Норвежците водеха след първите три поста, но Емил Хегле Свендсен се провали на последната стрелба, както се случи и преди четири години в Сочи. За Германия Бенедикт Дол се оказа слабото звено. Той завъртя две наказателни обиколки на втори пост, но Арнд Пайфер успя да върне Бундестима на позиция за златен медал. Симон Шемп не беше убедителен на последен пост, но все пак успя да задържи третото място с огромен аванс пред Австрия и Франция. Шведите се оказаха най-подготвени за променливите условия на стрелбището. Пепе Фемлинг, Йеспер Нелин, Себастиан Самуелсон и Фредрик Линдстьром бяха единственият отбор, който не направи наказателна обиколка. Те използваха само седем допълнителни патрона финишираха за 1,15:16.5 ч. Състезанието започна по възможно най-добрия начин за България. Анев свали скоростно петте мишени на първа стрелба и излезе на трета позиция. Той обаче не успя да се справи със стрелбата, влезе в наказателната обиколка и предаде на Синапов на 15-а позиция с изоставане от 1:36.3 мин. Само по дистанцията между стрелбището и финалната линия той загуби 40 секунди. На втори пост Синапов премина през двете си стрелби без наказателна обиколка и показа стабилно бягане. Той обаче използва четири допълнителни патрона и увеличи изоставането на българския отбор до 2:17.5 мин. Всички надежди за прилично представяне се изпариха окончателно, след като Герджиков направи по една наказателна обиколка в двете си стрелби. В челото Чехия се справи най-добре на първите два поста. Михал Шлезингер предаде на Ярослав Соукуп с аванс от 16 секунди пред Швеция и Австрия, а Йоханес Бьо получи щафетата от своя брат Тарей Бьо с изоставане от 31 секунди. Дол компенсира слабата си стрелба с добро бягане и премина пети с пасив от 37.2 секунди. Намиращият се в блестяща форма Бьо оправда очакванията, свали девет от десетте мишени и успя да предаде пръв на последен пост. Силно се представи и голямата надежда на шведския биатлон Самуелсон, който финишира заедно с норвежеца. Олимпийският шампион в спринта Пайфер предаде трети само на 13.7 секунди, докато останалите отбори вече изоставаха с повече от 80 секунди. Франция с Мартен Фуркад предаде седми с изоставане от почти три минути. Носителят на Световната купа добави една наказателна обиколка към двете, с които стартира Симон Дестийо на първи пост. Седмата стрелба отсея двама претенденти за златото - Линдстрьом и Свендсен. Шемп влезе в наказателната обиколка и изгуби шансове за първото място. Линдстрьом и Свендсен пристигнаха заедно за финалната стрелба, която премина при много силен вятър. Шведът се справи чудесно и свали мишените само с един допълнителен патрон, докато Свендсен сгреши пет пъти и трябваше да завърти допълнителни 150 метра. Четирикратният олимпийски шампион провали Норвегия на последен пост на втора поредна олимпиада. Преди четири години в Сочи той отново направи наказателна обиколка във финалната стрелба и завърши четвърти. Германия, Франция и Швеция са големите победители в състезанията по биатлон в Пьонгчанг. Бундестимът завърши с три златни медала - два на Лаура Далмайер и един на Пайфер, и общо седем отличия. Франция също спечели три олимпийски титли - две индивидуални на Мартен Фуркад в преследването и масовия старт и една в смесената щафета, за която носителят на Световната купа отново имаше главна заслуга с перфектен последен пост. Шведите взеха два златни и два сребърни медала и бяха най-приятната изненада в биатлона благодарение на младите Самуелсон и Хана Йоберг. Норвегия остана само с една титла - на Йоханес Бьо в индивидуалното, а по едно злато взеха още Словакия чрез Анастасия Кузмина в дългата дистанция и Беларус с дамската щафета.", "date": "2018.02.23", "title": "Злато за Швеция и пълен провал за България в последния старт в биатлона"}
{"url": "https://www.dnevnik.bg/razvlechenie/2018/02/23/3135034_stivun_frai_razkri_che_se_e_operiral_ot_rak_na/", "text": "Обичаният британски комик и телевизионен водещ Стивън Фрай води битка с рака на простатата, разказа самият той в канала си в YouTube, цитиран от NME. 60-годишният Фрай описа диагнозата като \"неочаквано и не добре дошло приключение\", започнало около Коледа. Открил го на рутинен преглед, когато отишъл да се ваксинира срещу грип, а докторът видял нещо \"палаво\" в изследванията. Комикът е претърпял операция през февруари и простатата му е отстранена. В момента се възстановява вкъщи. \"Засега всичко се развива добре\", посочи той. \"Думата \"рак\" започва да звъни в главата ти. Имам рак, за бога, повтарях си. Човек не трябва да има рак. Знам, че е голямо клише, но не си мислиш, че ще ти се случи, ракът е нещо, което се случва на другите хора...\", обясни Фрай, добавяйки, че очаква изследванията си, но засега се чувства \"здрав и щастлив\". Той посъветва мъжете да се преглеждат редовно. \"Надявам се за още няколко години на тази планета, защото се радвам на живота в момента и е страхотно да можеш да кажеш това. Бих предпочел да не си ходя още.\" През януари комикът обяви, че за пръв път от повече от десетилетие няма да води наградите на Британската академия за филмово и телевизионно изкуство (БАФТА). Той бе заменен от Джоана Лъмли.", "date": "2018.02.23", "title": "Стивън Фрай разкри, че се е оперирал от рак на простатата"}
{"url": "https://www.dnevnik.bg/bulgaria/2018/02/23/3135045_nadziratelite_v_zatvorite_izliazoha_na_protest_i/", "text": "Служителите на затворите излязоха на поредния си протест с искане за по-високи заплати и по-добри условия на труд. Те поискаха възнагражденията им да се изравнят с тези в сектор \"Сигурност\" на МВР. В протеста се включиха надзирателите във всички затвори в страната. Те изразиха недоволството си, като се събраха пред самите затвори са около час. Утре в София пък ще се проведе национален протест, който ще бъде пред правосъдното министерство. \"Сигурността в затворите не е гарантирана и охраната им е под критична точка. Охраната е на мускули, като се извършва само и единствено физическа охрана. Не могат да се правят претърсвания и проверки. С този брой служители и с това техническо обезпечение повече от това, което осигуряваме в момента, едва ли бихме могли да направим\", заяви за БНР Ивайло Григоров от Синдиката на служителите в затворите. Той призна, че има корупция сред надзирателите. Според него обаче тя може да бъде премахната само ако заплатите им бъдат повишени. Григоров уточни, че възнагражденията трябва да скочат с поне 20%. В протеста се включиха и служителите от \"Съдебна охрана\". Двете дирекции към правосъдното министерство имат еднакви проблеми и искания и протестират заедно от дни.", "date": "2018.02.23", "title": "Надзирателите в затворите излязоха на протест и обявиха, че сигурността не е гарантирана"}
{"url": "https://www.dnevnik.bg/bulgaria/2018/02/23/3134979_razsledvaniiata_za_dds_izmami_v_mvr_sa_vse_po-malko/", "text": "Разследванията за ДДС измами, по които МВР работи, са все по-малко в последните години. Това се разбра от думите на вътрешния министър Валентин Радев по време на днешния парламентарен контрол, информира БТА. Той отчете, че в ГДБОП през 2012 г. е имало 24 разследвания. След това в годините броят на делата намалява. За 2015 и 2016 година разследванията са общо 28, а за миналата година - едва 12. Статистиката на Националната полиция показва, че няма промяна в тенденциите. В последните 4-5 години там има средно по 130 дела годишно, отчете Радев.", "date": "2018.02.23", "title": "Разследванията за ДДС измами в МВР са все по-малко през годините"}
{"url": "https://www.dnevnik.bg/evropa/2018/02/23/3135052_bulgariia_e_imala_nai-niskata_minimalna_zaplata_v_es/", "text": "През януари 2018 г. България е имала най-ниската минимална заплата в Европейския съюз, съответно 261 евро, следвана от Литва с 400 евро и Румъния с 408 евро, показват данни на Евростат, публикувани днес. Като цяло минималната заплата е под 500 евро в страните от източната част на ЕС и над 1000 евро в страните от северозападната част на съюза. Начело са Люксембург с 1999 евро месечно, Ирландия с 1614 евро, Холандия с 1578 евро, Белгия с 1563 евро и Германия и Франция с 1498 евро. Страните от ЕС, в които няма минимална заплата, са Дания, Италия, Кипър, Австрия, Финландия и Швеция. Евростат уточнява, че най-голямата минимална заплата в ЕС е близо осем пъти по-голяма от най-малката./БТА", "date": "2018.02.23", "title": "България е имала най-ниската минимална заплата в ЕС през януари"}
{"url": "https://www.dnevnik.bg/bulgaria/2018/02/23/3135067_radev_i_vuchich_iskat_poveche_granichni_punktove_i/", "text": "Президентите на България и Сърбия Румен Радев и Александър Вучич определиха завършването на магистралата между Ниш и София и увеличаването на броя и ефикасността на граничните контролно-пропускателни пунктове на общата граница като основни приоритетите във взаимоотношенията между двете страни. Това стана по време на официалната работна визита на Вучич в София, която е по покана на българския държавен глава. Сред другите приоритети са изграждането на газов интерконектор между двете страни, както и оптимизирането и електрификацията на железопътния транспорт. Радев благодари на сръбския си колега за промените в законодателството на западната ни съседка по отношение на националните малцинства. Той допълни, че в районите с българско малцинство липсват достатъчно инвестиции, трудовата заетост е ниска, достъпът до обучение на майчин език е труден, а здравни и социални услуги също не са на ниво. Президентите също така поеха ангажимент да бъдат взети краткосрочни мерки за възможността българите на сръбска територия да имат повече достъп до информация на български език, като се реши проблемът с недостиг на финансиране на медиите на майчин език в областите на Димитровград и Босилеград. Сръбският държавен глава пое ангажимент в кратък срок да бъдат взети необходимите мерки. Радев отправи покана към Вучич Сърбия да вземе участие в инициативата \"Единно европейско небе\", като се присъедини към Функционалния блок въздушно пространство между България и Румъния. Според него това ще помогне за ефективността и безопасността на въздушния транспорт. От своя страна Вучич покани българския президент и представители на бизнеса да посетят Сърбия, за да обсъдят конкретни проекти за насърчаване на двустранния икономически обмен. Радев прие поканата, като се разбра. че ще посетят и районите, в които живее българското национално малцинство.", "date": "2018.02.23", "title": "Радев и Вучич искат повече гранични пунктове и завършена магистрала от Ниш до София"}
{"url": "https://www.dnevnik.bg/razvlechenie/2018/02/23/3135020_sled_snimkite_s_telefon_na_sodurburg_mu_e_trudno_da_se/", "text": "След снимките с телефон Стивън Содърбърг намира за трудно да се върне към конвенционалното кино, разказа режисьорът на премиерата на най-новия си филм на \"Берлинале\". Психотрилърът Unsane е заснет заснет с \"Айфон\"/iPhone само за две седмици. Той разказва за жена (Клер Фой), преследвана от обсебен мъж (Джошуа Ленърд), която се оказва затворена в психиатричната клиника, където той работи. Трябва да кажа, че плюсовете   са значими и ще ми е трудно да се върна към по-конвенционалните начини за снимане, заяви Содърбърг, автор на \"Секс, лъжи и видео\", \"Ерин Брокович\" и \"Бандата на Ошуън\". \"Няма нужда да разбиваш тавана, за да вместиш камерата, от репетиция можеш да превключиш директно към снимки.\" Като най-съществено предизвикателство пред \"Айфон\" филмите режисьорът посочи чувствителността на телефоните към всякакви вибрации.", "date": "2018.02.23", "title": "След снимките с телефон на Содърбърг му е трудно да се завърне към конвенционалното кино"}
{"url": "https://www.dnevnik.bg/evropa/2018/02/23/3135073_orban_poiska_ot_es_polovin_miliard_evro_poharcheni_na/", "text": "Унгария иска най-малко половината от над милиард евро, които е дала за гранична сигурност, да бъдат възстановени с европейски средства. Това обяви премиерът на страната Виктор Орбан във видеообръщение, публикувано на страницата му във \"Фейсбук\". \"Похарчихме над милиард евро за защита на границата. Не защитаваме само себе си, а и Европа. Най-малко половината от тази сума трябва да бъде възстановена\", каза  Орбан в обръщението , публикувано в деня на неформална среща на европейските лидери в Брюксел, на която и той присъства. \"Не защитаваме само себе си, а и Европа.\" По думите му Унгария ще предложи на европейските лидери процедура, с която ще се увеличи суверенитетът на националните парламенти и ще им даде правомощия да спират дебатите в Европа, ако те се възприемат като заплаха за националната сигурност. Той не уточни дали в предложението му ще се включват и  идеите, които той занесе в папка  на българския си колега Бойко Борисов на посещението в София този понеделник. \"Скоро ще потегля за Брюксел. Всички знаем, че в Брюксел идеята е, че миграцията е добро нещо и трябва да бъде поддържана. Ние, унгарците, мислим друго. Имаме нужда от съюзници срещу миграцията, не само тук, в Унгария, но и в международен план\", каза Орбан в предишно обръщение ден по-рано. Преди визитата в София, в началото на предизборната си кампания за вота през април,  той се обяви  и за международен антиимигрантски алианс и нарече Брюксел, Париж и Берлин  заплаха за Европа . В него изтъкна, че се срещнал с представители на страни като Австралия, които са пример за подражание според него по въпросите на миграцията, с християнски епископи от Ербил и с бившия чешки президент Вацлав Клаус, известен като евроскептик.", "date": "2018.02.23", "title": "Орбан поиска от ЕС половин милиард евро, похарчени на границата"}
{"url": "https://www.dnevnik.bg/citat_na_deniia/2018/02/23/3135103_citat_na_denia_sreshtata_s_erdogan_vuv_varna_ne_e_za/", "text": "Ако някой мисли, че това е приятно задължение - да събираш Туск, Юнкер и Ердоган на вечеря - мисля, че или е отскоро в политиката, или не разбира нещата.\" Това заяви премиерът Бойко Борисов по повод предстоящата  среща във Варна , насрочена в края на март между ръководителите на институциите на ЕС и президента на Турция Реджеп Ердоган. По думите на Борисов срещата \"ще бъде много тежко изпитание за всички нас\". \"Това е изключително тежка, натоварена с очаквания и напрежение среща. Доколкото познавам президента на Турция, нашите лидери, а и мен самия, ще бъдат поставени въпроси, които далеч не мисля, че ще се разберем по всички тях. Това не е вечеря на приятели, които се събират да си побъбрят и да пийнат шербет. Това не е нещо, което всеки може да направи в днешно време\", добави Борисов, цитиран от БТА. По-рано този месец президентът  Румен Радев посъветва премиера  \"ролята на България в тази среща да не се свежда до домакина, който разнася шербет\". Борисов освен това съобщи, че във Варна ще се състои среща на франкофоните в ЕС, посветена на Балканите. Борисов уточни пред български журналисти в Брюксел, че предложението е получил днес от премиерите на Люксембург, Белгия и Франция. Колкото повече познават Балканите, толкова по-лесно и бързо след това ще настъпят много положителни процеси за целия регион, коментира Борисов, който участва в  неформалния Европейски съвет днес .", "date": "2018.02.23", "title": "Цитат на деня: Срещата с Ердоган във Варна не е за приказки и пиене на шербет"}
{"url": "https://www.dnevnik.bg/razvlechenie/2018/02/23/3135208_tuit_na_kaili_djenur_iztri_nad_miliard_dolara_ot/", "text": "Три изречения в \"Туитър\" - толкова бяха необходими на риалити звездата Кайли Дженър, за да заличи милиард и 300 милиона долара от капиталовата оценка на социалната мрежа \"Снапчат\" (Snapchat). \"Такааа... има ли друг, който вече не отваря \"Снапчат\"? Или само аз... Уф. Толкова тъжно\", написа в сряда манекенката и полусестра на Ким Кардашиян, известна от общото им телевизионно шоу Keeping Up with the Kardashians. Десет минути след първия си туит в сряда Кардашиян сякаш опита да оправи щетата, публикувайки \"Все още те обичам все пак \"Снапчат\"... първа любов\". Недоволството на Дженър изтри 8% от стойността на акциите на \"Снапчат\", които успяха да си върнат 2% до края на деня и приключиха на нивото, на което излязоха на борсата миналия март. Компанията е в остра конкуренция със социалната мрежа \"Инстаграм\", собственост на \"Фейсбук\", и изявлението на Дженър, прочетено от нейните близо 25 милиона последователи в \"Туитър\", идва в труден момент, пише Би Би Си. Една от причините е новият дизайн на приложението от ноември, който причини всеобщо негодувание. \"Снапчат\" обаче сякаш все още няма за какво да се притеснява. По-рано през месеца цената на акциите на компанията се вдигна с 50% на базата на финансовите резултати от миналата година. Компанията озадачава инвеститорите, които не знаят дали да я третират като следващия \"Фейсбук\" или мода, която ще отмине, обяснява Би Би Си. Противно на останалите мрежи, \"Снапчат\" е изградена на принципа, че споделеното чрез нея съдържание се \"самоунищожава\" след време - от секунди за съобщенията до 24 часа за публикации. 184 млн. потребители я използват всеки ден, по данни на самата компания.", "date": "2018.02.23", "title": "Туит на Кайли Дженър изтри над милиард долара от акциите на \"Снапчат\""}
{"url": "https://www.dnevnik.bg/gradska_sreda/2018/02/23/3135232_s_nova_naredba_parkingite_na_metroto_v_sofiia_shte_se/", "text": "Паркирането в буферните паркинги до метростанциите в София да бъде безплатно или на половин цена само при използване на метро. Това предвижда новата наредба за градския транспорт, която е качена н а страницата на Столичната община  за обществено обсъждане. В документа се предлага още  намаляване на глобата за нередовни пътници от 200 на 50 лева , въвеждане на билет за нощен градски транспорт и възможност за пътуване без плащане на билет за ръчен багаж. Във влаковете ще бъда отбелязани специални места за бременни жени, майки с бебета и деца до 3 годишна възраст, възрастни и хора с увреждания. Напълно безплатно в работното време на градския транспорт могат да паркират притежателите на тридневна, месечни или годишни карти. Ползването на паркингите ще бъде възможно с еднократен билет, абонаментна карта или електронен билет за 10 пътувания и зелен билет. С тях ползването на паркинга е безплатно за първите 2 часа, а след това всеки час ще струва 0.50 лева. Намаленията ще могат да ползват шофьорите, които са пътували от една метростанция до друга и обратно в интервал не по-малък от 1 час за 24 часа. В противен случай паркирането в паркингите ще струва 1 лев на час. Тепърва ще се решава как ще се правят проверки дали това условие се спазва, като това ще се определи със заповед на кмета на София.", "date": "2018.02.23", "title": "С нова наредба паркингите на метрото в София ще се по-евтини само след пътуване"}
{"url": "https://www.dnevnik.bg/sport/2018/02/23/3135237_cherno_more_spria_pobednata_seriia_na_cska/", "text": "ЦСКА и \"Черно море\" завършиха 0:0 в първия двубой от 22-ия кръг на Първа лига. Нулевото равенство на стадион \"Българска армия\" прекъсна серията на червените от пет поредни победи в първенството. Тимът на Стамен Белчев записа шести последователен двубой без допуснат гол, но пропусна отлична възможност да се откъсне с две точки на върха и да постави под напрежение шампиона \"Лудогорец\". ЦСКА събра 51 точки и се изравни с тима от Разград. Червените заемат първата позиция заради повече голове на чужд терен в директните мачове помежду им. \"Лудогорец\" обаче може да се върне начело след гостуването на \"Ботев\" (Пловдив) в понеделник. \"Черно море\" спечели първа точка под ръководството на Илиан Илиев, след като в предишния кръг допусна тежка загуба с 1:4 от \"Берое\". Тимът от Варна обаче остават без победа вече осем поредни мача и заема седмото място с 26 точки - на пет от \"Верея\", който затваря първата шестица. ЦСКА изигра един от неубедителните си мачове през сезона. Червените не бяха достатъчно агресивни, разиграваха бавно топката и не поставиха под достатъчно напрежение дълбоко прибраната отбрана на \"Черно море\". Домакините все пак създадоха няколко изгодни положения за гол, но ги пропиляха с нескопосани отигравания в завършващата фаза. ЦСКА можеше да открие резултата още в петата минута. Кирил Десподов изведе Роланд Алберг очи в очи с Благой Макенджиев, но новото попълнение на червените стреля в тялото на врататаря. В 17-ата минута Енрике Рафаел си освободи добра позиция за удар от границата на наказателното поле, но и той прати топката право в Макенджиев. Десетина минути преди края на полувремето Тиаго Родригес отправи мощен изстрел от дистанция, който профуча малко над напречната греда. През второто полувреме ситуацията на терена не се промени. ЦСКА стигна до първата си добра възможност за гол едва в 65-ата минута. Алберг центрира в наказателното поле към непокрития Фернандо Каранга, който обаче пропиля открилия се шанс със слаб удар, който не затрудни Макенджиев. Десетина минути по-късно Десподов беше изпуснат в наказателното поле, но отблизо прати топката високо на двратата. В заключителните минути се стигна до няколко много напрегнати ситуации пред вратата на \"Черно море\". В 85-ата минута Каранга проби отдясно и намери Десподов, който обаче отправи много слаб удар. В добавеното време нова комбинация между двата едва не завърши с победно попадение. Този път Десподов се измъкна отдясно и подаде пред вратарското поле за Каранга. Бразилецът стигна пръв до топката, но тя се отби в главата на плонжиралия в краката му Макенджиев. \"Черно море\" не успя да създаде нищо пред вратата на ЦСКА с изключение на един рикошет след свободен удар, при който топката се насочи към вратата, но Черниаускас плонжира и съвсем спокойно я улови.", "date": "2018.02.23", "title": "\"Черно море\" спря победната серия на ЦСКА"}
{"url": "https://www.dnevnik.bg/sviat/2018/02/23/3135214_bilbord_razpali_naprejenieto_mejdu_gurci_i_makedonci_v/", "text": "Билбордът с надпис \"Македония е гръцка\" в австралийския град Мелбърн разпали напрежението между общностите от двете европейски държави в седмици на протести и дори сблъсъци, предават македонски и гръцки издания. Плакатът призовава гърците да се включат в митинг пред гръцкото консулство в града на 25 февруари, неделя, като знак на протест срещу използването на думата \"Македония\" в  бъдещото име на страната . Официална Атина одобрява включването ѝ, но само ако има и географски или времеви маркер като първа дума - идея, която  Скопие към момента приема . Сдружения на македонците в Австралия сега искат билбордът да бъде свален и са оправили искането до комисията за защита на конкуренцията и потребителите, пише МКД. Аргументът им е, че \"рекламата е лъжлива, погрешна и вредна\", а това не отговаря на закона и потребителите имат право да започнат правни действия срещу рекламни съобщения, които не покриват критериите. Билбордът е разположен на известната улица \"Суон стрийт\", минаваща през няколко квартала в Мелбърн, и македонската общност се опасява, че създава погрешна представа у местните - идея, че македонците са гърци, пише изданието. В \"Туитър\" общински съветник в Мелбърн публикува снимка на билборда с коментара, че и двете страни подготвят сериозни митинги. В Австралия живее една от най-големите в света етнически гръцки общности - почти 400 000 души са от гръцки произход, а близо 94 000 са родени в Гърция и са заминали за страната, повечето във времето около Втората световна война и Гражданската война година по-късно. Македонската група, с поне 40 000, родени в страната и общо 80 000 души от македонски, се образува тогава, но и в предходните десетилетия, когато започва масовата миграция към Австралия от Югославия. Спорът между Гърция и Македония неведнъж е противопоставял общностите. Той се появява още в края на 80-те години в Австралия, преди формално Атина да възрази срещу употребата на името Македония. През 90-те години дори е имало сблъсъци и вандалски прояви между техни представители. Гръцкото издание The Greek Reporter отбелязва, че гръцката диаспора в Австралия има значимо политическо влияние и че се очаква мнозина гърци да се включват в митинга на 25 февруари.", "date": "2018.02.23", "title": "Билборд разпали напрежението между гърци и македонци в Австралия"}
{"url": "https://www.dnevnik.bg/bulgaria/2018/02/23/3134412_pravo_na_otgovor_ot_asociaciia_obshtestvo_i_cennosti/", "text": "Двама от споменатите в статията  \"Джизъс срещу \"джендъра\" - пред кого отстъпи Борисов за конвенцията\" , публикувана от \"Дневник\" на 17 февруари, поискаха право на отговор. Михаела Джоргова пише от името на \"Асоциация общество и ценности\" (АОЦ), а съпругът ѝ Александър в лично качество. Публикуваме ги с няколко уточнения: 1. АОЦ опровергава цитати, които са от ключови документи на Световния конгрес на семействата (WCF). Към тази американска организация имаше линк в секцията \"За нас\" на АОЦ, а знакът ѝ стоеше на под текста \"Член на...\" на заглавната страница на АОЦ в интернет към момента на написване на статията, в текста за доказателство бе добавена и снимка. WCF бе обявена в сряда за пореден път като сееща анти-ЛГБТ омраза в годишния доклад на   Southern Poverty Law Center  - една от най-авторитетните организации в САЩ за борба с расизма, дискриминацията и езика на омразата. Там WCF е описана като \"обединение на внушителна мрежа от взаимно свързани организации, всяка от които работи за ограничаване правата на хомосексуалните под прикритието на \"естественото семейство\", определено като женени хетеросексуални двойки и биологичните им деца.\" В момента на получаване на писмото от Михаела Джоргова знакът на WCF и линкът са отстранени от страницата на АОЦ. 2. Джоргова пита  Никой не задължава когото и да е публично да декларира религиозната си принадлежност. \"Дневник\" също не е писал, че това е задължително. Но и не виждаме причина да е повод за притеснение фактът, че читателите са получили повече информация за членуващи в средите на силно консервативни християнски организации с известна репутация в българското общество, които говорят за традиционни ценности на българското семейство. 3. Александър Джоргов пише в отговора си до \"Дневник\", че в профила си във \"Фейсбук\" се е пошегувал, когато е написал, че е завършил Burning Bush University, \"понеже не искам да парадирам с висшето си образование\". Вярно е, че това не е университет и авторите вероятно са свързали това име с наличието на подобна методистка църква в САЩ. Разбира се, всеки е свободен да се представя в социалните мрежи, както намери за добре, включително \"хумористично\", насочвайки към текст, в който пише \"Не сме тук да се аргументираме или да спорим, а защото сме загрижени за практическото прилагане на библейските принципи във всекидневния живот на хората\". И да, разбира се, религиозната свобода и свободата на съвестта е гарантирана от Конституцията, макар че тя няма пряко действие. 4. Значителна част от писмото на Михаела Джоргова от името на АОЦ е заета от аргументите на сдружението против т.нар. Истанбулска конвенция. В статията на \"Дневник\" тези аргументи не са поставяни под въпрос, поради което публикуваме само частта, засягаща редакцията. (Впрочем, писмото е адресирано и до Съвета за електронни медии - този регулатор се занимава с телевизиите и радиостанциите, а не с интернет медии). \"Гражданско сдружение \"Асоциация общество и ценности\" (АОЦ) използва правото си на отговор да опровергае неверни факти и твърдения в статията \"Джисъс срещу \"джендъра\" - пред кого отстъпи Борисов за конвенцията\" . АОЦ е българска неправителствена огранизация създадена 2007г. с ясната цел да служи на нашето общество, защитавайки конституционни ценности и човешки права, каквото са достойнството и свободата на личността, правата на децата и родителите, брака и семейството.  В АОЦ членуват протестанти (от различни регистрирани в България протестантски вероизповедания), православни, католици и атеисти, които споделят ценностите, описани на сайта на сдружението ( www.sva.bg ). В АОЦ не членуват религиозни организации. АОЦ не е подкрепяно от  , каквито внушения се създават със статията. АОЦ разчита на финансовата подкрепа и доброволната помощ и участие на своите членове и съмишленици. АОЦ не е получавала финансиране по държавни и европейски фондове, с цел да запази своята независимост при отстояване на позициите си. Още от самото си основаване АОЦ е участвало в общи позиции и граждански действия с организации от всеки спектър на обществото. - Авторите на статията правят множество неверни и подвеждащи твърдения за АОЦ: - АОЦ не е изразявала, нито е подкрепяла позиции касаещи .  - В АОЦ не членуват хора завършили \"Burning Bush University\"(твърдение базирано на непроверена информация), чиято мисия напълно подвеждащо е цитирана в началото на статията. - АОЦ не се е обявявала против разводите. - АОЦ не е изразявала \"хомофобски\" позиции, а е защитавала единствено установените в Конституцията на страната ни дефиниции и ценности. Изненадани бяхме от следния пасаж във въпросната статия  Защо \"Дневник\" очаква участниците в обществен дебат да декларират принадлежността си към дадено вероизповедание при обсъждането на един законопроект? Трябва ли да използваме факта, че един от най-активните членове на АОЦ в медийните дебати срещу Конвенцията е православен християнин? Защо никъде в статията не се коментират тезите и аргументите* на опонента или предоставените от него доказателства?  Според чл. 37 от Конституцията никой не е длъжен да дава сведения за своите вярвания и убеждения и не следва да бъде преследван вербално или ограничаван в правата си, заради личните си религиозни убеждения. При представяне на позициите си АОЦ никога не е използвала религиозни аргументи или личностни нападки, а се е позовавала единствено на научни тези и анализи на политики в други страни.  В стремежа да се разобличат опонентите на Истанбулската конвенция статията се фокусира изцяло върху твърдения, насочени към личността на опонента, а не към неговите аргументи*. Така ние за пореден път оставаме с впечатление, че нашите тези не могат да бъдат оборени.  В статията се посочва, че г-жа Джоргова е канена на почти всеки телевизионен дебат, за да говори срещу Конвенцията, докато тя е участвала в един единствен телевизионен дебат - на този в \"Референдум,\" по БНТ. (...)  Считаме за недопустимо да се атакуват критиците на Истанбулската конвенция, въз основа на тяхната религиозна принадлежност и убеждения. Неприемливо е също, да се опитвате да маргинализирате и стигматизирате български граждани изразяващи различни позиции от тези на медията Ви.  Гражданско сдружение \"Асоциация общество и ценности\" София, 20.02.2018г.", "date": "2018.02.23", "title": "Право на отговор от \"Асоциация общество и ценности\""}
{"url": "https://www.dnevnik.bg/sviat/2018/02/23/3135239_kokainut_v_ruskata_misiia_v_arjentina_e_otkrit/", "text": "Пратката наркотици, открита в една от сградите на комплекса на посолството на Русия в Аржентина, е принадлежала на сътрудник от техническия персонал на дипломатическото представителство, който към онзи момент е приключил мандата си, съобщи днес говорителят на руското външно министерство  Мария Захарова , цитирана от ТАСС и БТА.  По-рано властите в Аржентина обявиха,  че са разбили схема за трафик  на наркотици в Европа през руското посолство в Аржентина. По първоначална оценка стойността на партидата е над 50 милиона евро. \"Правоохранителните органи на Русия и Аржентина проведоха съвместна операция по пресичане на канала за изпращане на голяма пратка наркотични вещества (кокаин) от тази южноамериканска страна към европейския пазар на дрога,\"  посочи Захарова . Тя нарече \"спекулации\" твърденията, че руските дипломатически канали в Аржентина биха могли да се използват за наркотрафик. \"Успехът на операцията\" \"Стоката, за която става дума, е била открита готова за изпращане преди година и половина в една от помощните сгради на посолството на Русия в Буенос Айрес: в жилищно-училищния комплекс,\" добави тя. \"Както бе установено, тя е принадлежала на сътрудник от техническия персонал, който по това време е бил приключил мандата си по срочен трудов договор,\" продължава изявлението.  Според Захарова успехът на операцията по пресичане на наркоканала се дължи именно на ефективните действия на руския посланик и на персонала на дипломатическата мисия. Тя отхвърли появилите се в някои медии спекулации, че въпросната стока е могла да бъде изпратена по дипломатически канали. \"Такава постановка на въпроса показва непознаване на механизма и реда за изпращане на дипломатическа поща, съдържанието на която, разбира се, не се определя от техническия персонал на мисията\", посочи Захарова.  \"Удивени сме, как тази тема се отразява от \"експерти\", някои от които стигнаха дотам да твърдят, че този случай \"хвърля сянка\" на нашата дипломатическа мисия,\" подчерта говорителката на руското външно министерство. \"Всичко е точно обратно: успехът на операцията бе гарантиран именно от ефективните действия на руския посланик и на дипломатическия персонал.\"", "date": "2018.02.23", "title": "Кокаинът в руската мисия в Аржентина е открит благодарение на посланика, обяви Москва"}
{"url": "https://www.dnevnik.bg/evropa/2018/02/23/3135042_opasniiat_nacionalizum_v_surceto_na_evropa/", "text": "Доволно ухилен, докато прилежно бърше с парцал стъклената фасада на магазин за очила, чистачът на прозорци Шандор ми казва, че няма добро мнение за управляващата в Унгария партия ФИДЕС. \"Те може да казват, че икономиката процъфтява, но ние не го усещаме\", споделя той. \"Единственото, което правят както трябва, е, че държат мигрантите навън.\" Недалеч, на южната граница на Унгария, вятърът духа из степта, накланя тревата и свири през огромната метална плетеница на издигнатата от министър-председателя Виктор Орбан гранична ограда. Малцина се опитват да минат през нея тези дни. Въпреки това охранителен патрул бавно обикаля, доста заплашително, по протежение на опасания с бодлива тел периметър. Това, което за някои е свързано изцяло с вътрешната сигурност, също е израз на решението на тази страна да постави националните интереси над тези на ЕС. То е символ на неподчинение. А също средство за печелене на гласове. Политиката и миграционната криза \"В края на 2014 г. популярността на ФИДЕС беше намаляла значително и те опитаха всичко. Направиха всичко възможно, за да си върнат популярността\", казва активистът за правата на човека Марк Кекеши. През пролетта на 2015 г. вълната от бежанци и мигранти, влизащи в Централна Европа през Унгария, дойде като своеобразен небесен дар за Орбан и много други политици в региона. Удаде им се да преувеличат възможната имиграционна заплаха и после да се явят като спасители. Унгария, разбира се,  не беше сама в своята съпротива . Тя реши наред с Полша, Чехия и Словакия да отхвърли мигрантските квоти на ЕС, което разгневи Брюксел и спечели на т.нар.  Вишеградска четворка  (В4) репутация на смутители на съюза. Тяхната съпротива обаче хвърли светлина върху дълбоко и опасно разделение в клуба. Не толкова противопоставяне между Изтока и Запада, колкото между по-старите, утвърдени държави членки и бившите комунистически страни, които се присъединиха през 2004 г. Възмущение в Словакия Осветявани от зловещите сини проблясъци в мръсен завод в Южна Словакия, оксиженисти в гащеризони се навеждат над огромни парчета метал. Един от тях вдига защитната си маска и отдолу се открива набръчкано лице. През социалистическата епоха имаше повече безопасност, повече сигурност, казва журналистът Тибор Мацак. А сега? \"Жизнените стандарти не са същите като тези в други държави членки. В Германия хората печелят четири пъти повече от нас. Ако говорим за Европейския съюз, би трябвало да е еднакво.\" Тук има възмущение, усещане за несправедливост, въпреки че Словакия е най-малкият проблем на Брюксел. Нейният лидер Роберт Фицо стои рамо до рамо с вишеградските си колеги и заявява: \"Аз принадлежа към съюз на министър-председатели, които не желаят в техните страни да се създават мюсюлмански общности.\" Но неговата реторика срещу ЕС свършва дотук. Давайки си вероятно сметка за сравнителното благоденствие, което носи членството в ЕС (сред чуждестранните инвеститори тук има френски и германски производители на автомобили), Словакия поне официално е отворена за по-тясна интеграция в ЕС. Словакия е единственият член на В4 в еврозоната. В чудноватата обърната пирамида от бетон, в която се помещава националното радио на Словакия, Тибор Мацак казва: \"Сега идва големият въпрос: какво се случва, ако (германският канцлер) Ангела Меркел и (френският президент)  Еманюел Макрон  поставят реформа на масата? Словакия преобладаващо подкрепя това - много е ясно.\" Не и вишеградските й съседи Унгария и Полша. Те се отнасят с подозрение и съпротива към задълбочаването на интеграцията в ЕС. Полски родолюбци В източните селски райони на Полша жените в Замбров се събират всяка седмица, за да пеят старите селски песни. Тропат ботуши, поклащат се дълги поли. Йоланта се завива със своя шал на цветя и казва: \"Най-важното е да поставяме като приоритет интересите на нашето отечество, да подкрепяме интересите на полския народ.\" Неотдавна тя станала местен съветник от управляващата партия \"Право и справедливост\" (ПиС). \"Най-важното е, че именно родолюбието ме насочи към ПиС, родолюбието, което съм наследила от моите баби и дядовци и родители\", казва тя. ПиС, която е подкрепяна от влиятелната католическа църква, печели народна подкрепа благодарение на щедрите детски помощи и решението да понижи пенсионната възраст. Както ми каза една майка: \"Всички други партии дават обещания, но не ги изпълняват. ПиС спази своите обещания.\" ПиС обаче  разгневява ЕС  и предизвиква ужасяващо разделение в страната. Атаките на партията срещу медийната свобода, срещу  достъпа до аборт  ужасява много поляци. Но правителствената реформа на полската съдебна система беше това, което изкара хората на улични протести и подтикна към действие Европейската комисия, която за първи път  задейства член 7  срещу държава членка. Този член се занимава със спазването на ценностите на върховенството на закона в ЕС. Журналистът Ренате Ким във Варшава каза: \"Отидох в Съединените щати за изборите и когато слушах хората - как вярват на това, което им обещава Тръмп, беше съвсем същото като тук - \"ще направим Полша отново силна, ще направим Полша отново велика\". Хората чуват - \"ще бъдем голяма страна с много гордост, няма да слушаме Брюксел и левите брюкселски политици\", и това им харесва, защото отново се гордеят със страната си.\" Вероятно не е чудно, че депутатът от ПиС Доминик Тарцински каза миналата седмица, че полското правителство няма да отстъпи от реформите, които според Европейската комисия и независими експерти не зачитат върховенството на закона. Брюксел едва ли ще отнеме правото на глас на Полша - за това е необходимо единодушно одобрение на всички държави членки, а  Унгария показва, че подкрепя своя съсед . Все по-авторитарното управление на Виктор Орбан, завоят му към самозвана \"нелиберална държава\" също влиза в конфликт с ценностите на ЕС. В блока има гласове, които намекват Полша и Унгария  да бъдат ударени там, където боли най-много  - като им се намали финансирането от ЕС. Тази седмица Меркел отправи завоалирана заплаха във връзка със  следващия бюджет на ЕС . \"При следващото разпределение на структурните фондове е необходимо да предефинираме критериите за разпределение така, че те да отразяват подготвеността на регионите и властите за приемане и интегриране на мигранти\", каза тя. /БТА/", "date": "2018.02.23", "title": "Опасният национализъм в сърцето на Европа"}
{"url": "https://www.dnevnik.bg/photos/2018/02/23/3134959_fotogaleriia_svetovnite_snimki_na_denia_za_23_fevruari/", "text": "Момент от ревю на Prada по време на Седмицата на модата в Милано, Италия.", "date": "2018.02.23", "title": "Фотогалерия: Световните снимки на деня за 23 февруари 2018"}
{"url": "https://www.dnevnik.bg/sport/2018/02/23/3135245_basketbolistite_propiliaha_16_tochki_avans_i_zagubiha/", "text": "Българските баскетболисти пропиляха 16 точки аванс и допуснаха драматична загуба от Чехия в третия си мач от квалификациите за световното първенство в Китай през 2019 г. Отборът, воден от Любомир Минчев, отстъпи със 76:78 в зала \"Арена Ботевград\". Националите записаха второ домакинско поражение, след като в първия си квалификационен мач отново загубиха много инфарктно - с 80:82 срещу Финландия. Българите имат една победа - срещу Исландия със 77:74 като гости. Чехия записа трети успех от три мача и продължава да води в класирането. Финаландия има една победа и една загуба преди тазвечершното си гостуване на Исландия, която е на дъното без спечелен мач и точково съотношение 143:166. Въпреки отсъствието на лидера на отбора Александър Везенков България имаше отлична възможност да победи фаворита в групата. Тимът на Любомир Минчев обаче не успя да задържи инерцията, която имаше през първото полувреме. Чехия спечели първата четвърт с 20:17. България обаче изигра страхотна втора част, в която вкара цели 31 точки и допусна само 17. Авансът на домакините стигна 16 точки при 48:32, а полувремето завърши при резултат 48:37. Българският отбор обаче изигра кошмарна трета четвърт. В нея националите отбелязаха едва осем точки и преднината им беше съкратена до две точки - 56:54. В последните десет минути двубоят се движеше кош за кош. 76 секунди преди края на мача резултатът беше равен - 74:74. Станислав Ваклинов можеше да изведе българите напред, но пропусна втория си наказателен изстрел. Последваха няколко пропуска от двата отбора, преди Блей Счилб да вкара за 76:74 при 16 секунди до сирената. Александър Янев можеше да изравни, но вкара само един от двата си наказателни изстрела за 75:76. До края оставаха девет секунди. Българите прибегнаха до задължително нарушение, но се забавиха и изпратиха Яромир Бохаич на наказателната линия при 2.5 секунди до сирената. Чехът не сгреши и даде три точки аванс на своя отбор. Гостите веднага прибегнаха до нарушение, за да не позволят на домакините да стреля за три точки. Станимир Маринов трябваше да пропусне умишлено втория фаул, след като вкара първия. Дий Бост успя да хване борбата и можеше да прати мача в продължение, но стреля неточно. Павел Маринов беше най-резултатен в българския отбор с 15 точки, а Бост и Станимир Маринов добавиха по 13. За Чехия над всички беше Бохачик, който отбеляза 24 точки. ", "date": "2018.02.23", "title": "Баскетболистите пропиляха 16 точки аванс и загубиха от Чехия в световните квалификации"}
{"url": "https://www.dnevnik.bg/evropa/2018/02/23/3135252_es_shte_reshi_tri_dni_predi_sreshtata_vuv_varna_s/", "text": "Председателят на Европейския съвет Доналд Туск съобщи, че държавните и правителствените ръководители от ЕС ще решат през март дали срещата, насрочена във Варна с турския президент Реджеп Ердоган, ще се състои, предаде БТА. При положение, че следващото заседание на Европейския съвет е на 22-23 март, а срещата ЕС-Турция във Варна е предвидена за 26 март, излиза че решението ще е факт три дни преди широко рекламираното събиране в България. Туск отбеляза, че при обсъждането на обстановката в Кипър днес европейските ръководители са изразили съпричастност с Никозия. Туск определи като закононарушение поведението на Турция, която пречи в кипърските териториални води да бъдат извършени проучвания за находища на газ. Европейският съвет е подкрепил също Гърция по спорните въпроси с Анкара. Съветът призовава Турция да спазва международното право, защото делата й противоречат на добросъседството. Европейският съвет призовава Иран и Русия да престанат подкрепата за насилието на режима на Башар Асад в Сирия. По въпросите на ЕС на днешната среща участниците са се обединили около нуждата от повишаване на разходите за борба с незаконната миграция, отбраната, сигурността, образованието. Председателят на Европейската комисия Жан-Клод Юнкер уточни, че 14-15 държави са изразили готовност да увеличат вноските си в общностния бюджет заради очаквания годишен недостиг от около 10 милиарда евро покрай напускането на Великобритания. Юнкер посочи, че ако ЕС запази досегашните си разходи за сближаване и земеделие, останалите пера от бюджета трябва да бъдат съкратени почти наполовина. Не ми харесва, но трябва да има намаление в земеделската и кохезионната политика, заяви той. Юнкер и Туск изразиха напълно противоположни оценки за издигането предварително на водещи кандидати за председател на Европейската комисия. Според Юнкер, ако този подход се използва пак, както при неговия избор през 2014 г., това би било по-демократично. Туск е на мнение, че водещите кандидати не допринасят за демокрацията. Европейският съвет днес е решил да не обещава подкрепа за водещ кандидат, след като преди месец Европейският парламент прие решение да не гласува за кандидат, който не е бил предварително известен. Идеята за обединяване на постовете на председател на ЕК и на Европейския съвет днес не е предизвикала интереса на европейските ръководители. Според Юнкер единен председател би отговарял на договора за ЕС. Той цитира договора, в който също пише, че броят на еврокомисарите трябва да бъде равен на броя на поне 2/3 от страните в ЕС. Европейският съвет днес е подкрепил предложението на ЕП от догодина броят на евродепутатите да бъде 705 след напускането на Великобритания. Туск определи британската преговорна позиция с ЕС, ако е цитирана правилно в медиите, като \"илюзорна\". Той изрази пълна увереност, че резултатът от преговорите с Лондон ще бъде оценен от ЕС обективно. Туск ще се срещне с британския министър-председател Тереза Мей на 1 март - ден преди тя да изложи в реч визията си за връзките между Великобритания и Европейския съюз след Брекзита.", "date": "2018.02.23", "title": "EС ще реши три дни преди срещата във Варна с Турция дали тя ще се състои"}
{"url": "https://www.dnevnik.bg/citat_na_deniia/2018/02/23/3135260_citat_na_denia_gospoja_petkova_beshe_nai-uspeshniiat/", "text": "Това каза днес по БНТ депутатът от ГЕРБ Тома Биков. Той допълни, че в този смисъл  подаването на нейната оставка  не е заради несправяне в работата или нисък морал. \"Напротив - очевидно и самата г-жа Петкова не желае да бъде вкарвано името ѝ в подобни спекулации, към които тя очевидно няма отношение, защото едва ли някой може да си помисли, че тя може да влияе на чешкото правителство как да управлява своята собственост\", допълни Тома Биков", "date": "2018.02.23", "title": "Цитат на деня: Госпожа Петкова беше най-успешният министър на енергетиката през последните 28-29 години"}
{"url": "https://www.dnevnik.bg/sport/2018/02/23/3135257_snimka_na_denia_da_izhvurlish_olimpiiskiia_shampion_ot/", "text": "Германските хокеисти  . Бундестимът постигна драматична победа с 4:3 и за пръв път ще играе в олимпийски финал, а северноамериканците слизат от трона за пръв път от игрите в Торино през 2006 г. Във финала Германия ще играе с Олимпийските спортисти от Русия. На снимката: Феликс Шюц е изблъскал играч на съперника.", "date": "2018.02.23", "title": "Снимка на деня: Да изхвърлиш олимпийския шампион от леда"}
{"url": "https://www.dnevnik.bg/bulgaria/2018/02/23/3135269_prof_boian_biolchev_ako_tursish_razvod_s_minaloto_ti/", "text": "Настоящето явно не ни стига и намираме поводи в миналото да се изпокараме. Миналото не може да се промени. Ако търсиш развод с миналото, ти предстои развод с бъдещето. С тези думи проф. Боян Биолчев коментира днес в предаването \"Панорама\" на БНТ актуалната политическа ситуация в страната. Според него българите имат още нещо, което им пречи и то е, че когато трябва да са борбени се вайкат, а когато трябва да се замислят, проявяват борбеност. В отговор на въпрос професор Биолчев посочи, че Бай Ганьо е метафора на най-ярките недостатъци на българите. Бившият ректор на Софийския университет смята, че една от причините за появата на алековия герой е дефектното навлизане на богатството в един народ, живял в патриархално равновесие. По този повод професорът допълни, че опростачването е бащата на всички проблеми на българите, а с натрупването на персонални грешки, обикновено се получава една голяма национална грешка. Биолчев коментира и замяната на аргументите със силата на гласа. \"Ако някой няма какво да каже, компенсира с децибели. Има залиняване на домашното възпитание. Високият говор иззема звуково ни пространство\", е мнението на професора. Като проблем Боян Биолчев посочи и това, че сме свикнали сме да имаме два говора - един за пред приятелите и един каквито са изискванията. \"Днес в самия себе си виждам как си сменям говора, интуитивно усещайки, че няма да кажа всичко. Това е едно от нещата, които дълго ще ни пречат\", е неговото мнение.", "date": "2018.02.23", "title": "Проф. Боян Биолчев: Ако търсиш развод с миналото, ти предстои развод с бъдещето"}
{"url": "https://www.dnevnik.bg/sport/2018/02/23/3135268_grigor_dimitrov_oglavi_shemata_na_turnira_v_dubai_sled/", "text": "Рекордьорът по титли от Големия шлем Роджър Федерер се е отказал от участие в тенис турнира в Дубай, който ще се проведе следващата седмица. Това означава, че водач в схемата ще бъде Григор Димитров. Новината за отказа на Федерер обяви директорът на надпреварата Салах Талхак. \"Бях информиран от мениджъра му, че той първо иска да прекара време с четирите си деца и съпругата си Мирка. След това иска да отиде по-рано в САЩ, за да започне подготовката за защитата на титлите си в Индиън Уелс и Маями\", каза Талхак, цитиран от \"Тенис уърлд\". Според думите му агентът на Федерер предал, че водачът в световната ранглиста имал желание да играе в Дубай през 2019 г. Швейцарецът има седем титли от 13 участия в турнира. Миналата седмица той  стъпи на върха в Ротердам след убедителна победа срещу Григор Димитров  и стана най-възрастният №1 в историята на тениса. На 5 март Федерер ще играе благотворителен шоу-мач срещу Бил Гейтс. На събитието ще се събират средства за дейността на фондацията на тенисиста в Африка. В негово отсъствие четвъртият в света Димитров остава най-предно поставеният играч в Дубай. В турнира ще има само двама играчи от топ 20, като другият е Лука Пуи.", "date": "2018.02.23", "title": "Григор Димитров оглави схемата на турнира в Дубай след отказване на Федерер"}
