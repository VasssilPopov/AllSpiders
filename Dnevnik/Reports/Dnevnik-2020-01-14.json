{"url": "https://www.dnevnik.bg/bulgaria/2020/01/14/4016342_sudebniiat_kontrol_vurhu_otkazite_na_prokuraturata/", "text": "Ако отказите за образуване на досъдебно производство подлежат на съдебен контрол, това ще наруши конституционния принцип, че само прокуратурата привлича към наказателна отговорност. Това становище застъпва в писмо до парламентарната правна комисия главният прокурор Иван Гешев, съобщи сайтът за правни новини  news.lex.bg Главният прокурор коментира в становището си внесен от БСП проект за промени в Наказателно-процесуалния кодекс (НПК) в тази посока. Левицата предлага в 7-дневен срок пострадалият или негови наследници да могат да обжалват отказа пред съответния първоинстанционен съд. \"Необходимо е да се прецени внимателно дали законодателните идеи, които проектът въплъщава, са в съответствие с актуалните конституционни положения, възлагащи съответна компетентност на прокуратурата и съда\", пише Гешев. Той припомня, че според чл. 127 от Конституцията единствено прокуратурата има правомощие да привлича към отговорност на лицата, извършили престъпления, и да поддържа обвинението по наказателни дела от общ характер пред съда. Според главния прокурор въвеждането на контрол от съда би заместило недопустимо органа, компетентен да започва наказателно производство. В становището се казва, че съществуващата възможност недоволните от отказа на прокурора да започне разследване да го оспорят пред горестоящия обвинител е много по-гъвкава и защитава по-ефективно правата на гражданите.", "date": "2020.01.14", "title": "Съдебният контрол върху отказите на прокуратурата нарушава конституцията, смята Гешев"}
{"url": "https://www.dnevnik.bg/sport/2020/01/14/4016038_fotogaleriia_eksremnite_vulneniia_ot_purvite_startove/", "text": "Вълнение, екстремни спускания и лоши условия предложиха първите стартове за   във Франция и Австрия. Шестима състезатели започнаха участието си в квалификациите за световния шампионат в дисциплината (Freeride World Tour). На снимката Боян Бъчваров прави спускане на състезанието с ранг 3 звезди в Капл, Австрия.", "date": "2020.01.14", "title": "Фотогалерия: Екстремните вълнения от първите стартове във фрийрайда"}
{"url": "https://www.dnevnik.bg/sviat/2020/01/14/4016166_v_irlandiia_shte_ima_izbori_na_8_fevruari/", "text": "Ирландският премиер Лео Варадкар обяви, че ще поиска от президента Майкъл Хигинс да разпусне парламента, за да се състоят избори на 8 февруари, предадоха \"Ройтерс\" и ирландската радио- и телевизионна компания RTE. \"Винаги съм казвал, че изборите трябва да се състоят в най-добрия момент за страната. Този момент е сега\", каза Варадкар. Президентството съобщи за намеренията на премиера малко по-рано, след като няколко вестника цитираха негови коментари от заседание на кабинета. \"Ройтерс\" отбелязва, че в кампанията ще са важни две противоположни неща - успехите на 40-годишния Варадкар с бързо растящата икономика и проблемите в качеството на услугите, здравеопазването и твърде скъпите жилища. Изборите се очаква да са оспорвани и \"Фина гейл\" на Варадкар има сходни шансове с основната опозиционна сила, дясноцентристката \"Фина фойл\", да спечели. Варадкар  пое властта, след като стана лидер на \"Фина гейл\"  в средата на 2017 г. Парламентарните избори бяха година по-рано, в края на февруари 2016 г., но премиерът каза в днешното си изявление, че не иска дълга кампания, която би отложила \"големите решения\". Той не уточни какво има предвид.", "date": "2020.01.14", "title": "В Ирландия ще има избори на 8 февруари"}
{"url": "https://www.dnevnik.bg/analizi/2020/01/14/4016168_vlastovata_kasta_gleda_na_durjavata_kato_na_firma_za/", "text": "                         Делян Пеевски предлага да си плаща охраната от НСО... Поредно доказателство, че днешната властова каста, този механичен сбор от изборни аристократи, няма елементарна представа какво е това държава, що е това държавност! Те гледат на държавата като на фирма за производство на услуги, застанали са на входа и на изхода ѝ и консумират благата, които обезпечава тази фирма... Държавата не е нищо друго, а сложен механизъм за производство на сигурност за самата нея, обществото и гражданите. Работата е там, че производството на сигурност от когото и да е – било то държавата или някой друг – се осъществява от структури, средства и хора. Пожарът се гаси от пожарна, пожарни коли и пожарникари. Тук няма значение чия точно е собствеността. Пожар може да гаси и държавна структура, и частна. Проблемът е, че докато частната структура действа на принципа на производството на сигурност като услуга, т.е. на пазарния принцип. И ако за сигурността, която се произвежда от частна структура, има повече конкуренти, тя ще предпочете онзи от тях, който плаща най-добре. Пламнат ли домът на обикновения гражданин и дворецът на олигарха, частната структура ще хукне да гаси двореца на олигарха. Идеята на Пеевски да използва държавната НСО като частна охранителна фирма е безскрупулна и брутална. НСО е държавна институция, тя трябва да извършва охранителна дейност, съвместима само с националните интереси и националната сигурност. Контингентът на охраняваните от нея личности трябва да бъде изключително ограничен и свързан с държавността. За съжаление този контингент постоянно се раздува, критериите за попадане в него са размити и все по-малко свързани с държавността и националните интереси и сигурност. даже не толкова заради формално заемания пост, колкото за неформалния статус на съответната персона в обществото – на задкулисен олигарх, на притежател на материални и нематериални активи, които обезпечават сериозен пакет акции върху държавата България. Абсурдната и цинична идея може да се разшири, да се разгърне, поле за това – огромно. ДАНС може да поеме срещу заплащане контраразузнавателната и финансово-разузнавателна дейност на съзвездието от фирми на Пеевски (и на обръча от фирми на Хидролога на България). ДАР може да обезпечава срещу заплащане пребиваването на Пеевски зад граница, когато на него не, не му се прибира в България. БОП-ът може да поеме срещу заплащане противодействието на проблемите на Пеевски с организирани престъпни групи. Граничната полиция може срещу заплащане да се заеме с опазването на границите на неговата империя, с която София граничи някъде при Вакарел и Пасарел. Жандармерията може срещу заплащане да помага на Пеевски при грижата му някое печелившо предприятие да си смени собственика. То и така той взема активно участие в него, поне да си плаща за това. Казано вече сериозно, ние всекидневно получаваме доказателства, че държавата и държавността ни за нищо вече я нямат онези, които де факто правят с тях каквото си пожелаят. Те са оперирани от грижата за държавата и от чувството за държавност. На тях демокрацията започва да им пречи – каквото можаха, взеха от нея и чрез нея. Сега вече цялото богатство на държавата не им стига, трябват им нейните институции. Най-напред тези от сигурността. Само те – де юре – още не им принадлежат. Но защо им е да им принадлежат де юре, ако им принадлежат де факто. Срещу заплащане, разбира се, че как иначе...", "date": "2020.01.14", "title": "Властовата каста гледа на държавата като на фирма за услуги"}
{"url": "https://www.dnevnik.bg/bulgaria/2020/01/14/4016182_kukeri_goniha_zloto_krai_ritualni_ognyove_v_pernishko/", "text": "Петдесет и седем ритуални огъня лумнаха в понеделник вечерта в населените места в Пернишко, съобщи БТА. Независимо от  водната криза  жителите на региона се събраха на най-големия зимен празник, за да гонят злото с маски, хлопки и огнен танц.  В град Батановци се срещнаха четири групи - от града, от село Черна гора, от София и кукери от карловското село Дъбене, а сред гостите на празника беше и кметът на Перник Станислав Владимиров. Отбелязването на празника продължава и във вторник, а традицията е съхранена в общините Перник, Радомир, Ковачевци, Земен и Брезник. Заради водната криза обаче  беше отменен международният фестивал \"Сурва\" .", "date": "2020.01.14", "title": ""}
{"url": "https://www.dnevnik.bg/gradska_sreda/2020/01/14/4016177_nov_remont_na_borisovata_gradina_se_gotvi_za_117/", "text": "Ремонт на централната част на Борисовата градина – между Орлов мост и бул.\"Яворов\", на стойност 11.77 милиона лева подготвя Столичната община. Ще бъдат обновени настилките и осветлението на алеите, Езерото с лилиите и алпинеума, една тоалетна до \"Маймунарника\", както и подмяна на камерите за видеонаблюдение. Планира се и възстановяване на скулптурни фигури на чешмите и други елементи на парковата украса. Проектът за ремонта ще е тип \"инженеринг\", което значи, че фирмата изпълнител сама ще го поръча и ще го изготви по свои критерии. Столичната община ще кандидатства с него за безвъзмездно финансиране по европейската програма \"Региони в растеж\" 2014 - 2020 г. и срокът за това изтича след шест месеца. Той бе представен днес пред общинската комисия по екология като доклад на зам.-кмета по екологията Йоана Христова. През 2016 г. нейният предшественик на поста, Мария Бояджийска, проведе ремонт на алеите в същата централна част на парка. Той беше по проект на ландш. арх. Георги Георгиев-Геш и обхващаше общо 20 дка алеи. Те бяха асфалтирани, а в краищата им бяха поставени паважни ивици. Тогава беше обновена и голямата детска площадка със слончето. Цената тогава беше 1.7 милиона лева. За сметка на това лесопарковата част на Борисовата градина - от бул. \"Яворов\" до парк-хотел \"Москва\", не е обновявана от много години. Опитът на общината с ремонт на паркове не е добър – Западния парк е пример за това и общината сега трябва да предложи конкретен идеен проект с ясна количествено-стойностна сметка, призова съветникът Альоша Даков от БСП. Арх. Ивайло Петков от ГЕРБ също разкритикува доклада на зам.-кмета Христова и изрази надежда, че той е само стъпка за кандидатстване за еврофинансиране, а после ще се изготви идеен проект за обновяването на парк Борисова градина. \"Просто не може с проект тип \"инженеринг\" (без архитект-проектант) да се обновява историческата част на парка, която е паметник на градинско-парковото изкуство\", негодува арх. Петков. Той напомни, че все още се изготвя Подробен устройствен план на Борисовата градина и алейната мрежа трябва да се ремонтира съобразно концепцията в него откъде ще могат да влизат при спешни случаи линейки и пожарни коли. С този статут сериозна намеса в територията изисква разрешение от Националния институт за недвижимото културно наследство и Министерството на културата. \"В случая става въпрос за текущ ремонт на съществуващата алейна мрежа, така че не виждам проблеми\", подкрепи доклада главният архитект на София Здравко Здравков. Въпреки това председателят на комисията Лорита Радева от ГЕРБ предложи гласуването на доклада да се отложи за следващото заседание. Тогава вносителят трябва да представи количествено-стойностна сметка на проекта, за да е ясно какво ще се извърши за 11.77 милиона лева.", "date": "2020.01.14", "title": "Общината подготвя ремонт за близо 12 млн. лева на централната част на Борисовата градина"}
{"url": "https://www.dnevnik.bg/politika/2020/01/14/4016173_oblasten_upravitel_obiavi_che_napuska_ataka_bil_udaren/", "text": "Областният управител от Софийска област Илиан Тодоров напуска партията \"Атака\", след като по думите му е бил ударен от репортер на партийната телевизия \"Алфа\". Пред \"Дневник\" Тодоров каза, че обмисля дали да не напусне и поста на областен управител, но го спират ангажименти, които трябва да довърши. Скандалът е в понеделник вечерта, когато Тодоров имал среща с Волен Сидеров. Подстрекател по думите му бил депутатът Десислав Чуколов, а ударът бил нанесен от репортера на телевизията Николай Караколев. \"Смятам, че за десет години в \"Атака\" не заслужавам такова отношение. С Чуколов имаме конфликт по много теми, който продължава две години\", обясни Тодоров. Волен Сидеров и Десислав Чуколов не отговарят на мобилните си телефони.", "date": "2020.01.14", "title": "Областен управител напуска \"Атака\", бил ударен на среща със съпартийци"}
{"url": "https://www.dnevnik.bg/sviat/2020/01/14/4016198_gei_dvoika_osudi_litva_che_ne_gi_e_zashtitila_ot/", "text": "Ще повърна – трябва да ги кастрират или изгорят.\" \"Скрийте се в мазето и правете там каквото си искате, п****и. Но няма да рушите прекрасното ни общество.\" \"Ще ви пратя на меден месец в крематориума.\" Това са само част от коментарите, заради които двама мъже осъдиха Литва в  Европейския съд по правата на човека в Страсбург.  Гей двойката е прочела стотици такива коментари по свой адрес във \"Фейсбук\", но прокуратурата е отказала да започне досъдебно производство. След това националните съдилища пък са решили, че двойката се е държала \"ексцентрично\" и умишлено провокативно. Но според решението на ЕСПЧ сега Литва ще им плати по 10 хил. евро обезщетение и 5 хил. за съдебни разноски. Делото е \"Бейзарас и Левицкас срещу Литва\" и по него ЕСПЧ намери, че литовската държава е нарушила Европейската конвенция за правата на човека, като е отказала да образува наказателно производство срещу различни лица, обиждащи и призоваващи за насилие към двойката. Това съобщи Българският хелзинкски комитет. Какъв е случаят Двамата жалбоподатели по делото са литовски граждани, родени през 1995 и 1996 г., които са в еднополова интимна връзка един с друг. През декември 2014 г. единият жалбоподател публикува тяхна снимка, на която се целуват, в профила си във \"Фейсбук\". Снимката започва да се разпространява чрез споделяне от потребители на мрежата и добива широка известност, а във връзка с нея са публикувани стотици коментари. Голяма част от коментарите гласят, че жалбоподателите трябва да бъдат \"кастрирани\", \"убити\", \"унищожени\" и \"погребани\" заради  хомосексуалността  им. Жертвите се обръщат към неправителствена организация на ЛГБТИ хората за съдействие, а тя изпраща сигнал до прокуратурата с искане да образува досъдебно производство по случая. Прокуратурата обаче отказва. Наблюдаващият прокурор мотивира отказа си с това, че коментиралите са \"изразявали мнението си\" и макар да поведението им да било \"неетично\", то не следва да се преследва със средствата на наказателното право. Националните съдилища потвърждават това произнасяне на всички инстанции. В актовете им поведението на жалбоподателите е определено като \"ексцентрично\" и умишлено провокативно. По-конкретно те отбелязват, че жалбоподателите са могли да предвидят, че публикуването на снимка на двама целуващи се мъже няма да подобри сплотеността в литовското общество или да допринесе за  толерантността  в него, предвид че \"традиционните семейни ценности са високо ценени\" в Литва. По-добре щяло да бъде, ако жалбоподателите били споделили снимката си с \"хора с техните възгледи\", особено предвид, че \"Фейсбук\" поддържа функция за ограничаване на достъпа до публикации само до лица, които потребителят на мрежата е посочил като приятели. Пред Съда в Страсбург правителството отбелязва, че коментарите не са били достатъчно тежки, че да ангажират наказателна отговорност. Какво смята Съдът в Страсбург Според магистратите сексуалната ориентация на жалбоподателите е изиграла роля за начина, по който властите са се отнесли към техния случай. По-конкретно съдът отбелязва, че наказателните съдилища, разглеждали жалбата им срещу отказа на прокуратурата да започне разследване на случая, изрично са се позовали на сексуалната им ориентация в решенията си и са определили поведението им като \"ексцентрично\". Доста недвусмислено, намира Съдът, националните съдилища са изразили и неодобрение към това жертвите да заявяват  сексуалната си ориентация публично , посочвайки несъвместимостта на това поведение с \"традиционните семейни ценности\". Съдът отбелязва още, че целта на жалбоподателите да се породи дебат по въпросите на гей хората в Литва не може да се приеме за провокация, заплашваща обществения ред, а напротив – то е обществено полезно с оглед постигането на единение в обществото и се стреми да постави на обществено внимание всички мнения по въпроса. Заради това дискриминационно поведение на националните съдилища жертвите на нарушението са били лишени от защита от неприкрити призиви за психически и физически посегателства върху тях, произнася се ЕСПЧ. Тези призиви са били подбудени от  предразсъдъци спрямо гей хората  като цяло и на същите тези предразсъдъци са се опрели и държавните институции, за да решат да откажат да изпълнят задължението си да разследват по ефективен начин дали коментарите, насочени срещу двамата мъже, съставляват проповядване на омраза и насилие. Омаловажавайки опасността от подобни коментари, властите най-малкото са проявили търпимост към тях. А ако няма призив към насилие? Съгласно решението, за да се установи  подбуждане към омраза,  не е всякога необходимо речта, която съставлява реч на омразата, да призовава непременно към насилие или други престъпни действия. Лични нападки, извършени чрез обиди, осмиване или оклеветяване на цяла една група от населението, могат в някои случаи да бъдат достатъчни, за да предпочетат властите се борят с расистка реч (съответно в настоящия случай – с хомофобска реч), доколкото свободата на изразяване на говорещия е употребена по безотговорен начин.", "date": "2020.01.14", "title": "Гей двойка осъди Литва, че не ги е защитила от хомофобски заплахи"}
{"url": "https://www.dnevnik.bg/video/deniat_s_veselin_dremdjiev/2020/01/14/4016215_jiteli_na_gorubliane_gotviat_nov_protest/", "text": "Жителите на столичния квартал \"Горубляне\" готвят нов протест. На 16 януари те ще се съберат пред сградата на Столичната община, за да поискат за пореден път по-справедливи обезщетения за имотите си. През миналата година те на няколко пъти  блокираха \"Цариградско шосе\" , за да привлекат вниманието на ръководството на Столичната община към проблемите си. До решение, което да ги удовлетворява, така и не се стигна. Какъв точно е проблемът разказа в предаването \"Денят с Веселин Дремджиев\" по ТV+ и TV1 Иван Димитров от инициативен комитет \"Горубляне\". ", "date": "2020.01.14", "title": ""}
{"url": "https://www.dnevnik.bg/biznes/2020/01/14/4016179_unikredit_ochakva_ikonomicheskiiat_rust_da_se_zabavi/", "text": "Икономическият растеж на България ще се забави до 3% през 2020 г. след 3.7% ръст през 2019 г. Това прогнозират анализаторите на \"Уникредит\" в последния си икономически доклад за икономиката на Централна и Източна Европа (ЦИЕ), съобщи българското поделение на институцията Уникредит Булбанк. Наскоро Световната банка завиши леко прогнозата си за икономическия ръст на България до 3.6% за тази година. Повече за това четете  тук . Икономистите на \"Уникредит\" посочват две причини за забавянето. Първата е на износа. Втората ще бъдат по-ниските темпове на създаване на работни места, което ще доведе до известно забавяне на ръста на частното потребление. Въпреки забавянето в темповете на растеж на някои от основните търговски партньори на страната няма признаци за намаляване на търсенето на работна сила в експортно ориентираните сектори на икономиката, се казва в анализа. Според него вероятно икономиката е създала 65 хил. нови работни места през миналата година, което представлява вторият най-силен годишен ръст в настоящия цикъл на експанзия. \"Важно е да се отбележи, че създаването на нови работни места бе широко базирано и включваше не само ориентираните към вътрешното търсене сектори на услугите и строителството, което получи подкрепа от ръста в новостартираните жилищни и инфраструктурни проекти, но и от експортно ориентираните сектори на промишлеността, където броят на работните места достигна до най-високото си ниво от осем години\", сочат авторите на анализа.  през 2020 г. поради отрицателното въздействие, което бързо намаляващото и застаряващо население има върху създаването на нови работни места. След като икономиката вече достигна пълна заетост, очакваме броят на новосъздадените работни места да намалее до 19 хил. през 2020 г. и до 12 хил. през 2021 г., след 65 хил. през 2019 г. и 43 хил. средно между 2015 и 2018 година\", се посочва в последния икономически доклад на банката за Централна и Източна Европа. Въпреки това да устои на влошаването на външната среда през 2020 г. Растежът ще получи подкрепа от  10% увеличение на заплатите в публичния сектор , което в контекста на нарастващия дефицит на работна сила, в една значителна степен ще се пренесе и в частния сектор на икономиката, става ясно от доклада. В анализа се посочва още, че България продължава да бъде сред страните от ЕС с най-голямо свободно фискално пространство и в началото на 2020 г. Продължаването на консервативната фискална политика изглежда още по-вероятно през настоящата година предвид на това, че страната изглежда много близо до получаване на покана за присъединяване към ERM II.  Всички наблюдатели отчитат постигнатия от България значителен напредък във всички области от плана за въвеждане на еврото. Това включва редица въпроси, които са важни за плавния преход към ERM II и Банковия съюз. Нещо повече - много добрата печалба на банките в момента ни кара да смятаме, че оставащият недостиг на капитал, който бе установен при две местни банки по време на детайлния преглед на ЕЦБ, вероятно ще бъде адресиран успешно в най-скоро време, посочват авторите на анализа. ", "date": "2020.01.14", "title": "\"Уникредит\" очаква икономическият ръст да се забави до 3%"}
{"url": "https://www.dnevnik.bg/bulgaria/2020/01/14/4015983_kratki_novini_deloto_sreshtu_minju_staikov_beshe/", "text": "                         . Държавен фонд \"Земеделие\" предупреди за телефонна измама Измамниците се представяли за служители и предлагали на стопани срещу 120 лв. да им възстановят уж заличената регистрация. Чрез куриерска пратка стопаните щели да получат необходимите документи, като заплати исканата сума за \"услугата\". Фондът напомня, че регистрацията за земеделски производители е безплатна и призовава всички земеделски стопани да бъдат бдителни и при съмнения за измами да сигнализират както на фонда (на тел. 0700-106-16), така и органите на МВР. Нафта и алкохол без акциз са иззети в Боровец При серия от специализирани полицейски операции в курортен комплекс от хотел на територията са иззети 1400 литра нафта без документи за платен акциз, както и общо 376 литра високоградусов алкохол без български бандерол. В същия хотел от агенцията по храните са поставени под възбрана за ползване 635 кг храни от неживотински произход и 23 кг храни от животински произход, за които не са представени документи за произход. Образуваните досъдебни производства са докладвани в Районна прокуратура- Самоков, съобщи МВР. Гешев и лекари ще се борят за намаляване на случаите на насилие над медици Министърът на здравеопазването Кирил Ананиев, главният прокурор Иван Гешев и председателят на Българският лекарски съюз д-р Иван Маджаров подписаха споразумение за сътрудничество и взаимодействие по предотвратяване и разследване на престъпления, свързани с дейността на медицинското обслужване. Случаите на вербално насилие срещу лекари и медици в спешните центрове и отделения на болниците през 2018 г. са били общо 214, а само за първата половина на миналата година общо 343 - 116 в центровете и 227 в спешните отделения. През 2018 г. физическо насилие над екипи на спешна помощ и медици е регистрирано 33 пъти в спешни центрове и 396 в спешни отделения. През първата половина на 2019 г. тези случаи са общо 42, показват данните на прокуратурата. Спецсъдът отложи заседанието за Арабаджиеви На 16 януари Специализираният съд ще гледа молбата на Ветко и Маринела Арабаджиеви да бъдат освободени от ареста с по-леки мерки за неотклонение. Днешното заседание по делото бе отложено, тъй като все още не е готова експертизата, която трябва да установи какво е здравословното им състояние. Експертизата бе възложена от съда на няколко експерти от болница \"Лозенец\", а днес стана известно, че директорът на лечебното заведение е определил 8 лекари, които да работят по заключението. Обвинението срещу двамата за организирана престъпна група бе повдигнато през декември. Повече по темата четете  тук . 8 месеца затвор получи футболен фен, хвърлил бомба на стадион В допълнение Йордан Исаев трябва да получи обществено порицание чрез обявяване на присъдата в два всекидневника след като на 18 април 2018 г. хвърли бомбичка по време на мач и рани двама полицаи, съобщи \"24 часа\". Това реши Софийският апелативен съд като намали присъдата от по-долна инстанция, която бе 4 г. затвор. Исаев хвърли бомбичката по време на мач между ЦСКА и \"Левски\" на националния стадион. Един от двамата пострадали беше млада полицайка - Гергана Зашева, която за малко не загуби зрението си. Преди да хвърли бомбичката, Исаев сменил връхната си дреха, за да не бъде разпознат. Младежът трябва да плати и 80 хил. лв. обезщетение на полицая. Делото срещу Миню Стайков беше отложено заради ангажимент на адвокат Личен ангажимент на адвокат от екипа защитници на Миню Стайков наложи отлагането на делото срещу бизнесмена. Той и още 13 души, сред които и синът му, са подсъдими за злоупотреби с еврофондове. Днес трябваше да бъдат разпитани трима свидетели. Показанията им трябваше да дадат отговори дали хора от обкръжението на Стайков са регистрирали свързани фирми, през които неправомерно са получавали субсидии. Следващото заседание по делото е насрочено за февруари.", "date": "2020.01.14", "title": "Кратки новини: Държавен фонд \"Земеделие\" предупреди за телефонна измама"}
{"url": "https://www.dnevnik.bg/evropa/2020/01/14/4016169_kak_es_shte_predotvrati_smurtta_na_hiliadi_hora/", "text": "Климатичният преход, утвърден със Зеления пакт, представлява етично задължение, но и икономическа възможност. Необходимо е да променим начина, по който произвеждаме и потребяваме, за да защитим здравето и благосъстоянието си, както и за да запазим нашата планета за следващите поколения. Нямаме друг избор, защото имаме само тази планета. През изминалите десетилетия в Европа доказахме, че е възможно да бъде прекъсната връзката между емисиите на CO2 и икономическия растеж. В дългосрочен план всички ние имаме полза от преминаването към неутралност по отношение на климата. В същото време в краткосрочен план този преход изисква значителни усилия и ще доведе до сериозни промени в нагласите на гражданите и регионите, които разчитат в по-голяма степен на изкопаемите горива. По тази причина Европейската комисия ще създаде механизъм за справедлив преход, в т.ч. фонд за справедлив преход. Искаме да се уверим, че преходът в областта на енергетиката и климата е справедлив и честен. Това е и възможност да докажем, че принципът \"никой да не бъде изоставен\" не е просто хаштаг в Туитър, а е реален ангажимент за европейска солидарност и справедливост. Държавите и регионите не започват от една и съща отправна точка. Понастоящем стотици хиляди работни места и много домакинства все още зависят от веригата за създаване на стойност в сектора на изкопаемите горива, както и от промишлени процеси с високи въглеродни емисии, напр. в областта на въгледобива или стоманодобивната промишленост. 108 от общо 276-те региона на ЕС поддържат инфраструктура за въгледобив, около 237 000 души са заетите в дейности, свързани с въглищата, а още десетки хиляди работят в областта на добива на торф и шистов газ. Постигането на амбициозната цел на Европа за 2050 г. изисква значителни усилия, а преходът на ЕС към неутралност по отношение на климата ще трансформира европейските региони. Ако успеем, можем да намалим значително случаите на преждевременна смърт, дължащи се на замърсяването на въздуха в градовете, които понастоящем възлизат на 400 000 годишно. В процеса на осъществяването на тази цел ще положим всички усилия, за да гарантираме включването на всички региони, общности и лица. За да помогнем на хората в цяла Европа — от въгледобивните мини в Астурия и Силезия до торфените блата в областта Мидландс — искаме фондът за справедлив преход да подпомогне тези, които се тревожат за своите работни места, и да покажем, че преходът може да донесе възможности за всички. Можем да постигнем това например чрез предлагане на възможности за преквалификация на лицата, засегнати от прехода, чрез насърчаване на създаването на нови работни места в зелената икономика и чрез инвестиции в електрифициран обществен транспорт. Механизмът за справедлив преход е нов начин да се привлекат всички хора и да се спомогне за постигане на благоденствие, благосъстояние и по-екологично бъдеще за идните поколения. По линия на този механизъм ще бъде създаден фонд за справедлив преход със свежи средства в допълнение към бюджета на ЕС за предоставяне на безвъзмездно финансиране за икономическа диверсификация и за работници, които трябва да бъдат обучени. С негова помощ ще бъдат мобилизирани и частни средства с цел създаване на нови икономически дейности, които да заменят замърсяващите. Чрез ЕИБ фондът ще предоставя на местните власти заеми при благоприятни условия за финансиране на екологични проекти. Взети заедно, тези инструменти ще доведат до инвестиции и ще насърчат инвестиции от порядъка на поне 100 млрд. евро. Разбирането на Европейски съюз е, че нашето благоденствие зависи от това на нашите партньори. Солидарността ни се ръководи от просветения личен интерес. В нелекото ни ежедневие става ясно, че няма държава, която да може сама да преодолее успешно големите предизвикателства. Със Зеления пакт Европа дава пример в прехода към неутралност по отношение на климата и новата стратегия за екологосъобразен растеж. Разполагаме с уменията, знанията и технологиите, а от днес имаме и механизъм за привличане на всички в този справедлив преход. Живеем на общ континент и заедно можем да изградим добро и екологосъобразно бъдеще. Да запретнем ръкави и да започнем работа!", "date": "2020.01.14", "title": "Как ЕС ще предотврати смъртта на хиляди хора годишно от мръсен въздух"}
{"url": "https://www.dnevnik.bg/sviat/2020/01/14/4015319_sin_na_bivsh_prezident_e_noviiat_premier_na_malta/", "text": "Повече от 2 години след поръчковото убийство на журналистката Дафне Каруана Галиция и поредица от обвинения за връзки на хора от правителството със заподозрени поръчители и извършители управляващата партия в Малта избра нов премиер. Робърт Абела положи клетва днес. Абела е 14-ият министър-председател на Малта и осмият, откакто тя става независима държава през 1964 г. Новият премиер е с малък политически опит - депутат е от едва 2 години. Той е на 42 години и е адвокат, специализиран в корпоративно и трудово право. Беше назначен от  Мускат  за съветник, което му позволи да присъства на заседания на правителството. Абела никога не е критикувал остро предшественика си, а по темата за  убийството на Каруана Галиция  каза, че би премахнал свързани с него политици от постовете им по-рано. Баща му Джордж Абела бе зам.-председател на Лейбъристката партия до 1998 г. и изгуби изборите за партиен лидер, когато Мускат я оглави през 2008 г. По-късно той бе президент на Малта. След избирането му Абела заяви, че правителството ще се фокусира върху социални въпроси, осигуряване на по-достъпни жилища и безплатни лекарства за всички пенсионери след не повече от 5 години. Той също така зае позиция против притока на чужди работници, защото според него това води до понижаване на заплатите и влошаване на качеството на живот на местните хора. Абела също така избягваше интервюта с независими издания по време на кампанията си, припомня \"Ройтерс\". \"Малта днес\" отбелязва, че партийната телевизия е била единствената, домакинствала на дебат между опонентите в кампанията, и то само един. Как се стигна дотук Под натиск в страната и от Европейския съюз министър-председателят Джоузеф Мускат обяви на 1 декември, че ще подаде оставка след избирането на негов наследник. Мускат бе принуден да напусне след протести, предизвикани от подозрения, че негов близък съветник е замесен в убийството на журналистката Дафне Каруана Галиция. Срещу съветника -  Кийт Шембри , не са повдигнати обвинения, но се води разследване. Бившият премиер пък ще остане в парламента, за да се занимава с права на човека и развиване на масовия спорт. Дафне Каруана Галиция  бе взривена в колата си на 16 октомври 2017 г. Убийството ѝ шокира Европа, а разследването за смъртта ѝ разклати правителството на островната държава. Години наред журналистката пишеше в популярен блог с остри политически коментари и обвинения за корупция по най-високите етажи на властта, което ѝ създава много врагове. Журналистката разследваше малтийската част от \"Панамските досиета\". Тя беше открила документи, потвърждаващи, че панамски фирми, принадлежащи на тогавашния министър на енергетиката Конрад Мици и на премиера Джоузеф Мускат, са получавали по няколко хиляди евро на ден от фирма в Дубай, наречена \"17 Блек\", за неуточнени услуги.", "date": "2020.01.14", "title": "Син на бивш президент е новият премиер на Малта"}
{"url": "https://www.dnevnik.bg/evropa/2020/01/14/4016211_s_ideia_za_pone_1_trln_investicii_evrokomisiiata/", "text": "Европейският съюз си поставя за цел да стане до 2050 г. първото международно държавно обединение, което има неутрален ефект върху промените в климата. За това са нужни значителни инвестиции от националните публични и частни сектори и един от тях ще е представеният днес План за устойчиво инвестиране в Зелената сделка на Европа. Предназначението му е да мобилизира обществени ресурси и да стимулира включването на частни фондове чрез финансови инструменти на ЕС - в частност InvestEU - което да доведе до поне 1 трилион евро инвестиции. Това се казва в съобщение на Европейската комисия, която подчертава, че отделни райони и икономически сектори в ЕС ще бъдат засегнати повече от други и предизвикателствата няма да са еднакви за всички. Затова се предлага и Механизъм за справедлив преход, който да помага, включително финансово и с практически мерки, на работниците и икономиката в тези райони. -  : мобилизиране на поне 1 трилион евро устойчиви инвестиции в следващите 10 години, по-голям, отколкото е било досега, дял от от бюджета на ЕС за действия за защита на околната среда и борба с климатичните промени, привличане на частно финансиране с ключова роля на Европейската инвестиционна банка -  : предоставяне на стимули да започване и пренасочване на публични и частни инвестиции; в ядрото на финансовата система ще бъдат инструменти за устойчиво финансиране, включително \"зелени\" бюджетиране и обществени поръчки или методи за начини за улеснени процедури за държавна помощ в засегнатите региони -  : Европейската комисия ще помага на публичните власти и подготвящите проекти за устойчиво развити в планирането, оформлението и изпълнението. \"Необходимият преход към климатично неутрална икономика ще подобри живота на хората и ще направи Европа по-конкурентоспособна, но той също така ще изисква повече усилия от граждани, сектори и райони, зависещи повече от изкопаемите горива\", коментира изпълнителният вицепрезидент на Европейската комисия Франс Тимерманс. Според него Механизмът за справедлив преход ще помогне на първо място на тях и предложеният на този етап пакет на подкрепа е за поне 100 млрд. евро. \"Първо, ще използваме бюджета на ЕС, за да привлечем частни средства в зелени проекти из цяла Европа и в подкрепа на най-засегнатите райони и хора\", допълва Валдис Домбровскис, изпълнителен вицепрезидент на ЕК по въпросите на икономиката, работеща за хората. \"Второ, ще създадем регулаторни стимули за зелени инвестиции. Не на последно място ще помогнем на обществените власти и участниците в пазара да определят и развиват подобни проекти.\" Европейският съюз не е създаден за един ден и Зелена Европа няма да се появи за една нощ, допълва Домбровскис. \"Поставянето на устойчивостта в центъра на това как инвестираме изисква промяна в начина на мислене и днес правим важна крачка в тази посока.\" Ето още подробности от плана за механизъм: - подкрепа за мобилизиране на поне 100 млрд. евро отвъд засиленото финансиране от бюджета на ЕС в периода 2021 - 2027 г. за най-засегнатите райони и групи; средствата ще дойдат от 1)  ще получи 7.5 млрд. евро средства от ЕС над тези, които се обсъждат за многогодишната финансова рамка; страните членки в диалог с комисията ще определят районите, където ще се помага; всяко правителство ще се ангажира да влага по 1 евро срещу всяко евро от Фонда за справедлив преход, като тези средства ще са от Европейския фонд за регионално развитие и от Европейския социален фонд плюс национални източници. Всичко това трябва да събере между 30 и 50 млрд. евро и да мобилизира още повече инвестиции. В началото фондът ще дарява средства за преквалификация на хората и помощ на малки и средни предприятия, стартъпи и бизнес инкубатори в засегнатите райони. Ще се помага на инвестиции в преход към чиста енергия - например в мерки за енергийна ефективност. 2)   ще мобилизира до 45 млрд. евро, като цели привличане на частни инвестиции в устойчива енергия и транспорт в районите, търсещи нови източници на развитие. 3)   съвместно с Европейската инвестиционна банка и бюджета на ЕС, за да бъдат мобилизирани 25-30 млрд. евро инвестиции. Заемите ще се отпускат на обществения сектор - например за отоплителни мрежи и обновяване на сгради. Законодателно предложение за такъв инструмент ще бъде внесено от Европейската комисия през март 2020 г.", "date": "2020.01.14", "title": "С идея за поне €1 трлн. инвестиции Еврокомисията представи план за Зелена сделка"}
{"url": "https://www.dnevnik.bg/skorost/2020/01/14/4016227_protestut_na_avtoinstruktorite_dovede_do_otmiana_na/", "text": "Спорната наредба , предвиждаща увеличаване на часовете по кормуване и въвеждане по-строг електронен контрол върху учебните автомобили, се отменя. Дотук се стигна  след протест на преподаватели  по авто-мото подготовка в центъра на София и разговор с министрите на транспорта и на образованието Росен Желязков и Красимир Вълчев, предаде БНР. Ще се създаде нова работна група, начело на която ще застане председателят на Държавната агенция по пътна безопасност Малина Крумова. Тя ще прегледа всички аспекти на взимането на книжка, като ще се предложат нови моменти в учебната документация, това, което се преподава като теория, провеждането, контрола на обучението и изпита. Днес на протеста беше отбелязано, че и по отменената наредба е имало обсъждания и дебати, но нищо от предложеното и обещаното не е залегнало във финалните текстове.      \"Ще работим и в контекста на новото законодателство, което предстои да се подготвя във връзка с решението на Министерския съвет за нов закон за движение по пътищата\", обясни Крумова. Директорът на \"Автомобилна администрация\", чиито служители имат ангажимент към изпитите, Бойко Рановски допълни, че ще се приемат само предложения, за които няма разнобой в бранша. Не е ясно обаче дали това е възможно, тъй като зад отменените текстове  застанаха няколко организации , обединяващи автомобилни инструктори. Днес в центъра на София се събраха около 300 учебни автомобила. Те блокираха за близо 4 часа движението по жълтите павета между президентството и руската църква. Последният  протест на автомобилните инструктори  беше преди повече от две години и половина, като повод за него бяха обвиненията в корупция към представители на гилдията и се предложиха промени в организацията на изпита, които въпреки протестите бяха приети.", "date": "2020.01.14", "title": "Протестът на автоинструкторите доведе до отмяна на спорната наредба"}
{"url": "https://www.dnevnik.bg/bulgaria/2020/01/14/4016245_hiliadi_hora_s_uvrejdaniia_sa_ostanali_bez_lichni/", "text": "Омбудсманът Диана Ковачева изпрати препоръка до социалния министър Деница Сачева да бъдат предприети спешни мерки за защита на правата на хората с увреждания и на гражданите над 65 години, които от тази година останаха без лични асистенти, съобщават от администрацията на обществения защитник. Омбудсманът изтъква, че от началото на 2020 г. хиляди нуждаещи се хора са без подкрепа и възможност да посрещнат ежедневните си потребности – да излизат от дома си, да си осигурят необходимата храна и достъп до лечение. \"До 31 декември 2019 г. хората с увреждания, които не попадаха в обхвата на Закона за личната помощ, имаха възможност да ползват социалната услуга \"Личен асистент\", предоставяна от общините по силата на Постановление № 344 на Министерския съвет от 2018 г. за изпълнението на държавния бюджет на Република България за 2019 г. и Постановление № 180 от 18 юли 2019 г. за одобряване на допълнителни разходи по бюджета на Министерството на труда и социалната политика за 2019 г.\", обяснява омбудсманът. Услугите \"Личен асистент\" и \"Помощник – възпитател\" се предоставяха и по Национална програма \"Асистенти на хора с увреждания\", но от 1 януари 2020 г. трудовите договори на личните асистенти са прекратени. Освен това липсва всякаква информация по какъв начин ще бъде продължено предоставянето на асистентска помощ, изтъква Ковачева. По Закона за личната помощ хората с увреждания, които са с право на чужда помощ, трябва да получат асистентска подкрепа след оценка на индивидуалните им потребности. От действието на закона до края на тази година са изключени нуждаещите се, на които ТЕЛК/НЕЛК не им е определил ползването на асистенти, както и тези, които нямат експертно решение. Затова омбудсманът настоява за спешни и незабавни действия за разрешаването на този огромен проблем. \"Липсата на възможност за получаване на необходимата асистентска подкрепа ограничава правата на засегнатите граждани и е в нарушение на правото на независим живот\", напомня Ковачева и добавя, че липсата на помощ се отразява негативно и върху личните асистенти, които остават без доходи за неизвестен период. Социалното министерство: Търсят се възможности за осигуряване на грижа В отговор, разпространен няколко часа след позицията на омбудсмана, от Министерството на труда и социалната политика (МТСП) обявиха, че в момента се търсят възможности за осигуряване на грижа за нуждаещите се от лични асистенти. Един от вариантите е и разработване на национална програма за предоставяне на грижи в домашна среда. От 1 януари 2020 г. общо 12 978 души, които не отговарят на условията за включване в механизма за лична помощ, не получават тази услуга, показват данни на общините, изпратени в Агенцията за социално подпомагане. От останалите без лични асистенти общо 4 977 души са над 65-годишна възраст. Съгласно Закона за личната помощ до 31.12.2020 г. има ограничение за ползвателите на лична помощ и за максималния брой часове подкрепа, които могат да получат те. Според разпоредбите от лична помощ имат право да се възползват хора с 90 и над 90% вид и степен на увреждане, деца с право на чужда помощ и деца с 90 и над 90% степен на увреждане. В тази група обаче не попадат всички останали хора, които са получавали услуги в домашна среда, посочват от МТСП. Ползващите механизма за лична помощ се увеличават прогресивно – от около 5 000 през септември 2019 г. до почти 20 000 до момента през първия месец на 2020 г. От ведомството напомнят, че това означава, че и разходите за обезпечаване на лична помощ нарастват прогресивно. По бюджета на МТСП за 2020 г. са предвидени общо 92.6 млн. лв. за лична помощ, както и близо 560 млн. лв. по програма \"Подкрепа на и за хората с увреждания\".", "date": "2020.01.14", "title": "Хиляди хора с увреждания са останали без лични асистенти (обновена)"}
{"url": "https://www.dnevnik.bg/analizi/2020/01/14/4015913_borisov_az_sum_vinoven_kolkoto_neno/", "text": "                         - Премиерът на държавата България проговори само няколко дни след като негов министър бе арестуван и обвинен в безстопанственост, довела до водна криза в Перник. Бойко Борисов обяви, че вярва на Нено Димов, който оглавяваше Министерството на околните работи, \"Нено е толкова виновен, колкото и аз. Има и по-виновни от него министри. И за по-големи мизерии. Очевидно е, че атаката идва от Грета Тунберг и Зелените, задето Нено отрича глобалното затопляне\" - разсъждава министър-председателят. На въпроса защо новият главен прокурор Гешев е задържал Димов безсрочно Борисов отговори, че сигурно обвинител №1 е бил подведен.  изрази добронамереност Борисов.", "date": "2020.01.14", "title": "Борисов: Аз съм виновен, колкото Нено"}
{"url": "https://www.dnevnik.bg/analizi/2020/01/14/4015903_drugite_li_shte_plashtat_po-visokite_danuci/", "text": "                         Анализът му е по повод  призива на директора на Международния валутен фонд (МВФ) Кристалина Георгиева  правителствата по света да обмислят увеличаване на данъците на най-богатите членове на обществото, за да се преборят с неравенствата. Едмънд Бърк Призивът на Кристалина Георгиева от 7 януари т. г.: \"Намалете неравенството, създайте възможности!\", събуди през седмицата позаспали настроения за повишаване на данъците. Причината за тях е в  самото изказване , в което се говори за увеличаване на данъците за богатите. Ако се осъществят тези призиви, ефектът няма да е положителен. Новият управляващ директор на Международния валутен фонд (МВФ) констатира, че за последните 10 години \"неравенството в света се е увеличило\". През 2001 г. в мисията на МВФ и Световната банка бе включено и намаляването на бедността. За последните 20 години крайната бедност (1.9 долара на човек на ден) се съкрати около три пъти от 28.6% от световното населените през 1999 г. на 9.9% от световното население през 2019 г. (2/5 от тези хора живеят в страните на юг от Сахара.) Ударението върху \"неравенството\" се забелязва от около три-четири години. То е по-сложен и неразбираем феномен, но се харесва, защото хората са склонни да завиждат. Точният съвет на Кристалина Георгиева е да се увеличават най-високите данъчни ставки. Този съвет има смисъл при прогресивното облагане на данъците върху дохода (лични, корпоративни и върху труда, \"осигуровките\"), не при пропорционални, (равните - както ги наричат на македонски) или плоски данъци, каквато е системата в България. Това е само първият от три съвета (тук са споменати и изравняването между на половете, борбата с корупцията и електронното управление и наблюдение на данъкоплатците). Другите два съвета са: преформулиране на социалната политика, която трябва да \"стане по-активна\" и реформи в структурата на икономиката (активна политика по заетостта, повече мобилност на пазара на труда и подходяща жилищна, кредитна и инфраструктурна политики, с географска насоченост). На тези два допълнителни момента засега почти никой не обръща внимание. Общото между трите съвета е вярата, че правителствата могат да се справят със задачата. Аргументите на Кристалина Георгиева произтичат от възгледа, че прогресивните данъци са \"ключов елемент от ефективната фискална политика\", такива били изследванията. Когато фискалната политика се схваща според философията и мисията на МВФ, се оказва, че икономиката е подчинена на фиска. Той е основа, първоизточник и коректив на социалната политика и неравенството Този възглед е далеч от истината. Изследванията на МВФ по темата се характеризират с три методологически несъвършенства. Разгледани са периоди на разпределение чрез фиска, когато прогресивното данъчно облагане е практически всеобщо в следвоенната историята на развитите страни, но в края на разгледания времеви отрязък данъчното облагане и в тях се изравнява, оплоскостява и намалява. Т.е. алтернативата – ако неравенството се предпостави като проблем – някак естествено се оказва увеличаването на прогресивността на облагането на личните доходи.  Няма сравнение с периоди, когато тези страни са били бедни, с голямо неравенство, не са имали облагане на доходите или то е било пренебрежимо ниско, с временно действие и по никакъв начин не е било прогресивно (ако не се смята експроприацията на чужденци и изземването на доходи от хора, групи, към които по някакви съображения е приложен такъв подход). Няма нито една данъчна юрисдикция в света, която е имала високи данъци и правителствени разходи (като дял от БВП), когато се е развивала от ниски към високи равнища на благоденствие. Първичната мисия на МВФ (от 1947 г.) е да дава гаранции за преструктуриране на държавни задължения, споделяйки риска глобално, ако задлъжнелите правителства приемат политиките по този повод. Те в общи линии са съчетание между вдигане на данъците и съкращаване на правителствените разходи. И двата компонента се смятат за задължителни. Последното изследване на фонда по въпроса е от март 2018 г. При по-дългосрочната перспектива на анализ се вижда, че до към 1920 г. правителствата (кралете, царете, султаните и т.н.) имат много, много по-малко на брой обществени задачи (армия и флот, опазване на границите и издръжка на държавното управление и съдебната система). Задачите на съвременните правителства са повече от двадесет, особено в развитите страни. Изобщо за изследванията на МВФ от десетина години насам е характерна вярата в благородството и ефективността на правителствата, което е много силно допускане или поне предпоставка, която се нуждае от обосноваване. Ако тези три недостатъка на изследванията на Фонда бъдат преодолени, ще видим две неща. Първо, че неравенството, измерено чрез бедността, намалява почти пет пъти за последните тридесет години, а за последните 110 години – приблизително девет пъти. И второ, това става по други начини и при намаляване на пределните данъчни ставки, изравняване и оплоскостяване на данъците. Съпътстващ резултат ще бъде констатацията, че социалните политики (включително здравеопазването и опазването на околната среда) на правителствата се финансират от по-сигурните за събиране косвени данъци, като ДДС. Те обикновено се увеличават (пак предимно в развитите страни), от което намаляват възможностите за по-малоимотните домакинства в отделните страни. Има и известен елемент на мода, струва ми се, в изказванията на Кристин Лагард и Кристалина Георгиева: през 2019 г. с Нобелова награда по икономика бяха отличени Абхиджит Банерджи и Естер Дюфло, които имат точно такива възгледи. При модата няма особено значение, че икономисти с противоположни възгледи също са носители на тази награда. Много полезно би било, например, да вземат предвид работите на Ангъс Дийтън (с награда за 2015 г.) за неравенството. В тази мода и от МВФ не се отчита и един морален и политически нюанс в прогресивното облагане: то предполага, възпитава и поддържа представата за обществен конфликт между имащите повече и по-малко. Кристалина Георгиева впрочем сякаш има нещо такова предвид, когато казва, че с това облагане са свързани \"политически трудности\", но те били \"преодолими\" и си \"струвало усилието\" (да се опита). В България неравенството за последните тридесет години е най-ниско през 1996 и 1997 г., когато през февруари средната заплата е 20, а средната пенсия 5 щатски долара, а крайно бедни (по споменатия критерий на Световната банка) са поне 37% от населението. За сведение, по този критерий в края на 2019 г. бедните в България са 1.5% от населението. (Резултатите бяха обявени от Световната банка през октомври-ноември.) Такива са и средните стойности за Европа. Неравенството е проблем не когато е с данъчен, фискален, а с властови произход. Такъв е донякъде случаят с България. Чисто икономически обаче, неравенството тук е онагледяване и на една закономерност, известна като Кривата на неравенството на Саймън Кузнец (Нобелов лауреат за 1971 г.). Тя гласи: \"когато икономиката расте, неравенството се увеличава\". След 1997 г. икономиката на България е именно такава. 1996 и началото на 1997 г. са най-лошото време в смисъл на обедняване в цялата история на страната. След това настъпва период, който поради неразбиране често наричат \"догонване\". Именно затова неравенството в България е относително високо. Другата и може би по-съществена причина на усещането за несправедливост у нас е  практиката  на държавното управление да създава привилегии за своите поддръжници. България все пак е един от случаите, които опровергават изследванията на МВФ. Такива опровержения са и Китай (след 1980 г.), и Индия (след 1992 г.), и от няколко години Африка – въпреки, че на нея се падат повече от половината крайно бедни в света. Друго опровержение са Швеция и скандинавските страни. Те са юрисдикции с прогресивно данъчно облагане. Но при тях корпоративните данъци са  по-плоски  от всички други страни с такава данъчна система. Има и други основания за равенството там – една традиция от 1847 г. и начинът на живот. За него пише например Майкъл Бут в \"Почти перфектите хора\", наскоро публикувана и у нас. Накъсо: скандинавците имат навика да наблюдават канчето на ближния. (Тези страни не са изключение: когато забогатяват, данъците и правителствените разходи са ниски.) Но основната причина е, пропорционалният данък е по-справедлив, защото всички са равни пред данъчния закон и власти, третира еднакво различните равнища на доходи и премахва привилегиите на по-високите доходи да се извъртат от приложението на данъчни и други закони. Каквато и да е \"прогресивност\" ще доведе до положение, при което се събират по-малко приходи в бюджета. Това се вижда много  ясно от опита на България. Ако съветът на МВФ и Кристалина Георгиева случайно бъде приложен тук, причините ще бъдат следните: – Все повече политически партии насаждат омраза към \"богатите\", а управляващите (независимо кои са те) създават обществен конфликт чрез привилегиите, които предоставят на своите приятели. – Нищо чудно в някакъв момент да кажат, че с пропорционални данъци ще решат проблемите, които сами създават. – Иначе казано, те ще се опитат да убедят публиката, че именно другите ще плащат по-високите данъци. И няма да се изненадам, ако тя им повярва. Тук е уместно да приведа още една мъдра мисъл на Бърк: \"Грешка е да се предполага, че най-гръмогласно оплакващите състоянието на обществото са най-загрижени за неговото благосъстояние.\"", "date": "2020.01.14", "title": "Другите ли ще плащат по-високите данъци?"}
{"url": "https://www.dnevnik.bg/bulgaria/2020/01/14/4015819_botevgrad_-_mejdu_poluprazniia_iazovir_i/", "text": "Пред градските чешми в Ботевград има постоянен поток от хора, дошли да си налеят планинска вода. Някои са с по две-три шишета, други са напълнили багажниците на колите си с туби. Обяд е, а казват, че привечер пред чешмите се извиват опашки. И това е обичайна гледка от години, не само откакто темата за изпразващия се язовир \"Бебреш\" и риска от воден режим влезе в медиите. Никой в Ботевград не пие вода от чешмата в дома си. Хората се притесняват за качеството ѝ, макар че според местната екоинспекция тя е годна. \"Тя не е чиста, мирише\", обобщава възрастна жена. Всички, които идват на градските чешми, разказват, че водата в домовете им просто не е вкусна, понякога има утайка, а редовно по високите етажи на блоковете налягането е слабо. С нея само се къпят и мият, рядко готвят. Темата за опразващия се яз. \"Бебреш\" стана актуална на фона на кризата в Перник, където има тежък воден режим (всичко по темата -  тук ). И в този случай има опасения, че жителите на Ботевград и околните села ще останат без вода. И в този случай прозират нерешавани с години проблеми с водопреносната мрежа, липса на контрол и се повдигат въпроси за отговорността различните институции. Какви са версиите На градските чешми неизбежно се водят и разговори защо за проблема с водата се вдига шум. Версиите варират от личен конфликт между кмета Иван Гавалюгов и шефа на Контролния съвет на \"Лукойл - България\" Валентин Златев, чийто баща е собственик на местния ВЕЦ, до политическите опоненти на кмета, които целят неговото сваляне. Никой не желае да бъде сниман, предпочитат да говорят неофициално. \"Имаше една проверка за конфликт на интереси. В града много започна да се говори за нея и кметът нарочно излезе и каза това за водата в \"Бебреш\", казва майка от едно от близките села, дошла да напълни туби от Стубленската чешма с планинска вода. Намекът е за проверката на антикорупционната комисия срещу Иван Гавалюгов, завършила със заключение за конфликт на интереси. Причината е, че ден след встъпването си в длъжност през 2015 г. е издал заповед за прекратяване на производства за премахване на кабели, изградени от доскорошната му фирма, дяловете си в която е прехвърлил на жената, с която към момента живеел на семейни начала. Самият кмет обяснява, че заповедта е издадена въз основа на прокурорско разпореждане, а той не е смятал, че е в конфликт на интереси, иначе би прехвърлил задължението за издаването ѝ на свой заместник. Въз основа на това заключение на антикорупционната комисия обаче има искане за предсрочно прекратяване на правомощията на Гавалюгов, което на 27 декември е отхвърлено от Общинската избирателна комисия.      \"Кметът не е лош. Млад човек е, честен е\", защитава го възрастна жена, която не иска и да мисли по въпроса кой с кого и за какво спори. Убедена е обаче, че това са политически игри. \"Това всичко е на БСП работа\", смята мъж, който отказва да говори повече. Добавя само, че от години \"подобрение няма, няма и да има скоро\". Други пък обвиняват хотелския и голф комплекс в близкия гр. Правец, собственост на Валентин Златев, независимо че няма данни към него да отива вода от яз. \"Бебреш\". \"Язовирът в Правец се захранва само от една рекичка, която през зимата пресъхва, а пък все е пълен\", казва местен бизнесмен, пожелал анонимност. Наскоро \"Напоителни системи\" обяви, че е запечатало единствения и веднъж вече запечатан тръбопровод, който отива от ботевградския язовир в посока Правец. Редакцията още не е получила отговор от институциите откъде черпи вода за напояване комплексът. От компанията собственик на комплекса \"Тера Тур Сервиз\" казаха пред \"Дневник\", че използват за напояване яз. \"Правец\", като имат разрешително от 2014 г. Тогава язовирът преминава към Община Правец, а преди това разрешителното е било от \"Басейнова дирекция\", казва изпълнителният директор Лъчезар Тодоров. Добавя, че комплексът не получава вода от яз. \"Бебреш\", а в отговор на въпрос уточнява, че нивото в яз. \"Правец\" се поддържа от естествения водосток от околните планини. Има ли опасност от режим на водата Дни преди Коледа кметът на Ботевград Иван Гавалюгов съобщи, че градът е изправен пред водна криза заради намалелите води в яз. \"Бебреш\" и посочи две причини - амортизираната водопреносна мрежа и работата на малкия ВЕЦ \"Бебреш\", който използвал вода извън обхвата на разрешителното му. Последва проверка на Специализираната прокуратура и задочна размяна на реплики между кмета и Валентин Златев, който наруши дългогодишното си медийно мълчание и даде интервю пред Би Ти Ви. В него  заговори за престъпна група , която краде плащаните от жителите на Ботевград средства за ВиК услуги и упрекна Гавалюгов, че се опитва да отклони вниманието от проверката му за конфликт на интереси. В яз. \"Бебреш\" има около 1.3 млн. куб. м полезен обем (информация към 10 януари), което означава, че ако се запази сегашното съотношение между притока и оттока, има вода за около 60 дена, казва пред \"Дневник\" Иван Гавалюгов.      \"В момента няма производство, което да е застрашено от прекратяване на търговската си дейност\", уверява кметът. В града са концентрирани големи фирми от областта на електрониката - \"Сенсата технолоджис\", \"ИМИ България\", Граммер, APS, като дейността им не е свързана с голямо потребление на вода. Производствата, които черпят малко по-сериозни количества вода, по думите на кмета са една оранжерия и бутилиращата компания \"Горна Баня\". В града има и база на Биовет за производство на ензими и ензимни комплекси за хранителни и индустриални цели. Гавалюгов посочва, че за питейни нужди вече се използват и други източници, основно планинските реки. Вероятността за режим на водата изглежда не притеснява жителите на Ботевград, които си спомнят, че ситуацията е била по-тежка през 2016 г. Тогава язовирът достига т.нар. \"мъртъв обем\", под който водата не може да се използва за питейни нужди, а близки села са на режим. За отговорността на МВЕЦ \"Бебреш\" За намалелия обем на язовира кметът посочва като един от основните отговорници ВЕЦ \"Бебреш\". Справка на \"Напоителни системи\" обаче показва, че за последната година и половина вецът е работил два пъти за по 7 дни - през май и юни 2019 г., като е използвал около 800 хил. куб. м вода. \"Това е количество, което би ни дало допълнително спокойствие\", изтъква кметът и добавя, че в тези периоди вецът е работил при нива на язовира, по-ниски от тези, при които \"Басейнова дирекция\" му е позволила. От \"Агроинженеринг-90\" - фирмата собственик на МВЕЦ \"Бебреш\" обясняват, че в тези два месеца са работили само за профилактика, задължителна за техическата поддръжка на съоръженията. Обясняват това с ниското ниво на язовира през цялата година, а на въпрос за загубите им казват, че при работата си в предходните години са реализирали печалби. Справка в Агенцията за устойчиво енергийно развитие показва, че периодите на работа през 2019 г. централата е произвела общо малко над 200 MWh електроенергия.      И в двата периода на профилактика МВЕЦ \"Бебреш\" е бил в нарушение на разрешителното му от \"Басейнова дирекция\", според което (от 2017 г.) има право да работи при водни нива до 7.62 метра под кота преливник. От \"Агроинженеринг-90\" посочват обаче споразумение, което са подписали със собственика на язовира \"Напоителни системи\" и с местното ВиК \"Бебреш\", въз основа на което твърдят, че им е дадено право да работят и при количества на водата от 12 метра под кота преливник. \"Никой не може да черпи водни ресурси от язовира в разрез или извън обхвата на разрешителното за водовземане, което се издава само и единствено от Басейнова дирекция. Никакви други споразумения с търговски дружества, не може да нарушат това разрешително\", коментира кметът Иван Гавалюгов. \"Дневник\" разполага със справки от \"Напоителни системи\", от които личи, че и в други периоди от 2014 г. насам МВЕЦ \"Бебреш\" е работил при по-ниски нива на язовира, извън разрешителното за водовземане. \"Не. Не сме нарушавали. Не знам за кои периоди е, но не сме работили така\", казва Веселина Филипова, управител на \"Агроинженеринг - 90\". Тя уверява, че ежедневно представители на \"Напоителни системи\" са засичали показанията на измервателните уреди на територията на веца, а всеки месец има писмена кореспонденция с тях, от която се вижда, че държавното дружество е указвало и какъв да е режимът на работа на електроцентралата, съобразно обема на язовира.  Тя заяви, че от компанията не държат централата да работи на всяка цена при ниски нива на язовира. Не точно така изглеждат обаче нещата, ако се съди от искова молба от 2017 г. от \"Агроинженеринг-90\" срещу местното ВиК дружество. Тогава собственикът на веца претендира за пропуснати ползи в размер на 430 хил. лева заради невъзможността да работи в пълен обем от юни 2014 до декември 2016 г. и настоява за обезщетение от 100 хил. лева. Искът е отхвърлен от Софийския окръжен съд. \"Това беше по-скоро, за да алармираме за проблемите, които съществуват, за това, че ВиК нямат договор с \"Напоителни системи\" и затова, че когато има такива кризисни периоди, явно заради голям преразход на водата, винаги са търсили вината у нас, а тя не е\", коментира Веселина Филипова. За отговорността на местното ВиК дружество Загубите по мрежата на местното ВиК Бебреш, което от април 2019 г. става част от държавното ВиК София област, са от порядъка на 75%, казва кметът Иван Гавалюгов. По думите му загубите по мрежата на \"Напоителни системи\", която в момента се използва и за питейни нужди, са около 50%. Същевременно ВиК мрежата няма уреди, които отчитат реалното потребление и водата се плаща на база. От справка на \"Басейнова дирекция - Дунавски район\", цитирана от \"Сега\", се разбира, че ВиК София област не е поискало навреме подновяване на старите му разрешителни и към декември има указание да подаде ново заявление за разрешително. В доклад на \"Напоителни системи\", разпространен от собственика на веца, се посочва че питейната вода стига до жителите на Ботевград не по ВиК мрежата, а чрез 17 \"незаконни\" прихващания към напоителната мрежа. Иван Гавалюгов обяснява, че става дума за изградени преди десетилетия байпаси, наричани незаконни, защото нямат необходимите строителни разрешителни.      \"Последното разрешение е за ползване на води от яз. \"Бебреш\" по една тръба, която е в изключително лошо състояние и затова местното ВиК дружество не я използва повече от 15 години. И затова се ползват тези байпасни връзки\", обяснява кметът. Той коментира и думите на Валентин Златев, че местното ВиК използва годишно 9 млн. куб. метра вода, а фактурира на жителите на града около 1.2 млн. куб. м. По думите му в тези 9 млн. куб. метра са включени и загубите по мрежата, тъй като ВиК дружеството няма измерватели и на практика няма точен отчет колко вода използва, за разлика от всички други промишлени ползватели на язовира. Според Гавалюгов от 2017 г. насам на ВиК дружеството се фактурират количества от порядъка на около 1.5 млн. куб. м, които са на база разрешително за използване на 2.5 млн куб. метра вода годишно. Мълчанието на държавите органи Към момента не е известно какъв контрол е упражнявал собственикът на язовира \"Напоителни системи\" през годините, както и имало ли е проверки на Басейнова дирекция и какво са установявали те. \"Дневник\" зададе въпроси към \"Напоителни системи\", на които след дни мълчание получи лаконичен отговор - тече проверка на Специализираната прокуратура и няма да коментират. Единствено от софийския клон на \"Напоителни системи\" заявиха пред Би Ти Ви, че не са подписвали споразумение с ВиК \"Бебреш\" и \"Агроинженеринг - 90\". От компанията собственик на веца обаче разпространиха документа, който е подписан от централата на \"Напоителни системи\", има изходящ номер, печат и подпис на изпълнителния директор Снежина Динева. Редакцията зададе и въпроси към Басейнова дирекция и ВиК София област, но към края на работния ден на 13 януари не е получила отговорите им. Не е известна и съдбата на проверка на прокуратурата от 2017 г. заради критично ниските нива на язовира в предходната година. \"Дневник\" не разполага с официална информация за хода на проверката, но по думите на кмета на Ботевград наскоро е разпитван именно по производството отпреди три години. *", "date": "2020.01.14", "title": "Ботевград - между полупразния язовир и безотговорността на институциите"}
{"url": "https://www.dnevnik.bg/sport/2020/01/14/4015175_zeleniiat_koloezdachen_otbor_planut_na_kuikstep_da/", "text": "В последните две години  \"Декьонинк Куикстеп\"  е най-успешният колоездачен отбор, като спечели рекорден брой победи на шосето. Белгийският тим никога не се задоволява с малко и винаги иска да е с крачка пред другите, а за следващите сезони също си е поставил амбициозна задача. Тя обаче не е свързана с броя на победите или триумф в някоя от големите обиколки, а да стане първият отбор с нулев въглероден отпечатък. \"Краят на миналото десетилетие беляза големи промени на нашата планета и показа какво е влиянието ни върху околната среда. Всички наши действия имат висока цена, затова е важно да предприемем мерки\", разказват от \"Куикстеп\". Белгийският тим обяви партньорство с компанията CO2logic, която ще му помага в това начинание. \"Спортът играе голяма роля в това отношение, като стимулира състезатели и фенове да пътуват по целия свят на огромни разстояния, за да стават част от различни надпревари. Ние от \"Декьонинк Куикстеп\" се отнасяме сериозно към всичко това и изчислихме какво е нашето влияние върху околнаа среда\", добавят от отбора. Въглеродният отпечатък на отбора е равен на 1288 тона въглероден диоксид. Това е все едно да се кара автомобил 179 пъти около света или 539 полета със самолет от Брюксел до Ню Йорк и обратно. Количеството на залесяване, за да бъде уловен толкова много въглероден диоксид е равно на 3099 футболни игрища. От \"Куикстеп\" добавят, че вече са готови със свой манифест на промените. В него колоездачният отбор обещава да: намали използването на пластмаса в следващите две години и да увеличи рециклирането, насърчаване на служителите, феновете и партньорите си да пътуват повече с велосипед, да продават повече рециклирани продукти на сайта си, намаляване на консумацията на енергия в офисите си, разделно събиране на отпадъци и използване на повече биоразградими продукти. Всички колоездачи и служители на \"Куикстеп\" ще преминат през специален курс за стимулирането им в тази насока. Също така белгийският отбор ще подкрепя различни проекти за климатични промени. \"Куикстеп\" ще използва и хаштаг #itsstartswithus, с който ще насърчават различни каузи. Колоездачният отбор вече е готов с първите два проекта по своя инициатива. Първият е осигуряване и инсталиране на безопасно водоснабдяване до район Калиро в Уганда. Освен хуманитарните ползи от него, ще има ефект и върху околната среда. Осигуряването на питейна вода чрез сондажи ще намали доставките до страната, свързани с превозни средства, както и ще спре изсичането на дървета, с които водата да бъде преварявана. Вторият проект е в партньорство с CO2logic и е в един от регионите най-близки до сърцето на колоездачните фенове – Мон Венту във Франция. Горите в района са известни като местообитание на вълци, животното синоним на отбора, наричащ себе си Вълчата глутница. В последните години регионът е жертва на голямо изсичане, а от \"Куикстеп\" ще спрат обезлесяването. Това не е първи подобен проект в колоезденето. През 2019 г. Обиколката на Италия стартира своя  инициатива \"Карай зелено\" . В резултат на нея след края на състезанието организаторите на Джирото от RCS Sport се похвалиха с рециклирани 73 тона отпадъци или 92% от всички събрани по време на надпреварата. Американският отбор EF Drapac от 2019 г. започва използването на електромобили в част от състезанията, в които участва. Международният колоездачен съюз (UCI) също насърчава опазването на околната среда и затова  въведе по-строги глоби  за хвърляне на бидони на места, където няма публика.", "date": "2020.01.14", "title": "\"Зеленият\" колоездачен отбор: планът на \"Куикстеп\" да пази околната среда"}
{"url": "https://www.dnevnik.bg/istorii_na_denia/2020/01/14/4007294_anton_mihailov_za_tova_kak_se_obuchavat_kucheta_i/", "text": "По-добре поощрение, отколкото наказание, смята Антон Михайлов, който се занимава с поведението на кучетата и по-скоро с проблемите, които поведението създава на стопаните. Той прави връзка между ранното възпитание при децата и при кучетата. \"Ако отидете на една детска площадка, ще чуете: \"Не там! Слез! Спри да правиш това нещо! Не така, ще се пребиеш!\" Никой не казва \"Леле, колко съм впечатлен, че се качи по пързалката. Спомняш ли си, че оня ден не можеше? Това е велико! Дай да ти стисна ръката и после ще ходим да ти взема един сладолед\" – което вече има съвсем друг емоционален заряд. В случая детето или кучето ще придобие самочувствие, увереност как да общува със средата. А самочувствието е приятел на спокойствието, а спокойствието е майка на успеха в градска среда\", казва той. Антон Михайлов е основател на училището за кучета и стопани  Citydogs.bg  и платформата за образователни събития в сферата на обучението и поведението на кучета  \"Академия за стопани\" . Има 3 кучета – две осиновени и едно така наречено работно куче, с което се занимава малко по-сериозно. Интересува се от поведенческите проблеми и ранното обучение на кучетата. Избрал е да работи с изцяло позитивни методи и отрича концепцията за доминиране, причиняването на болка и използването на наказания. \"Ако има начин да се повлияе върху поведението на кучето, аз се концентрирам върху това да го променяме чрез подсилване на нещо, което искаме, а не да го наказваме заради това, което не искаме\", обяснява Антон Михайлов. За бебешките проблеми като гризане на мебели и пишкане вкъщи той казва, че първо пренастройва очакванията на стопанитe, защото много от тях очакват да натисне вълшебно копче и проблемът да изчезне. \"Малките кучета са като пластилин - средата все още не е оставила дълбок отпечатък върху поведението им, те опитват почвата, адаптират се. Можем да им помогнем да се адаптират добре, но можем да им помогнем и да се адаптират зле. И впоследствие стопаните да ме викат, като кучетата пораснат\", прогнозира Михайлов. По думите му отговорността за поведението на кучето до голяма степен се носи от стопаните, защото те са основна част от средата му. Именно средата отключва поведението на кучето, а обратната връзка, която то получава, кара поведението му да се повтаря, обяснява специалистът. И дава за пример куче, което скача по хора. \"Ние протягаме ръце и казваме \"долу\" или не му обръщаме внимание, което в неговия свят може да е нещо, което да подсилва поведението и ние без да искаме правим поведението да се повтаря\", добавя. По думите, му когато се търси правилният подход, е добре да се дефинира ясно крайното поведение на кучето. \"Когато не искаме да скача, ние не му даваме информация какво искаме. Първо трябва да решим какво искаме – примерно да сяда, когато види човек, или четирите лапи да са на земята, фокусът му да е в ниска точка. И ако оставяме всеки път, когато идва човек, лакомство на земята – \"храним си обувката\", скоро, когато види човек, започва да гледа обувката и да търси за ядене. Антон Михайлов не съветва родителите, чиито деца искат куче, да се осланят на техния избор, защото често той е емоционален. Неговата препоръка е да се иде в приюта за кучета и да се вземе \"не порода, а характер\". На въпроса кои породи е добре да се отглеждат в апартамент и кои - в къща с двор, Михайлов няма отговор. Повтаря, че кучето е машина за приспособяване. Казва, че е виждал всякакви породи във всякакви пространства, но при всички положения съветва стопаните с къщи и двор да прибират кучетата си вкъщи, за да ограничат дразнителите им. Не порода, а характер \"Сюзън Фрийман, професор в университет в САЩ, казва, че изучаването на поведението е изучаване на индивида. Така че едно от първите неща, които захвърлих, беше да имам предразсъдъци за породите, тъй като съм виждал и типични, и крайно нетипични\", разказва Антон Михайлов. Интересува го да добие индивидуални впечатления от кучето. \"Често хората си купуват порода, очаквайки нещо. И моята работа е да смачкам и изгоря очакванията им на първата среща, което невинаги се приема добре\", добавя той, Казва, че по-скоро породата може да го ориентира за това какъв е стопанинът, \"тъй като малко или много все още кучетата са подбирани на статус принцип, което намирам за притеснително\". Затова в предварителния телефонен разговор винаги пита каква е породата - за да придобие по-добра представа за стопанина, както и идея какво той ще очаква. \"Винаги препоръчвам на хората да си осиновят характер, вместо да се поддадат на суетата си и да си вземат нещо, което би им отивало на снимки. В приюта се намират и породисти кучета.\" Да оставим кучето да бъде куче Просто да оставим кучето да бъде куче, съветва специалистът и добавя, че в градска среда това е малко трудно. \"Кучето е машина за адаптиране и ако се фокусираме върху правилното поведение и го награждаваме, ще дадем ясна информация на кучето как точно да се впише.\" Той предпочитам донякъде да оставя кучето да се адаптира със свой ритъм, като го води подобно на планински водач. Междувременно изработва цялото послушание като игра. \"До 20-та седмица кучето се социализира, набира впечатления от света. Това е твърде сензитивен период. Например, ако тупна по масата и кучето се стресне, може после цял живот да избягва да е близо до маси\", обяснява. Добавя, че е грешка да се остави кучето само в заградената площадка да си играе с 20 други кучета, някои от които са твърде груби за него. Така подрастващото куче губи връзка със стопанина си. \"И ако се наслаждава твърде, впоследствие ще е невъзможно стопанинът да го извика от игра с кучета, защото когато е било малко, му \"е обяснил\", че това е най-забавното нещо на света. Все едно му казва: \"Не аз, а играта с други кучета е по-интересна, аз съм просто обслужващ персонал, който те води там. Другият вариант е по-лошият – кучето да стане сензитивно, тъй като е затворените пространства, които аз не одобрявам, кучето не може да реагира по правилния начин, ако има проблем – да се отдалечи\", обяснява. И въпреки че поздравява софийската община за затворените площадки за кучета, за Антон Михайлов те са \"кошер за проблеми\". Защото \"средата детонира поведението\". Любов, търпение и постоянство Това са нещата, които трябва да е готов да даде човек, решил да си вземе куче. Колкото до това колко пари трябва да се отделят, основоопределящ фактор за това са килограмите на кучето. \"Има храни от лев до 20 лв. за кг и респективно месечни разходи за храна са между 10 и 300 лв., за ежемесечното обезпаразитяване - между 10 и 30 лв., в зависимост от килограмите на кучето. Задължителното начално оборудване е 100 - 500 лв.\", пресмята Антон Михайлов. Един стопанин трябва да е търпелив, да преглътне някои неща, като приеме неудобството за приключение, и да настрои очакванията си правилно, също да бъде постоянен в това, което иска да даде като обратна връзка на кучето, съветва още специалистът. \"Понякога трябва да затвърдим едно поведение 100 пъти и на 101-я то започва да функционира като навик.\" Често той се възхищава на търпението на кучетата. \"Когато се налага да отложа храненето, те си чакат търпеливо. Те са свикнали да чакат неща от нас, без да са припряни, без да настояват, и това е достойно за възхищение.\" \"Кучетата са същества, които живеят просто и щастливо, и само фактът, че са наоколо, ни приземява да бъдем щастливи\", вярва Антон Михайлов.", "date": "2020.01.14", "title": "Не порода, а характер: как да възпиташ куче с любов"}
{"url": "https://www.dnevnik.bg/sviat/2020/01/14/4015778_roburt_obraiun_-_suvetnikut_koito_stigna_s_trump_do/", "text": "В една много важна седмица за президента Доналд Тръмп на световната арена съветникът по националната сигурност Робърт О'Брайън бе неотлъчно край президента, докато САЩ стигнаха на ръба на война с Иран и обратно отново. Контрастите с предшественика на О'Брайън през цялото това време - при тайните консултации в курорта на Тръмп \"Мар-а-Лаго\" във Флорида, в Овалния кабинет и при дебатите в Ситуационната стая в подземието на Белия дом - едва ли можеха да бъдат по-отчетливи. Докато бившият съветник по националната сигурност Джон Болтън имаше зад гърба си няколко десетилетия като консервативен иконоборец на публичната арена, О'Брайън е далече от такава широка известност. Докато Болтън имаше твърди позиции, които защитаваше гръмко в Овалния кабинет, О'Брайън се стреми да установи приятелски отношения с Тръмп. И докато характерните мустаци на Болтън често ставаха прицел на подигравки от Тръмп, на президента явно му допада ненатрапчивия калифорнийски темперамент и стил на О'Брайън. \"Подходящ за ролята \"излят като по калъп\", казва Тръмп за О'Брайън. При всички различия между двамата обаче О'Брайън в крайна сметка възприе същия курс, който Болтън отдавна бе прокарал: (въздушен) удар, за да бъде изваден от играта иранския генерал  Касем Солеймани . Това решение предизвика ответен ракетен удар от Техеран. Начинът, по който О'Брайън преведе Белия дом на Тръмп през този процес, го сближи с президента и разшири бързо растящото му влияние в Западното крило (на Белия дом, където работи екипът на президента). казва Джаред Къшнър, главен съветник в Белия дом. \"Много хора в системата на външната политика умеят добре да обясняват защо нещата са погрешни, но те се вкаменяват, когато трябва да задвижат нещата и да поемат разумни рискове.\" Началото на иранската драма бе поставено, когато Тръмп извика О'Брайън от Лос Анджелис в луксозното си президентско крайбрежно имение в Палм бийч, където бе на двуседмична зимна ваканция. Докато други високопоставени помощници, включително държавният секретар Майк Помпео и изпълняващият длъжността шеф на канцеларията Мик Мълвейни, консултираха президента от разстояние, Тръмп искаше О'Брайън да е до него. \"Робърт беше спокоен, трезв и стегнат, постоянно държеше президента в течение на събитията\", спомня си Къшнър. Отдавна се знае, че Тръмп обича да сменя стари гласове с нови, но възходът на 53-годишния О'Брайън във вътрешния президентски кръг бе наистина бърз. Той се е справял с поредица от сложни международни ситуации, държи ъглов кабинет на първия етаж на Белия дом, на няколко крачки от Овалния кабинет. Строго облечен адвокат републиканец, О'Брайън бе назначен от Тръмп през май 2018 г. за главен преговарящ на страната при заложнически ситуации. Той успешно се справи с освобождаването на няколко американци, включително пастора Ендрю Брансън, който прекара две години в турски затвор. О'Брайън отиде в Швеция, за да лобира за освобождаването на рапъра Ейсап Роки, опандизен заради нападение. Болтън - третият съветник на Тръмп по националната сигурност, изгуби благоразположението на президента след серия от остри разногласия, включително относно политиката спрямо Северна Корея и Иран. Неговият предшественик Хърбърт Макмастър така и не успя да установи личен контакт с президента, който се отегчаваше от протяжните му брифинги. Болтън често се спречкваше с Помпео и с хора от Пентагона и понякога ядосваше президента с острите си сблъсъци и бюрократични вражди. За разлика от тях О'Брайън се старае да сътрудничи с Държавния департамент и с Пентагона. Хора, започнати със стила му на работа, го описват като честен брокер, който е дипломатичен, но прям. За него казват, че представя на президента мненията на Помпео и на шефовете от отбраната и разузнаването така, сякаш адвокат обяснява нещо на свой клиент. Колеги казват, че той не се опитва да натрапва своите външнополитически идеи на президента и се отнася с повече съобразяване към мненията на други агенции, отколкото Болтън. На бюрото си е поставил табелка с надпис \"Няма граница за онова, което човек може да направи или докъде може да стигне, ако не го е грижа кой ще обере лаврите\". Същата табелка е държал на бюрото си в Овалния кабинет и Роналд Рейгън. Представители на администрацията, поне засега, говорят за ново братство в най-новата формация на президентския екип за национална сигурност: Помпео и министърът на отбраната Марк Еспър са съвипускници от Уест пойнт, армейски генерал Майк Мили, председателят на Съвета на началник-щабовете, се сближи с Тръмп, а ОБрайън за разлика от Болтън не се опитва да изолира останалите от процеса на взимане на решенията. \"Мисля, че той се чувства много удобно с идеята, че работата му е екипна, което според мен е правилният модел\", каза бившият сенатор Джим Тейлънт - републиканец от Мисури, който познава О'Брайън от над 10 години, когато двамата съветваха Мит Ромни в президентската кампания през 2008 г. \"Разбира се, когато президентът иска неговия съвет, той му казва личното си мнение.\" Там, където републиканците виждат колегиален екип, някои критици демократи виждат повод за опасения, че Тръмп се обгражда със съветници, които твърде лесно се нагаждат към възгледите му. Сенаторът от Ню Джърси Робърт Менендес, главният демократ в сенатската комисия по външните работи, твърди, че в екипа на администрацията за националната сигурност липсват \"различни гласове\". Лидерът на малцинството в Сената Чък Шумър миналата седмица изрази съжаление, че като бившия министър на отбраната Джим Матис и Макмастър, и двамата бивши генерали. \"Хора като Матис и Макмастър, които не са съгласни с президента, защото той е толкова непостоянен, си тръгват, напускат хора на онези, които винаги пригласят с \"да\", които изглеждат готови да направят всичко, каквото и да е то, което президентът поиска\", каза Шумър неотдавна в Сената. Непосредствено след удара с дрон по Солеймани имаше умишлено усилие да се остави на иранците известно пространство за маневриране, макар и не твърде голямо, опит да се реагира, без САЩ да се обвързват с военен отговор. Докато Тръмп сипеше закани като огън и жупел, останалите от неговия екип по националната сигурност дадоха индикации, че не всеки отговор на Иран ще доведе до изстрелване на американски ракети. Когато ракетите на Техеран не взеха жертви при атаката срещу американски бази в Ирак, кризата затихна, поне за момента. Докато бивши съветници като Матис и Макмастър се опитваха да сдържат някои от импулсите на президента, смята се, че О'Брайън е поощрил някои от високорисковите наклонности на Тръмп. Стилът на О'Брайън е да изтъква аргументи \"за и против\", преди в крайна сметка да се съгласи с решенията на Тръмп, включително внезапното изтегляне на американските войски от кюрдските територии в Сирия и военната акция, при която бе убит лидерът на \"Ислямска държава\"  Абу Бакр ал Багдади . О'Брайън установи добри отношения и в Белия дом, и на Капитолия, подчертава сенаторът републиканец Майк Лий от Юта. \"Винаги, когато говоря с президента за него - а името му се споменава доста често, когато двамата разговаряме, президентът винаги говори с възторг за него\", каза сенаторът от Юта, според когото О'Брайън се отнася към президента като адвокат към клиента си. \"Той не преследва собствен дневен ред\", твърди сенаторът. /БТА", "date": "2020.01.14", "title": "Робърт О'Брайън - съветникът, който стигна с Тръмп до ръба на война с Иран"}
{"url": "https://www.dnevnik.bg/sport/2020/01/14/4015953_barselona_se_razdeli_s_valverde_i_obiavi_naslednika_mu/", "text": "Ернесто Валверде вече не е  треньор на \"Барселона\" , като каталунците обявиха раздяла със специалиста около полунощ в понеделник. След два сезона и половина начело на тима баският наставник се разделя с \"Барселона\" по взаимно съгласие. Само минути след като клубът съобщи на сайта си, че Валверде няма повече да е треньор, беше съобщено името и на неговия наследник - Кике Сетиен, който преди това водеше \"Бетис\". Валверде записа 163 мача начело на \"Барселона\", като спечели 108 от тях (66.25%), 35 пъти завърши наравно и записа 20 загуби. Под негово ръководство каталунците спечелиха два пъти титлата в Ла Лига и по веднъж купата и суперкупата на Испания. След  провала в Суперкупата на Испания  през миналата седмица \"Барселона\" взе решение да се раздели с него. Назначението на Сетиен дойде минути по-късно въпреки упоритите информации, че фаворит за поста е бившият капитан на \"Барселона\"  Шави Ернандес . Сетиен е на 61 години и до юни 2019 г. водеше \"Бетис\". В кариерата си той е водил още \"Расинг\", \"Поли Ехидо\", \"Логонес\", \"Луго\" и \"Лас Палмас\". Най-доброто му класиране с \"Бетис\" е през 2018 г., когато класира тима от Севиля за Лига Европа. В началото на миналата година Сетиен беше свързван с \"Барселона\".", "date": "2020.01.14", "title": "\"Барселона\" се раздели с Валверде и обяви наследника му"}
{"url": "https://www.dnevnik.bg/zdrave/2020/01/14/4015876_zdravnite_vlasti_niama_danni_za_uslojneniia_pri/", "text": "Няма данни за невропсихични усложнения при българи, взимали лекарство против акне. Това съобщи пред \"Дневник\" Изпълнителната агенция по лекарствата (ИАЛ), след като в началото на годината британският регулатор на пазара на лекарства (MHRA)  обяви, че започва нова проверка  на използвания от десетилетия лекарствен продукт за екстремни форми на акне \"Роакутан\", след като през миналата година 10 самоубийства в страната бяха свързани с приемането му от пациенти. \"Връзката между прием на това лекарство и суициден риск се обсъжда отдавна. Големи епидемиологични организации отхвърлят или съответно потвърждават това и като цяло при пациенти с психиатрични проблеми предписването на този медикамент е с особено внимание. Доколкото ми е известно, такива случаи в България няма описани в литературата\", каза пред \"Дневник\" секретарят на Българското дерматологично дружество доц д-р Развигор Дърленски. Според неговия личен опит с този медикамент, използван в правилните случаи, под адекватен лекарски и лабораторен контрол, е незаменимо средство в лечението на много тежките форми на акне. \"Нека не забравяме, че акнето е заболяване, а не козметичен проблем\", каза лекарят. \"Роакутан\" е на българския пазар повече от 25 години. През 2019 година средно на месец са продадени към търговците на едро 814 опаковки от 20 mg капсули, или общо 9779 опаковки за цялата 2019 година, казаха за \"Дневник\" от българското представителство на фирмата производител \"Рош\". \"Терапевтичните показания на \"Роакутан\" включват тежки форми на акне (като нодуларно или конфлуиращо акне, или акне с риск от постоянни белези), резистентно на адекватни курсове на стандартно лечение със системни антибактериални средства или локална терапия\", отбелязва \"Рош България\". \"Всяка информация, подадена към нас, която включва подозирана сериозна или неочаквана нежелана лекарствена реакция, независимо от това дали лекарственият продукт е употребяван в съответствие с утвърдената Кратка характеристика на продукта, се съобщава в указания срок на Изпълнителната агенция по лекарствата (ИАЛ).\" Пълен списък на нежелани лекарствени реакции може да намерите в характеристиката на \"Роакутан\"  на сайта на ИАЛ . \"Към момента няма основания за България да бъде налагано допълнително действие, което да надхвърля предприетите мерки от всички държави в ЕС през 2018 г. До момента няма информация от Европейската агенция по лекарствата (ЕМА) за каквито и да било действия, предприети по отношение на \"Роакутан\", включително като отговор на информацията, публикувана във Великобритания, но проблемът за безопасната употреба на ретиноидите, към които принадлежи \"Роакутан\", е бил многократно обсъждан от ЕМА и са предприемани мерки за информиране и предпазване от риска\", отбелязва ИАЛ. Лекарството съдържа активното вещество изотретиноин, който е ретиноидно съединение и производно на витамин А. През 2018 г. завършва арбитражна процедура на ЕМА , която разглежда всички ретиноиди, включително изотретиноин, по отношение на риска от вродени аномалии (тератогенност) и потенциалния риск от невропсихични нарушения. След излизането на решението на Европейската комисия по това преразглеждане всички държави членки, включително България, прилагат хармонизираните на европейско равнище препоръки по проблема, посочва още ИАЛ.", "date": "2020.01.14", "title": "Здравните власти: Няма данни за усложнения при българи, взимали лекарство против акне"}
{"url": "https://www.dnevnik.bg/sviat/2020/01/14/4015956_sasht_izvadiha_kitai_ot_spisuka_s_valutnite/", "text": "САЩ извадиха Китай от списък на страни, които манипулират валутните си курсове в своя изгода, предадоха \"Асошиейтед прес\" и \"Франс прес\", цитирайки шестмесечен доклад на американското министерство на финансите. Решението беше взето два дни преди предстоящото подписване на частично търговско споразумение между двете най-големи световни икономики, отбеляза вчера АФП. Пекин обаче остава в списък от 10 страни, които подлежат на наблюдение, заедно с Швейцария, Германия, Виетнам, Южна Корея, Ирландия, Италия, Малайзия, Сингапур и Япония. На 5 август миналата година Тръмп обвини Пекин, че е  оставил юана да отбележи спад спрямо долара , за да получи нечестно преимущество. Това беше първото подобно обвинение срещу която и да било страна от 1994 г., припомня АП. Китайската делегация за подписването на частичното търговско споразумение пристигна снощи във Вашингтон, отбелязва \"Ройтерс\". /БТА", "date": "2020.01.14", "title": "САЩ извадиха Китай от списъка с валутните манипулатори"}
{"url": "https://www.dnevnik.bg/bulgaria/2020/01/14/4015960_za_ninova_promenite_v_kabineta_sa_kato_smiana_na/", "text": "Лидерът на БСП Корнелия Нинова заяви пред Би Ти Ви, че  посочените в медиите имена за бъдещ министър на околната среда и водите  не били експерти и професионалисти, а политически лица. Именно заради това тя не очаква да се промени нещо съществено в сектора, като дори посочи, че \"следващата бомба е в енергетиката и здравеопазването\". По информация на \"Дневник\" три варианта за нов екоминистър обсъжда партията на Красимир Каракачанов - ВМРО, чийто представител беше Димов в кабинета. Това са депутатът и зам.-председател на ВМРО Искрен Веселинов, народният представител Емил Димитров, известен като Ревизоро, и настоящият ресорен зам.-министър Николай Кънчев. Кандидатът за наследник на  обвинения в умишлена безстопанственост заради водната криза в Перник  Нено Димов, който подаде оставка в петък, ще бъде определен на заседание на коалиционния съвет при премиера Бойко Борисов днес. Очаква се решаващата дума да има Борисов, а смяната в правителството да бъде гласувана в парламента до края на седмицата. \"Това ще е политическо назначение и няма да промени нищо. Всичко прилича на смяна на резервните гуми на автомобил, чийто двигател на работи. Тези хора не са професионалисти в сектора\", добави Нинова. По думите ѝ не само Димов е виновен за проблемите с водата. Според нея има институции, които отговарят за ВиК сектора, и трябва и от тях да се търси отговорност. \"Сбъркана е системата на управление. За 10 години се унищожиха институциите в България. Не работят регионалните екоинспекции, не работят местните ВиК дружества. Бойко Борисов направи така, че всички проблеми да се решават от един човек с разхвърлянето на едни пари. Така обаче проблемите не се решават, а се отлагат\", каза още Корнелия Нинова. Тя добави, че ще търси подкрепа за вота на недоверие срещу правителството сред независимите депутати и тези от ДПС и \"Воля\". Общо те правили 124 души, които са достатъчни вотът да мине.", "date": "2020.01.14", "title": "За Нинова промените в кабинета са като смяна на гумите на кола с неработещ двигател"}
{"url": "https://www.dnevnik.bg/sviat/2020/01/14/4015962_panamskiiat_kanal_shte_naloji_novi_taksi_za_preminavane/", "text": "Панамският канал ще наложи допълнителни такси на преминаващите кораби поради рекордно ниските равнища на водата в езерото Гатун, което е основният му източник на вода, предадоха \"Ройтерс\" и ДПА. От 15 февруари таксата ще се налага на всички плавателни съдове с дължина над 38 метра, които преминават през канала между Тихия и Атлантическия океан. Валежите тази година са били с 20 на сто по-малко от средното годишно равнище, се подчертава в изявлението на управата на канала. През последните няколко години валежите също са били по-ниски от средното, а водата се изпарява с 10 на сто по-бързо поради нарастването на средните температури с 0.5 до 1.5 градуса. Освен това броят на корабите, които получават разрешение за преминаване всеки ден, ще бъде намален от 32 на 27 и се въвежда административна такса. Ако равнището на водата в езерото Гатун се повиши, допълнителните мерки може да бъдат отменени.", "date": "2020.01.14", "title": "Панамският канал ще наложи нови такси за преминаване"}
{"url": "https://www.dnevnik.bg/na_put/2020/01/14/4015685_v_koi_durjavi_v_evropa_kumpingite_sa_nai-jelani/", "text": "Най-добрият къмпинг в Европа се намира в Австрия, шест от десетте най - добри са в Германия, а в стотицата отново доминират двете държави. Това следва от проучването на платформата  www.camping.info , която включва 23 000 къмпинга в 44 държави на континента. Наградите се основават на оценките на удовлетвореността на 148 864 къмпингари, публикували общо 190 824 коментара в платформата. Оценката обаче не е механичен сбор, а отчита натовареността и големината на къмпинга, съотнесени към споделяните впечатления, така че дори малките обекти да бъдат оценени подобаващо, обясняват съставителите й. Ето и десетте най-добри: 1. Camping Grubhof / Австраия 2. Naturisten FamilienSport- und NaturCamp Sonnensee / Германия 3. Campingpark Kühlungsborn / Германия 4. Rosenfelder Strand Ostsee Camping / Германия 5. Luxury Camping Schlosshof Resort /Италия 6. Camping Hopfensee / Италия 7. Camping Village Marina di Venezia / Италия 8. Camp MondseeLand / Австрия 9. Camping Murinsel / Германия 10. Naturcamping Spitzenort / Германия Повечето от къмпингите в стотицата са от Германия и Австрия. Затова съставителите са класирали 10 къмпинга от други държави, които заради голямата конкуренция на лидерите не биха попаднали в  топ 100. Ето ги: Skiveren Camping , Дания Polidor Camping Park , Хърватия Castel Camping L'Anse du Brick , Франция Camping Center Kekec , Словения Camping Lake Shkodra Resort , Албания Camping Alexa**** , Полша Camping Sarajevo , Босна - Херцеговина MARGARÉTA-BIA GUEST HOUSE & CAMPING NEAR BUDAPEST , Унгария Långsjön Stugor & Camping , Швеция Campsite Sikia , Гърция С близо 3 млн. потребители и над 35 млн. влизания къмпинг - платформата camping.info е най-посещаваният специализиран сайт в немскоезичните страни като обхваща 23 042 къмпинга от 44 европейски държави, се казва в съобщението на организацията. Популярността на сайта се дължи и на това, че предлага 27 езикови версии, смятат създателите му.", "date": "2020.01.14", "title": "В кои държави в Европа къмпингите са най-желани"}
{"url": "https://www.dnevnik.bg/sviat/2020/01/14/4015963_ogromna_dupka_se_poiavi_izvednuj_na_spirka_i_pogulna/", "text": "Най-малко шест души са загинали, а 16 са ранени, след като част от пътна настилка пред автобусна спирка потъна рязко и автобус с пътници пропадна в образувалата се дупка, съобщава Би Би Си. Инцидентът е станал в китайския град Синин, столица на провинция Цинхай. На кадри от охранителни камери се вижда как секунди,след като автобусът спира на спирката и докато пътниците все още се опитват да се качат и слязат, предната част на превозното средство рязко пропада в току-що образувала се дупка. Следва паника и експлозия. По данни на една от държавните медии диаметърът на дупката е почти 10 метра. За съжаление това не е първият подобен инцидент в Китай. През 2018 година четирима души загинаха, след като огромна дупка се появи на тротоар в град в югозападната част на страната, а през 2013 година при подобен инцидент загинаха петима души в град Шънджън в Югоизточен Китай.", "date": "2020.01.14", "title": ""}
{"url": "https://www.dnevnik.bg/sviat/2020/01/14/4015968_libiiskite_pregovori_v_rusiia_prikljuchiha_bez_sdelka/", "text": "Командирът на Либийската национална армия (ЛНА) Халифа Хафтар и Агила Салех, председател на парламента в Източна Либия, напуснаха Москва, без да подпишат споразумение за прекратяване на огъня с Правителството на националното съгласие на премиера Файез ас Сарадж, предаде ТАСС, цитирайки либийската агенция ЛАНА. В същото време се стигна до нови въоръжени сблъсъци в южната част на столицата Триполи. Телевизия \"Хадас\", базирана в Обединените арабски емирства (подкрепящи ЛНА), цитира изявление на Либийската национална армия, която заявява, че е решена да победи. Преговорите бяха непреки, след като Сарадж отказа да се срещне с Хафтар. По-рано беше съобщено, че Хафтар е поискал срок до тази сутрин, за да проучи споразумението за прекратяване на огъня, предложено след непреки преговори в Москва с правителството на националното съгласие. Преговорите за договаряне на безусловно и безсрочно спиране на огъня в Либия не се увенчаха с пробив, въпреки че на тях бе постигнат напредък. Това заяви днес пред репортери руският външен министър Сергей Лавров, цитиран от \"Ройтерс\". Според Лавров Сарадж и ръководителят на Висшия държавен съвет на Либия Халед ал Мешри са подписали споразумението за прекратяване на огъня. Турският външен министър Мевлют Чавушоглу (чиято държава подкрепя Сарадж и го прие ден преди разговорите в Москва) заяви, че Хафтар е поискал време за размисъл по споразумението до утре сутринта. Русия и Турция призоваха двата лагера да подпишат обвързващо споразумение за примирие, с което да бъде сложен край на продължаващата от девет месеца война и с което да бъде отворен пътят за стабилизиране на ситуацията в Либия. Срещата предхожда мирната конференция за Либия, която би трябвало да се състои тази неделя по думите на германския канцлер Ангела Меркел. Присъствие на събитието, замислено като част от рамката на ООН за решаване на конфликта (към Москва имаше критики, че  я нарушава с вчерашните преговори ), вече потвърдиха представители на Турция, Русия, Италия и други европейски сили.", "date": "2020.01.14", "title": "Либийските преговори в Русия приключиха без сделка"}
{"url": "https://www.dnevnik.bg/kultura/2020/01/14/4015970_stanislav_semerdjiev_otnovo_shte_e_rektor_na_natfiz/", "text": "На провелото се вчера общо събрание на НАТФИЗ за ректор беше избран отново проф. д-р Станислав Семерджиев. Той беше подкрепен от 93% от членовете на събранието, съобщиха от театралната академия. Семерджиев ще оглави висшето учебно заведение за четвърти път. Той ръководи НАТФИЗ в периодите 2003 - 2007, 2007 - 2011 и 2015 - 2019. \"Гласуваното доверие е спечелено с реформи в методологията на образование, обновяване на сградния и материалния фонд, разширяване на международното сътрудничество и партньорски програми, привличане на нови български и чуждестранни партньори и неуморима взискателност към работата на всички\", се казва в съобщението от НАТФИЗ.", "date": "2020.01.14", "title": "Станислав Семерджиев отново ще е ректор на НАТФИЗ"}
{"url": "https://www.dnevnik.bg/kultura/2020/01/14/4015991_evropeiskata_stolica_na_kulturata_za_2019-a_plovdiv/", "text": "Със скромна, но стилна церемония, Градът на тепетата закри своя мандат като официално средище на изкуствата. Работата на общинската фондация обаче продължава \"Заедно\" - това бе думата на Пловдив, който бе Европейска столица на културата през 2019 година заедно с италианския град Матера. С нея предаде и щафетата на следващите два града, които ще изпълняват същата роля през 2020 година - Риека, Хърватия, и Голуей, Ирландия. Това стана на скромна церемония на 12 януари в градския дом на културата \"Борис Христов\". Кметът Здравко Димитров и заместникът му, отговарящ за културата в общината - Пламен Панов, предадоха на зам. кметовете на Риека - Никола Ивануш, и на Голуей - Доналд Лайънс пластика на пловдивския художник Атанас Хранов. Тя представлява паве, изработено от гранита на 7-мото сринато местно тепе, оформено като разтворена книга с надпис \"Let's Stay Together\" (Нека останем заедно) - вероятно с намигване и тревога към надвисналия над Стария континент Брекзит.      Пловдив се раздели с ролята си на европейска столица на културата след 900 събития и над 1 милион участници и зрители в тях. След обявяването на титлата туризмът в града е нараснал с 40%, похвалиха се организаторите на церемонията. Събитията бяха разделени в 4 направления, като четирите сезона - пролетното \"Възраждане\", лятното \"Релаксиране\", есенното \"Трансформиране\" и зимното \"Сливане\". Затова и церемонията по предаването на щафетата бе доминирано от \"Четирите годишни времена\" на Вивалди, изпълнени от Камерния оркестър на пловдивската опера с диригент Диан Чобанов и солисти Лия Петрова и деца-лауреати на международни конкурси от местното музикално училище \"Добрин Петков\". Изпълнението се случи на фона на мулдимедийна презентация с кадри от Пловдив и събитията по време на мандата на града като европейска културна столица. За разлика от грандиозното събитие по откриването на програмата през януари 2019, което се проведе на най-големия затворен пловдивски булевард \"Цар Борис III\" с внушителна светлинна кула, Теодосий Спасов, Валя Балканска, удивителни фойерверки в нощното небе и стотици доброволци, закриването мина скромно и стилно. То разчиташе на талантите на местните музиканти, барокова музика, обрани балетни включвания на Петя Колева и Стефан Вучков. А последното изпълнение бе запазено за дамския фолклорен хор на пловдивската Академия за музикално, танцово и изобразително изкуство.      Общинска фондация \"Пловдив 2019\" не спира работа, след като предаде титлата \"културна столица\" на Риека и Голуей. С бюджет от 4,2 млн. лв. тя продължава да работи за утвърждаването на Пловдив като национален център на изкуствата и културна туристическа дестинация. Предстоят и интересни събития в близка Хърватия и по-далечна Ирландия, на които всички пловдивчани бяха поканени. Зам. кметът на Голуей дори бе довел двама доброволци от града си, които помагаха в организацията на събитието по закриването в Пловдив. Той съобщи, че мотото на техния мандат ще бъде \"Език, пейзаж, миграция\" и ще почете древното келтско наследство. Събитията в Риека ще бъдат организирани под надслов \"Вода,работа, миграция\", а градът ще бъде обявен за \"Пристанище на многообразието\".      Гости на събитието освен ръководителите на Пловдивската община и местните културни институции бяха министърът на културата Боил Банов, областният управител Дани Каназирева, дипломати и депутати. А местният чешит Стефчо Автографа, прочут в цялата страна ловец на знаменитости, за първи път в живота си бе облякъл костюм, за да изпрати годината на града си като културна столица.", "date": "2020.01.14", "title": "Eвропейската столица на културата за 2019-а Пловдив предаде щафетата на Риека и Голуей"}
{"url": "https://www.dnevnik.bg/zelen/2020/01/14/4015717_kak_moje_da_se_sujivi_ekoministerstvoro_sled_krizata/", "text": "През последната седмица беше разчупено мълчанието за  провалите на Нено Димов  като министър на околната среда и водите, като вече го критикуват не само дългогодишните му противници, но и представители на кръга на управляващите и дори безмълвната досега парламентарна опозиция. След множество искания на оставката му от природозащитни организации властта най-накрая престана да си прави \"оглушки\". Имаше  показен арест , който би могъл да предвещава немощно обвинение. Ще може ли обаче екоминистерството да започне да си върши работата след На фона на спряганите имена с икономическо образование и строителни интереси, от природозащитните организации поискаха  новият екоминистър да е с доказан интерес  към опазване на околната среда. Който и да стане министър, и при най-тежките съмнения за поръчки зад гърба му, които Димов  по негови собствени думи  изпълняваше, със сигурност ще трябва да разчита изцяло на експертния състав на екоминистерството. Част от наследството на Димов е обаче и Заместник-министрите не са еколози – двама са с икономическо образование от Свищов, а третият – с инженерно образование по биотехнологии, но само с административен опит. \"Капитал\" писа и за съмнения в  лобизъм и политически противоборства  между ГЕРБ и ВМРО във ведомството. В самите оперативни звена също много експерти са били уволнени или принудени да напуснат. Според източници на \"Дневник\" сред тях са бившият ръководител на отдел \"Натура 2000\" Росица Димова, предишният зам.-министър Бойко Малинов, както и ботаникът и бивш член на Националния съвет по биоразнообразие Калина Стоянова. Началникът на отдел \"Национална служба за защита на природата\", отговарящ за европейските зони от мрежата \"Натура 2000\" и за националните защитени територии, е юрист. Двата отдела, занимаващи се с тези две теми, са слети, като са освободени хората с дългогодишна практика. Показателно е, че основният служител, натоварен с \"Натура 2000\", е филолог. На този фон е важно следващият екоминистър не само да е човек с воля за опазване на природата, но и бързо да обяви конкурси и наеме експерти в МОСВ. Там към момента капацитетът не достига за възстановяване на щетите. на новия министър към решаването на проблемите, за които ще са му нужни добри експерти, биха били:", "date": "2020.01.14", "title": "Как може да се съживи екоминистерството след кризата \"Димов\""}
{"url": "https://www.dnevnik.bg/sport/2020/01/14/4015999_taisun_fjuri_shte_nokautiram_uaildur_za_dva_runda/", "text": "Малко повече от месец преди да се срещнат в мач реванш за световната титла в тежка категория, Дионтей Уайлдър и Тайсън Фюри застанаха един срещу друг в Лос Анджелис. Двамата боксьори участваха в пресконференция преди двубоя си в Лас Вегас на 22 февруари. Мачът ще бъде втори между двамата и ще бъде за пояса на Световния боксов съвет (WBC), който е притежание на Уайлдър. На 1 декември 2018 г. срещата помежду им завърши наравно. Фюри се закани, че този път ще нокаутира американския боксьор, въпреки че два пъти беше пратен в нокдаун в първата среща. Според Циганския крал той ще се справи за два рунда. \"Търся нокаута, ясно е, че няма да получа решение в моя полза в Съединените щати. Затова и наех треньор от \"Кронк\" като Шугархил Стюърт. Всички боксьори, минали през тази школа, са били със силна дясна ръка и аз ще съм поредният. Лека нощ! Омръзна ми от мачове със съдийски решения, ще се изправя срещу Уайлдър в центъра на ринга и по-добрият ще остане на краката си, другият пада\", каза Фюри. \"Искам го лице в лице. Ще го победя за два рунда, два. Сега може и да се смееш, но след това ще ме гледаш легнал по гръб.\" Двамата боксьори имаха по два мача след срещата си през 2018 г. Фюри нокаутира Том Шварц и победи по точки Ото Валин, въпреки че получи тежка аркада. Уайлдър нокаутира по зрелищен начин  Доминик Бризийл  и  Луис Ортис . \"Имахме по две загрявки, моите бяха по-опасни, а той (Фюри) заложи на сигурното. Аз се боря, за да оставя наследство в бокса, а той няма колан освен този, който му държи панталоните\", отговори Уайлдър и разкритикува съперника си за честата смяна на треньорите. \"Имам недовършена работа срещу него и ще я завърша. Ще го нокаутирам, защото съм кралят на джунглата. Ще му откъсна главата, ще го изхвърля през въжетата\", завърши Бронзовия бомбардировач.", "date": "2020.01.14", "title": "Тайсън Фюри: Ще нокаутирам Уайлдър за два рунда"}
{"url": "https://www.dnevnik.bg/zdrave/2020/01/14/4016017_vleze_v_sila_nov_imunizacionen_kalendar/", "text": "Реимунизацията срещу туберкулоза и пробата манту за 11-годишните отпадат. Досега на 11-годишните се полагаше проба манту и реимунизация, когато тя е отрицателна. Това е една от промените в  имунизационния календар , обяви пред Би Ти Ви главният държавен здравен инспектор Ангел Кунчев. Предвидено е намаляване на приема на пневмококовата ваксина за децата до 6-месечна възраст – от 3 на 2 дози. При децата на 12 години пък се въвежда реимунизация срещу коклюш. Новият имунизационен календар влезе в сила от началото на 2020 година. Ваксината срещу варицела става препоръчителна. Тя ще бъде за сметка на родителите и ще се купува от аптеките. Все още обаче не е налична в аптечната мрежа. Според д-р Кунчев ваксината за варицела трябва да влезе до няколко години в имунизационния календар, защото годишно от тази шарка се разболяват 30 хиляди души и при 0.5% от тях има усложнения. \"Това е немалък брой деца и възрастни, които карат тежко това заболяване, почти всяка година има и 2-3 смъртни случая\", уточни епидемиологът. По думите му в повече развити страни ваксината срещу варицела е включена в имунизационния календар. За туберкулозата Ангел Кунчев коментира, че в 2/3 от страните в Европа изобщо не правят туберкулозна ваксина, защото е много ниска заболеваемостта. В останалата 1/3 от държавите – основно от Централна и Източна Европа, правят един или два приема, а България е била единствената държава с пет приема след проба манту. \"Това не водеше до по-голям имунитет, а до повече работа за личните лекари и притеснения за родители. Когато не се изпълни както трябва пробата манту, много често дава неверни резултати\", уточни епидемиологът. Реимунизацията срещу коклюш на 12 години се въвежда, защото е установено, че защитата на тази възраст пада, а приемът на пневмококовата ваксина за децата до 6-месечна възраст е намален, защото два приема дават същата защита като три, обясни още д-р Кунчев.", "date": "2020.01.14", "title": "Влезе в сила нов имунизационен календар"}
{"url": "https://www.dnevnik.bg/sport/2020/01/14/4016009_grigor_dimitrov_pobedi_hurvatin_v_podgotovka_za/", "text": "Григор Димитров победи хърватина Борна Чорич с 6:3, 5:7, 10:8 в мач от демонстративния турнир Kooyong Classic. Надпреварата е използвана за подготовка преди Australian Open, който започва на 20 януари. Срещата продължи малко под два часа, а Димитров показа добра игра, за да се справи с Чорич, който е №28 в света в момента. Най-доброто му класиране в ранглистата беше преди година и половина, когато стигна до 12-а позиция. Българинът проби в четвъртия гейм на първата част, с което си осигури аванс и до края на частта не допусна грешка, за да я затвори с 6:3 след 38 минути игра. Вторият сет беше много оспорван, с дълги разигравания и продължителни геймове. Пробив дойде в последния момент, като при 6:5 в своя полза Чорич взе подаването на Димитров и така изравни резултата. В шампионския тайбрек имаше редица обрати, като Димитров водеше с 4:3, но след това Чорич обърна при 6:7. Последва серия на Димитров, за да може българинът да спечели с 10:8. \"Опитвах се да се фокусирам върху нещата, които зависят от мен. Атмосферните условия не зависят от мен. Обичам да съм тук, в Австралия, преди Australian Open. Опитвам се да остана позитивно настроен. Трябва да работя върху още неща и смятам, че мога да се представя още по-добре\", каза Димитров.", "date": "2020.01.14", "title": "Григор Димитров победи хърватин в подготовка за Australian Open"}
{"url": "https://www.dnevnik.bg/biznes/2020/01/14/4016003_danuchnite_niama_da_uduljat_sroka_za_vnedriavane_na/", "text": "Срокът за привеждане на дейността на търговците, използващи софтуер за управление на продажбите (СУПТО), с изискванията на Наредба Н-18 няма да бъде удължаван. Това обяви приходната администрация, след като нейни представители са разговаряли с Българска асоциация по информационни технологии (БАИТ). На нея са присъствали разработчици на софтуер за управление на продажбите. Проблемът на много фирми с този нов софтуер е, че е възможно да бъдат разкрити лични данни на техните клиенти или че е твърде скъп за размера на техния бизнес. По тази причина снощи имаше и протест пред сградата на Министерството на финансите. Повече вижте  тук . Експертите на приходната агенция съобщиха, че към момента има над 500 регистрирани софтуери за продажбите и процесът продължава интензивно. По думите на софтуерни разработчици част от клиентите отлагат внедряването на новите програмни продукти, като това ги поставя под риск от санкции. На срещата са коментирани и някои технически въпроси, които ще бъдат обобщени от БАИТ и предоставени на НАП за отговор. В съобщението до медиите не се посочва какви са те. От приходната агенция припомнят, че до края на януари всеки бизнес, използващ софтуер за управление на продажбите, трябва да го приведе в съответствие с изискванията на наредбата за касовите апарати. Фирмите, които отговарят на изискванията на наредбата (чиито продажби в брой са под 5% от приходите и за които са изпълнени два от трите критерия - приходи от продажби над 16 млн. лв., стойност на активите по баланс над 8 млн. лв. и персонал от над 50 души) и са избрали да използват СУПТО, който създава стандартизиран одиторски файл, трябва да съобразят дейността си с изискванията на Наредба Н-18 до 31 март 2020 г. Тези, които са избрали алтернативната възможност за отчитане на извършваните продажби – СУПТО със стандартизиран одиторски файл, трябва да уведомят за това НАП по електронен път до 31 януари 2020 г. Всички лица, използващи софтуер за управление на продажбите - независимо дали са или не са регистрирани по ЗДДС, трябва да приведат използвания от тях софтуер в съответствие с нормативните изисквания и да сменят или модифицират фискалните си устройства  Производител/разпространител може да разпространява софтуер, който не отговаря на изискванията, определени в наредбата, до  От   фискалните бонове, издавани от ЕСФП, следва да съдържат и данни за размера на ДДС, акциз, покупна и продажна цена на горивата във всяка касова бележка. Лицата, които извършват сервизно обслужване и ремонт на ИАСУТД, привеждат дейността си в съответствие с разпоредбите на наредбата. Издадените удостоверения за регистрация на тези лица са валидни до 29 февруари 2020 г. Лицата, използващи софтуер за управление на продажби, подават информацията относно използвания от тях софтуер в търговските обекти до 31 март 2020 г. Лицата, избрали алтернативната възможност за отчитане на извършваните продажби – СУПТО със стандартизиран одиторски файл, привеждат дейността си в съответствие с изискванията на наредбата  Лицата, които извършват продажби на стоки или услуги чрез електронен магазин и отговарят на условията, предвидени в наредбата, са длъжни да приведат дейността си в съответствие с всички изисквания в срок  Лицата, които извършват сервизно обслужване и ремонт на фискални устройства, привеждат дейността си в съответствие с разпоредбите на наредбата. Издадените удостоверения за регистрация на тези лица са валидни до 30 април 2020 г. Лицата, избрали алтернативната възможност за отчитане на извършваните продажби – СУПТО със стандартизиран одиторски файл, подават информация относно използвания от тях софтуер в търговските обекти до 31 май 2020 г. Лицата, които извършват продажби на стоки или услуги чрез електронен магазин и отговарят на условията, предвидени в наредбата, подават информацията относно използвания от тях софтуер в срок до 31 май 2020 г.", "date": "2020.01.14", "title": "Данъчните няма да удължат срока за внедряване на нов софтуер за търговците"}
{"url": "https://www.dnevnik.bg/bulgaria/2020/01/14/4016020_kmetut_na_nesebur_okonchatelno_ostava_na_posta_si/", "text": "Апелативният специализиран съд отказа да освободи от поста кмета на Несебър Николай Димитров. Искането на прокуратурата бе отхвърлено с основния мотив, че той е бил задържан и обвинен за купуване на гласове като кандидат за кмет, а не като кмет. Според защитата той няма да влияе на свидетели, няма да ги притиска да променят показанията си и няма опасност да извърши друго престъпление. \"Простил съм на всички. Никого не мразя. Връщам се на работа. Предстои ни да приемаме бюджета\", каза на излизане от съдебната зала кметът Николай Димитров.", "date": "2020.01.14", "title": "Кметът на Несебър окончателно остава на поста си"}
{"url": "https://www.dnevnik.bg/politika/2020/01/14/4015847_emil_dimitrov-revizoro_shte_bude_noviiat_ministur_na/", "text": "Депутатът от \"Обединени патриоти\" Емил Димитров, известен като Ревизоро, е кандидатът за нов министър на околната среда и водите. Номинацията му е на ВМРО и е обсъдена на заседание на коалиционния съвет при премиера Бойко Борисов, приключило преди минути. От екипа на Борисов уточниха за \"Дневник\", че кандидатурата е одобрена от министър-председателя. Решението Емил Димитров да бъде кандидатът за наследник на  обвинения в умишлена безстопанственост заради водната криза в Перник Нено Димов , който подаде оставка в петък, е взето снощи от ръководството на ВМРО, в чиято квота е ресорът. Предполага се, че е било одобрено от коалиционния партньор от НФСБ Валери Симеонов, който днес каза само, че срещата при Борисов е била изключително неприятна и пожела да звъни на тел. 112, за да го пуснат медиите да си ходи. След съвета при Борисов вицепремиерът и лидер на ВМРО Красимир Каракачанов даде да се разбере, че на срещата малкият коалиционен партньор е изразил несъгласие Нено Димов да се превръща в \"изкупителна жертва за всички грешки години назад\", тъй като е утвърждавал дадени му от ВиК дружествата графици, които са на подчинение на друго министерство - на регионалното развитие и благоустройството. Той информира, че за поста \"Обединените патриоти\" са предложили Емил Димитров-Ревизоро, но не каза дали кандидатурата е одобрена от премиера. По думите на вицепремиера основна задача на новия министър е да направи ревизия на цялата система, за да не се допуска водна криза и в други градове. Минути по-късно от екипа на Борисов уточниха, че Димитров е кандидатът за нов министър.      Другите две имена, които се обсъждаха в понеделник, бяха на депутата и зам.-председател на ВМРО Искрен Веселинов и на ресорния зам.-министър Николай Кънчев. Снощи представители на ВМРО чакаха среща с Валери Симеонов и не се ангажираха дали Емил Димитров-Ревизоро ще е единственият кандидат, макар да имаше непотвърдена информация, че той е фаворит. Днес Симеонов, който е имал конфликти с него заради законопроекти за домашната ракия и горивата, не обяви как се е съгласил с номинацията. Той не отговори еднозначно дали е стабилна коалицията. Емил Димитров-Ревизоро е от Перник, депутат е от патриотичната коалиция втори мандат и се води от гражданската квота на ВМРО. Той бе вносител на един от най-големите според опозицията лобистки закони - за  опрощаване на 58 млн. лв.  на братята Кирил и Георги Домусчиеви, който бе отменен след президентско вето. При избора на Сотир Цацаров за председател на антикорупционната комисия депутатът обяви, че той го е убеждавал да се кандидатира. Преди да стане ревизор, Димитров е бил хореограф. По времето на правителството на Симеон Сакскобургготски е бил шеф на митниците. В 12.40 ч. предложението за промени в състава на правителството бе внесено в парламента и се очаква да бъде гласувано утре или в четвъртък.", "date": "2020.01.14", "title": "Емил Димитров-Ревизоро ще е новият министър на околната среда и водите"}
{"url": "https://www.dnevnik.bg/zdrave/2020/01/14/4016027_sudut_otmeni_ramkoviia_dogovor_ot_2016_g_koito_vuvede/", "text": "Върховният административен съд (ВАС) окончателно обяви за нищожен Националния рамков договор от 2016 г., с който бяха въведени финансови лимити за лечебните заведения чрез поделяне на здравноосигурителните средства в основен и допълнителен пакет. Националният рамков договор определя правата и задълженията на здравната каса, лекарите, стоматолозите и изпълнителите на извънболнична медицинска помощ. През 2016 г. обаче Българският лекарски съюз (БЛС) отказа да подпише споразумението и действаше служебен рамков договор. Той беше  атакуван пред съда като незаконен от БЛС , Центъра за защита на правата в здравеопазването, Националното сдружение на частните болници. Решението вероятно ще предизвика лавина от дела на болници срещу здравната каса, пише в. \"24 часа\" и припомня, че лечебните заведения натрупаха милиони левове надлимитна дейност, която остана неплатена. От началото на 2019 г. няколко болници са завели и спечелили дела за изплащането на надлимитните дейности, пише още изданието. По информация от Центъра за защита на правата в здравеопазването здравната каса не е заплатила на болниците надлимитна дейност на обща стойност 26 млн. лева за 2016 г. С договора от 2016 г. наред с лимитите за лечебните заведения бе въведена и системата за пръстова идентификация, която трябваше да спре фиктивното отчитане на пациенти от болниците. През 2017 г.  Върховният административен съд отмени окончателно регистрацията  с пръстов отпечатък, но дотогава лечебните заведения вече бяха закупили пръстовите идентификатори.", "date": "2020.01.14", "title": "Съдът отмени рамковия договор от 2016 г., който въведе лимити за дейността на болниците"}
{"url": "https://www.dnevnik.bg/photos/2020/01/14/4015990_snimka_na_denia_kukeri_goniat_zloto/", "text": "По традиция както всяка година в селата около Перник, Брезник и Радомир се организират кукерски шествия.", "date": "2020.01.14", "title": "Снимка на деня: Кукери гонят злото"}
{"url": "https://www.dnevnik.bg/sviat/2020/01/14/4016028_niakolko_dushi_sa_arestuvani_v_iran_zaradi_svalianeto/", "text": "В Техеран вече има арестувани заради свалянето на украинския пътнически самолет миналата сряда. Това съобщи за \"Ройтерс\" официалният представител на съдебните власти Голамхосейн Есмаили. За агенция \"Тасним\" той обясни, че арестуваните са около 30 души. В събота ислямската република потвърди, че самолетът, в който загинаха 176 души малко след излитане от столицата ѝ,  е ударен от Революционната гвардия , тъй като е сметнат за вражеска ракета. Днес президентът Хасан Рохани повтори тогавашното си определение за случилото се като \"непростима грешка\" и настоя, че отговорност не може да носи само един човек, затова всички замесени ще бъдат наказани. \"Трябва да уверим хората, че това повече няма да се случи. Правителството на Иран е отговорно пред народа на Иран и пред другите страни, които са загубили свои граждани в тази самолетна катастрофа\", добави Рохани. Иран настояваше в продължение на няколко дни, че самолетът се е разбил заради техническа неизправност. Същевременно външният министър Мохамад Джавад Зариф  каза в съобщението, с което потвърди отговорността  на страната си за самолета, обвини отчасти \"американския авантюризъм\", довел до инцидента. В събота  започнаха протести в Техеран и други градове  след опита да иранските власти да скрият инцидента.", "date": "2020.01.14", "title": "Около 30 души са арестувани в Иран заради свалянето на украинския самолет"}
{"url": "https://www.dnevnik.bg/gradska_sreda/2020/01/14/4016051_jitelite_na_kv_ivan_vazov_iskat_zelena_zona_chas/", "text": "До април зелената зона в целия кв. \"Иван Вазов\" в София трябва да заработи, заяви кметът на район \"Триадица\" Димитър Божилов на последното обсъждане с граждани. Почти всички жители на квартала бяха за въвеждането ѝ час по-скоро, \"защото въртим по половин час вечер и няма къде да паркираме\", обобщи проблема един от участниците в дискусията. Кварталните улици са задръстени от коли, тъй като са близо до НДК и паркирането все още е безплатно. Фактът, че ще плащат по 100 лева годишно, за да имат право да паркират, не притесняваше хората. Те повече се вълнуваха дали ще може да се паркира от двете страни на улиците. Други питаха защо движението на тяхната улица ще е двупосочно, както е заложено в схемата, която показа зам.-кметът на района Руслан Баждеков. Той обяви, че двупосочни ще са само две улици в кварала - \"Петко Каравелов\" и \"Янко Забунов\", а всички останали ще са еднопосочни. На обсъждането присъства и временният изпълнителен директор на Центъра за градска мобилност (ЦГМ) Румяна Милова. Тя обясни процедурите и правилата при въвеждане на зелена зона. На въпрос за втора кола таксата няма ли да е с намаление, тя отговори, че цената ще е двойна, а за трети автомобил – тройна. Жителите на кв. \"Иван Вазов\" поискаха Милова да обещае, че с техните пари за паркиране ще се оправят съсипаните тротоари и зелени площи. \"За ремонт на тротоари ЦГМ е дал за 2019 г. 1.9 милиона лева. Те са в седемте района със зелена зона. За 2020 г. се предвиждат 2.5 милиона лева. Всички районни кметове могат да предлагат на ЦГМ кои тротоари да се оправят\", обясни тя, с което се разбра, че няма пряка обвързаност между новата зелена зона и предстоящите ремонти. Проект за организация на движението в квартала е подготвил зам.-кметът Баждеков и според него, ако се въведе зелена зона, тя ще е с 850 паркоместа. Официално в \"Иван Вазов\" живеят близо 10 хиляди души и едва ли зелената зона ще гарантира на всички място за паркиране. Един от жителите на квартала попита Милова кога ще се изградят паркинги, за да не се ползват само улиците за паркиране. Отговорът бе, че новият зам.-кмет по транспорта на Столична община Кристиан Кръстев вече е изпратил писмо до всички районни кметове да предлагат къде е най-спешно, но и възможно, изграждането на общински паркинги. \"След това тези предложения ще се гласуват в общинския съвет и едва тогава ЦГМ може да започне строителството им\", разясни Милова. \"Да се разреши паркирането само за живеещите в квартала. Такава е практиката в Европа. Там има два режима – единият е за кратко паркиране със заплащане пред обществени сгради – банки, училища и болници, а в жилищните квартали могат да паркират само живеещите там\", каза участник в обсъждането, представил се като често пътуващ из Европа. Кметът Божилов се съгласи, че в Италия има такава практика и там тя се нарича бяла зона. Друг жител от квартала се възмути защо на собствениците на гаражи няма да се разрешава абонамент за паркиране в зелената зона в квартала. \"Имам три апартамента и един гараж и какво – аз нямам ли право\", обърна се тя към директора на ЦГМ. \"По наредба на един апартамент се дава право на едно паркомясто\", лаконично обясни Милова. Тя добави, че право на абонамент за паркиране в зелена зона имат само граждани с постоянен адрес в квартала, а не с настоящ адрес. Шефът на ЦГМ обаче беше атакувана за липсата на контрол в зелените площи и пред местния Диагностично-консултативен център. Там има знак \"Забранено паркирането\", но винаги е пълно с коли, тъй като никой не ги санкционира, оплакаха се много граждани. Друг жител на квартала изпревари Милова и обясни, че това е работа на \"Пътна полиция\", а не на ЦГМ. \"Як контрол трябва! Иначе плащаш и пак няма да има къде да паркираш\", заяви Методи Лалов, председател на групата на \"Демократична България\" в Столичния общински съвет (СОС). Той подкрепи усилията на районния кмет на \"Триадица\" и обеща да гласува \"за\" при разглеждането на въпроса за зелена зона в кв. \"Иван Вазов\". Кметът Божилов накрая обяви, че има още ден-два, в които районната администрация ще приема предложения на граждани дали да има зелената зона. Според него това допитване е очертало нагласата на жителите за въвеждането ѝ. Предложението въпросът да се постави на районен референдум се оказа неприложимо, защото по закон нямало право да се организира на ниво район, обясни Божилов. Предстои документацията от общественото обсъждане да се изпрати в СОС, където първо ще бъде разгледана от ресорните комисии. Кметът на района се надява, че до април предложението за зелена зона ще бъде прието от общинския съвет и тя ще заработи.", "date": "2020.01.14", "title": "Жителите на столичния кв. \"Иван Вазов\" искат зелена зона час по-скоро"}
{"url": "https://www.dnevnik.bg/biznes/2020/01/14/4016023_pri_goliam_interes_durjavata_prodade_knija_za_200_mln/", "text": "Министерството на финансите успя да пласира в първия акуцион за годината държавни ценни книжа (ДЦК) за 200 млн. лв., като освен това тяхната доходност е отрицателна - минус 0.11%. Това означава, че инвеститорите, които са ги купили, ще плащат на държавата, а не обратното, съобщава  \"Капитал\" . Това е вече практика за няколко правителства в еврозоната заради политиката на Европейската централна банка на поддържане на отрицателни лихви. Според данните на БНБ за аукциона към него е имало голям интерес, като подадените поръчки са били сумарно за над 497 млн. лв., което е почти 2.5 пъти презаписване. Средната цена от всички поръчки е съответствала на -0.04% доходност, но финансовото министерство е одобрило само 200 млн. лв., какъвто беше и предварителният анонс. Така се стига до постигнатата -0.11% доходност, като е имало поръчки и при -0.21%. Банки са придобили 64% от обема на емисията, следвани от застрахователните дружества с 26.5% и пенсионните фондове с 9.5%. Изданието припомня, че не за първи път България пласира дълг при отрицателна доходност - през 2017 г. беше продадена емисия 4-годишни ДЦК при -0.19%, но тогава бяха пласирани едва 30 млн. лв. За пръв път обаче това се случва при по-следените от пазара петгодишни книжа, а също и спредът спрямо аналогичните германски ДЦК е рекордно нисък - 38 базисни пункта. Това естествено се дължи в голяма степен на външните условия, но за успешния аукцион допринася и напредъкът на България по пътя към еврозоната, както и свързаното с това покачване на кредитния й рейтинг, допълва вестникът. Друг плюс е, че новата емисия засега не води до покачване на задълженията на държавата. ", "date": "2020.01.14", "title": "При голям интерес държавата продаде книжа за 200 млн. лв. при отрицателна доходност"}
{"url": "https://www.dnevnik.bg/video/btv/2020/01/14/4016056_korneliia_ninova_za_rokadite_v_kabineta_ministrite_na/", "text": "\"Министрите на ГЕРБ не ги закачат. Обикновено коалиционният партньор понася отговорността. Според нас отговорността е преди всичко на премиера. Той сменя министрите, но и той въвежда начина на управление\", заяви лидерът на БСП Корнелия Нинова пред Би Ти Ви. Председателят на социалистическата партия коментира  ареста  и  оставката на министъра на околната среда и водите Нено Димов заради водната криза в Перник  и вота на недоверие срещу кабинета, подготвян от левицата. \"Борисов направи за 10 години така, че всички проблеми се решават от един човек. Политиката не е търговия. Не може, за да си купиш личното спокойствие, да разхвърлиш едни пари и да кажеш \"Проблемът е решен\". Не е решен. Проблемът е системен, структурен и отлаган и иска други мерки\", подчерта Нинова. Какво още каза тя гледайте във видеото и четете  тук.  ", "date": "2020.01.14", "title": ""}
{"url": "https://www.dnevnik.bg/sport/2020/01/14/4016025_zamurseniiat_vuzduh_v_melburn_dovede_do_otkazvane_ot/", "text": "Замърсеният въздух над Австралия в резултат на  горските пожари  доведе до хаос около организацията на Откритото първенство по тенис. Планираните тренировки в Мелбърн бяха отменени заради лошото качество на въздуха и гъстия дим над града. Квалификациите за надпреварата започнаха по-късно. В тях обаче се стигна до отказване на словенката Далила Якупович. Тя получи пристъп на корта и започна да кашля, като обясни, че това е заради дима. Проблемът с Якупович се появи при 6:4, 5:6 в срещата с Щефани Фогел. \"Бях много уплашена, че просто ще падна на корта. Никога не съм имала проблеми с дишането, нямам и астма, всъщност дори харесвам да играя в по-топло и влажно време. Точките бяха дълги и просто нямах въздух\", каза словенката. Според Якупович не е правилно организаторите да карат играчите да излизат на корта при такива условия. \"Не е здравословно за нас. Бях изненадана, мислех, че днес няма да играем, но нямаме голям избор.\" Подобни проблеми имаше и в демонстративната надпревара Kooyong Classic, където двубоят на Мария Шарапова срещу Лора Зигемунд беше прекратен във втория сет. След ситуацията в квалификациите организаторите обявиха, че занапред решения за срещите ще се взимат с помощта на медицински екипи, Бюрото по метеорология, както и учени от Агенцията за опазване на околната среда. В последните дни Мелбърн регистрира опасни нива на фини частици във въздуха, а качеството му е определено като \"много лошо\". Преди началото на Australian Open  Новак Джокович  призова турнирът да бъде отложен заради ситуацията в страната. Организаторите взеха решение, че  мачове могат да бъдат спирани , ако условията не са подходящи за игра.", "date": "2020.01.14", "title": "Замърсеният въздух в Мелбърн доведе до отказване от квалификациите на Australian Open"}
{"url": "https://www.dnevnik.bg/analizi/2020/01/14/4016073_komentar_na_denia_kak_se_sujiviava_umrial_kon_i/", "text": "                         Съживяването на това министерство много прилича на съветите на индианците дакота. Вместо това се започва рехабилитация, като: Снабдяват се с по-як камшик  Сменят ездача  Казват, че винаги са яздили този кон  Създават работна група, за да анализира коня  Посещават други места, за да видят как яздят там умрели коне  Повишават стандартите за качество за яздене на умрели коне    Плащат на хора от чужбина, които уж можели да яздят умрели коне  Включват обучителен модул, за да се научим да яздим по-добре  Правят сравнение между различни умрели коне Променят критериите, които определят кога един кон е умрял . Впрягат много умрели коне заедно, за да станем по-бързи  Обясняват: Никой кон не може да е толкова умрял, че да не може повече да го яздим! Правят проучване, за да видим има ли по-добри и по-евтини умрели коне  Създават група по качеството, за да се намери приложение на умрелите коне  Откриват независимо разходно перо за умрели коне Увеличават сферата на отговорност на умрелия кон  Развиват мотивационни програми за умрели коне (европрограми)  Преструктурират, за да може една друга област да получи умрелия кон.", "date": "2020.01.14", "title": "Коментар на деня: Как се съживява умрял кон и екоминистерство"}
{"url": "https://www.dnevnik.bg/sviat/2020/01/14/4016072_evropa_otvaria_putia_za_razpad_na_sdelkata_s_iran/", "text": "Великобритания, Франция и Германия задействаха механизма за решаване на спорове, заложен в споразумението за иранската ядрена програма.  Изявлението на външните им министри  дойде часове след като дипломати за пръв път съобщиха новината за агенция \"Ройтерс\". Това е най-решителната стъпка на европейските партньори в сделката, след като Техеран се отказа от ограниченията, заложени в документа, преди малко над седмица. Задействаният механизъм предвижда ЕС да уведоми останалите страни по нея - Русия, Китай и Иран - и да започне срок от 15 дни, да се изгладят различията по нея с Техеран, след като той се отказа да се придържа към договореностите. При провал може да бъдат възстановени санкциите срещу ислямската република. Преди това срокът може да се удължи няколко пъти, като се искат становища на комисии и панели, създадени на базата на сделката, като целият процес може да отнеме до 65 дни. При неуспех случаят се отнася до Съвета за сигурност на ООН, който трябва до 30 дни да реши дали санкциите, свалени заради сделката, да останат в действие. Ако не се гласува такава резолюция в този срок, ограниченията се възстановяват. През лятото на 2018 г. американският президент Доналд Тръмп се изтегли от сделката, сключена през 2015 г., и върна американските санкции срещу ислямската република. Оттогава оцеляването ѝ е под въпрос (особено след вторичните санкции, които САЩ налага на правещите бизнес с Иран дори извън страната), макар европейските страни по споразумението, Русия и Китай да настояват, че ще положат усилия и ще намерят начин да я спасят. Иран ги обвинява, че не полагат достатъчно усилия, за да спасят споразумението, а след ескалацията със САЩ в началото на месеца  обяви, че се отказва от ограниченията , които са наложени на ядрената ѝ програма чрез документа. \"Намерението ни не е да възстановим санкциите, а да се справим с различията си чрез самия механизъм, заложен в сделката,\" казва единият от дипломатите, интевюирани по-рано от \"Ройтерс\". В изявлението си първите дипломати на трите страни пък подчертават, че задействането на процедурата не значи, че се присъединяват към кампанията за оказване на максимален натиск върху Иран, давайки да се разбере че не желаят да участват в политиката на санкции на САЩ. Според източници на \"Гардиън\" решението се основава отчасти на опасения, че чрез отказа от ограниченията в ядрената сделка Иран може да разполага със способността да създаде атомна бомба след по-малко от година.  Междувременно британският премиер Борис Джонсън призова американския президент Доналд Тръмп да замени иранската сделка със собствена, за да гарантира, че ислямската република няма да се сдобие с ядрена бомба. Джонсън, за когото британските медии писаха, че е под нарастващ американски натиск да подкрепи Тръмп, заяви пред Би Би Си: \"Ако ще се отърваваме от нея, нека я заменим... със сделката на Тръмп. Президентът Тръмп прави страхотни сделки, както сам казва. Да работим заедно, за да заменим (ядреното споразумение с Иран и вместо него да е сделката на Тръмп.\" Външният му министър Доминик Рааб по-късно се разграничи от тези думи, като каза, че Лондон все още държи на сделката.", "date": "2020.01.14", "title": "Европа отвори пътя за разпад на сделката с Иран, Джонсън предложи Тръмп да сключи нова"}
{"url": "https://www.dnevnik.bg/bulgaria/2020/01/14/4016077_prokuraturata_e_vliazla_v_baseinova_direkciia_v/", "text": "Прокурори и разследващи полицаи са влезли в териториалното подразделение на Басейновата дирекция - Благоевград, съобщи \"Нова телевизия\". Пред сградата на Басейнова дирекция има бус на главната прокуратурата, както и представители на държавното обвинение, показва в свой репортаж медиата. Те се намират в кабинета на директора на дирекцията Радослав Георгиев. От ведомството отказват коментар. Не е известно дали причината е водната криза в Перник или състоянието на друг язовир, различен от снабдяващия Перник.", "date": "2020.01.14", "title": "Прокуратурата е влязла в Басейновата дирекция в Благоевград"}
{"url": "https://www.dnevnik.bg/bulgaria/2020/01/14/4016080_ne_priemame_neno_dimov_da_e_izkupitelna_jertva_zaiavi/", "text": "Ние не приемаме Нено Димов да бъде изкупителна жертва за всички грешки години назад, защото Нено Димов като министър на екологията утвърждава графиците, които му подават ВиК-ата\", заяви вицепремиерът и председател на ВМРО Красимир Каракачанов след заседанието на коалиционния съвет в Министерския съвет. Основната тема на заседанието бяха проблемите във водния сектор и  оставката на министъра на околната среда и водите Нено Димов заради водната криза в Перник.  \"Загубата на вода от стената на язовир \"Студена\" до преносната мрежа на Перник са близо един милион кубически метра на месец\", подчерта Каракачанов. По време на заседанието на коалиционния съвет  ВМРО са предложили мястото на Нено Димов да бъде заето от Емил Димитров.  \"Основната му задача ще бъде да се наеме с ревизии на цялата ВиК система\", обясни Каракачанов. ", "date": "2020.01.14", "title": ""}
{"url": "https://www.dnevnik.bg/sport/2020/01/14/4015955_vduhnoven_ot_ideite_na_kroif_i_shahmata_koi_e_noviiat/", "text": "Енрике \"Кике\" Сетиен – това е най-споменаваното име в Каталуня в последните часове, след като специалистът от Кантабрия е  новият треньор на \"Барселона\" . 61-годишният наставник беше обявен от испанските шампиони за наследник на освободения Ернесто Валверде, прекарал две години и половина на \"Камп ноу\". За широката публика Кике Сетиен не е толкова добре известно име. Визитката му включва работа в няколко по-скромни тима от долните дивизии, сред които \"Расинг\" (Сантандер), където основно се подвизава като футболист, а от 2015 г. се появи и в Ла Лига, водейки последователно \"Лас Палмас\" и \"Бетис\". Именно с андалусийците от \"Бенито Виямарин\" Сетиен привлече вниманието към себе си заради приятния стил на игра, който показваше отборът. Специалистът изведе \"Бетис\" до шесто място през сезон 2017-18 и класира тима за Лига Европа. След края на миналия сезон Сетиен напусна \"Бенито Виямарин\", но шест месеца по-късно получава шанса на живота си, за който, без да знае, се е готвил дълго. \"Искам противникът цял мач да тича след топката\" Сетиен, наричан в родния си град Сантандер Маестрото заради 12-те сезона, които прекарва при кантабрийци като играч, е треньор, който отлично пасва на разбиранията на \"Барселона\". Специалистът описва себе си като почитател на Йохан Кройф, обсебен от идеите на легендарния холандец. \"Помня, когато \"Барселона\" на Кройф се появи. Играеш срещу тях и прекарваш целия мач в гонене на топката, но така и не можеш да я докопаш. Още тогава си казах \"Това ми харесва. Ако не мога да съм в този отбор, искам един ден, ако съм треньор моите момчета да играят така\", разказва Сетиен на треньорски семинар през миналата година. Именно идеите на Кройф са това, което мотивира Сетиен и той бавно започва да налага такива разбирания в отборите, които води. Някъде нещата не му се получават, но в други тимове постига големи успехи. В \"Луго\" прекарва шест години и го изкачва в Сегунда дивисион за едва втори път в историяа на клуба. Пристига в \"Лас Палмас\", когато тимът от Канарските острови е в зоната на изпадащите, но завършва сезона на 11-о място. В \"Бетис\" идеите на Сетиен се виждат най-ясно, като отборът печели много от неутралните фенове със стила си на игра. Неслучайно след един мач между \"Бетис\" и \"Барселона\" на \"Камп ноу\" треньорът получава неочакван подарък. В съблекалнята на андалусийците влиза Серхио Бускетс, който дава фланелката си на Сетиен. \"За Кике, с обич и възхищение за начина, по който гледаш на футбола. Всичко най-добро\", изписва с маркер на фланелката си халфът на каталунците. По ирония на съдбата точно този мач на 11 ноември 2018 г.,  спечелен от \"Бетис\" с 4:3 , е единствената домакинска загуба в Ла Лига, която \"Барселона\" допуска при Ернесто Валверде. По-късно през сезона \"Бетис\"  побеждава като гост и \"Реал\" (Мадрид) , сякаш, за да допълни отличните впечатления. Сетиен никога не е крил и почитанията си към \"Барселона\" и конкретно Лионел Меси. Треньорът описва звездата на каталунците като \"лукс за всеки отбор\" и \"най-добрият футболист в историята\". Треньорът гросмайстор \"В шахмата едно от най-важните неща е да гледаш в перспектива. Не става въпрос къде са фигурите в момента, а къде ще бъдат след серия от ходове и какво ще ти донесе това. Същото е и във футбола\", казва през 2018 г. Сетиен, малко преди победата над \"Барселона\". Извън футбола, другият спорт, който вдъхновява новият треньор на каталунците е именно шахматът. При това Сетиен не се интересува просто да гледа и чете за шахматни партии, а сам по себе си е добър играч. \"Мога да кажа, че едно от най-големите ми постижения като шахматист е да се изправя срещу легенди като Гари Каспаров и Анатолий Карпов\", добавя 61-годишният треньор.      Той играе демонстративни партии срещу световните шампиони и се увлича много по шахмата. \"Шахът ме научи на търпение, капацитет за анализиране на ситуациите и контрол над емоциите. Мисля, че той ми помогна много да анализирам по-добре и това, което се случва във футбола\". За Сетиен най-важното във футбола е не просто резултатът от даден мач, а начинът, по който той идва. \"В крайна сметка футболът е за хората и трябва да им носи наслада, това е игра, това страст. Хората идват на стадиона, искайки положителни емоции и ние сме тези, които трябва да им ги дадем.\"", "date": "2020.01.14", "title": "Вдъхновен от идеите на Кройф и шахмата: кой е новият треньор на \"Барселона\""}
{"url": "https://www.dnevnik.bg/photos/2020/01/14/4016015_fotogaleriia_nai-gledanite_chujdestranni_filmi_za_2019/", "text": "Дневник\" представя най-гледаните чуждестранни филми по българските кина за изминалата 2019 г. В първите десет няма нито един филм, който да не е вдъхновен от комикси, да е част от поредица или да е римейк.  Десети с 107 249 зрители е \"Аквамен\", в който Джейсън Момоа се превъплъщава в едноименния герой. Заглавието се превърна в най-успешния филм от вселената на DC Comics c приходи от над 1.1 млрд. долара по целия свят. В него Артър Къри, отгледан от баща си Том, научава, че законният наследник на подводното кралство, като в същото време се чувства отхвърлен и от двята свята. Режисьорът Джеймс Уан отдава почит на оригиналния комикс, като в същото време го преосмисля за съвременната публика.", "date": "2020.01.14", "title": "Фотогалерия: Най-гледаните чуждестранни филми за 2019 г."}
{"url": "https://www.dnevnik.bg/skorost/2020/01/14/4016112_ot_putna_policiia_sa_pritesneni_ot_katastrofite_ot/", "text": "От началото на годината правят впечатление тежките катастрофи, предизвикани от водачи с малък опит за волана, каза днес пред журналисти инспектор Лъчезар Близнаков от Пътна полиция. Последният случай е от ранните часове на деня днес, когато 18-годишна жена, с едва половин година стаж, губи контрол над автомобила си и катастрофира. Тежко е ранена сестрата на жената. За 6 месеца водачът има четири нарушения. Проверка след инцидента открива употреба на амфетамини, допълни Близнаков. Той припомни и случай от уикенда, при който 19-годишен водач самокатастрофира на пътя Плевен-Троян, пада в пропаст и загива, като е открит два дни след инцидента. От Пътна полиция съветват родителите да пътуват с децата си в първите месеци след взимане на книжка, за да се уверят, че са достатъчно подготвени. Според инспектор Близнаков много са факторите точно новите шофьори да допускат тежки инциденти, но основният е липсата на дисциплина. От полицията обръщат внимание, че въпреки липсата на сериозни снеговалежи пътищата са коварни, защото в сутрешните и вечерните часове може да има поледици. Друг проблем са мъглите, с които малко шофьори се съобразяват. От началото на годината до днес в страната са станали над 170 тежки катастрофи с повече 13 загинали и над 200 ранени. Три от жертвите са в ударен от влак на прелез край Сливен автомобил. Той е преминал при спусната бариера. Шофьорът на колата има 8-годишен стаж и документирани над 80 нарушения.     ", "date": "2020.01.14", "title": "От Пътна полиция са притеснени от катастрофите на шофьори без опит"}
{"url": "https://www.dnevnik.bg/politika/2020/01/14/4016085_demokratichna_bulgariia_prizova_vsichki_danni_na/", "text": "Разходите на здравната каса растат значително през последните години без видим ефект върху качеството на здравеопазването. Плащането на лекарства на завишени цени на някои болници и други схеми за източване на касата се говори отдавна, но за първи път получаваме потвърждение от такова ниво. Това се казва в позиция на \"Демократична България\", след като в интервю пред \"Дарик\" в събота шефът на касата Дечо Дечев  обяви схемата за завишените цени на лекарствата . Според обединението, за да види обществото пълната картина на злоупотребите в касата, трябва всичките й данни да бъдат публикувани съгласно изискванията на Закона за достъп до обществена информация. \"От \"Демократична България\" призоваваме д-р Дечев в оставащия период на мандата си (който изтича на 12 март - бел. ред.) да публикува максимално много данни в отворен, машинно четим формат, така че да са възможни анализи и проверка на изнесените твърдения\", посочват от обединението. Данните, които трябва приоритетно да бъдат отворени, са за всички реимбурсирани лекарства с техните кодове, идентификатор на юридическото лице, на което са изплатени средства, и изплатената сума, както и месецът на съответните събития, посочват от \"Демократична България\". Допълват, че данните трябва да бъдат детайлни, а не агрегирани, за да не бъдат скрити важни заключения чрез статистически трикове. \"От \"Демократична България\" предлагаме на д-р Дечев експертна техническа и юридическа подкрепа, за да постигне тази прозрачност, в случай че срещне съпротива в организацията, която управлява\", се казва в позицията на обединението. В нея се допълва, че здравната каса трябва да бъде много по-прозрачна, за да може изтичането на средства да бъде пресечено чрез обществен натиск, който е възможен само когато има достатъчно конкретни данни.", "date": "2020.01.14", "title": "\"Демократична България\" призова всички данни на здравната каса да станат публични"}
{"url": "https://www.dnevnik.bg/skorost/2020/01/14/4016124_uchebni_avtomobili_blokiraha_centura_na_sofiia/", "text": "Около 300 учебни автомобила от различни градове на страната паркираха днес на площад \"Александър Батенберг\" в София, като блокираха движението от президентството до Руската църква. Поводът е протест на преподавателите по авто-мото подготовка. Той започна в 12 часа, а движението беше пуснато около 16 часа. Протестиращите са против предлаганите  промени в наредбата за обучение  на любители шофьори, която предвижда учебните часове да се увеличат от 31 на 42. Освен това се планира и въвеждане на по-строг електронен контрол. Автоинструкторите подчертаха, че всеки, които не се чувства подготвен, може да вземе допълнителни часове. Освен това задължително се полагали такива за скъсаните на изпита кандидати за книжка. Що се отнася до електронния контрол, недоволни са от допълнителните разходи, които трябва да направят, като подозират и корупционна схема с избора на доставчик на оборудването.      Протестиращите посочиха, че причината  нови водачи да предизвикат  тежки катастрофи не е у инструкторите, а у тези, които ги пускат на изпита (служители на министерство на транспорта) и извършват последващия контрол - Пътна полиция. Автоинструкторите подчертаха, че учебната документация за обучението за получаване на книжка става по философия, заложена преди 30 години. \"Има много несъвършенства в закона за движение по пътищата и наредбите към него. В учебните планове има неадекватни текстове\", обобщиха недоволните. Стефан Малковски от Националния автоинструкторски съюз посочи, че инструкторите настояват да подлежат на контрол от министерството на образованието, а не от министерството на транспорта, както е сега. \"Ние не сме шофьори. Ние сме преподаватели\", обобщи той.      За днес за насрочени срещи на протестиращите в Министерството на транспорта и Министерството на образованието. Не всички автомобилни инструктори обаче са срещу предлаганите промени. През лятото представители на  няколко организации  се изказаха в подкрепа на новостите.", "date": "2020.01.14", "title": "Учебни автомобили блокираха центъра на София"}
{"url": "https://www.dnevnik.bg/sviat/2020/01/14/4016143_london_oficialno_othvurli_vtori_referendum_v/", "text": "Британският премиер Борис Джонсън изпрати на шотландския първи министър Никола Стърджън писмен отговор, с който отхвърля молбата ѝ за предоставяне на правомощия за произвеждане на референдум за независимостта на Шотландия, предаде \"Ройтерс\". Подобен референдум не може да бъде произведен без съгласието на британското правителство. Никола Стърджън отправи през декември писмено искане към Джонсън за започване на преговори или за предоставяне на правомощия на регионалното правителство на Шотландия да организира референдум, припомня \"Ройтерс\". \"Не мога да се съглася с искането за предоставяне на правомощия, които ще позволят произвеждането на нови референдуми за независимост\", пише Джонсън в отговора си на Стърджън, който бе публикуван от британския премиер в \"Туитър\". Джонсън припомня, че идеята зад организирания през 2014 г. референдум за независимост в Шотландия е била вотът да е един в рамките на едно поколение. Ако бъде произведен нов референдум за независимост, политическият застой в Шотландия от последното десетилетие ще продължи. Време е всички ние да работим за единството на Обединеното кралство, изтъква Джонсън в писмото си до шотландския първи министър. /БТА", "date": "2020.01.14", "title": "Лондон официално отхвърли втори референдум в Шотландия"}
{"url": "https://www.dnevnik.bg/sport/2020/01/14/4016158_cska_e_poluchil_tri_oferti_za_ali_sou/", "text": "Ръководството на ЦСКА е получило три оферти от чуждестранни клубове за голмайстора си Али Соу, съобщиха от клуба. Червените коментираха медийни публикации относно бъдещето на гамбийския нападател, според които Соу може да премине в \"Ал Ахли\" от Египет. \"Истината е, че при нас досега са постъпили три много силни оферти за негов трансфер. Интересът от страна на чуждестранни клубове е логичен и очакван, но пред ръководството на ЦСКА не стои на дневен ред раздяла с футболиста на всяка цена\", обясниха от ЦСКА. През есента Али Соу вкара девет гола в 24 мача във всички турнири. Той пристигна при червените преди година, като първоначално игра под наем на \"Българска армия\" от \"Киево\", но през лятото беше откупен срещу 350 хиляди евро. По непотвърдена информация ЦСКА е в контакт и с клуб от Саудитска Арабия, който се интересува от Соу. На старта на зимната подготовка треньорът на тима Милош Крушчич обясни, че е  нужно подсилване в атака . През миналата година червените продадоха най-добрите си атакуващи играчи за близо 10 милиона евро, разделяйки се с Кирил Десподов (\"Каляри\"), Фернандо Каранга и Мауридес.", "date": "2020.01.14", "title": "ЦСКА е получил три оферти за Али Соу"}
{"url": "https://www.dnevnik.bg/sviat/2020/01/14/4016246_mark_hamil_iztri_feisbuk_akaunta_si_v_znak_na_protest/", "text": "Актьорът от \"Междузвездни войни\" Марк Хамил изтри фейсбук акаунта си в знак на протест срещу политиката на компанията, която допуска политици да лъжат аудиторията си в реклами. \"Толкова съм разочарован, че  Марк Зукърбърг  цени печалбата си повече от истината, че реших да изтрия фейсбук акаунта си. Знам, че на света не му пука, но ще спя по-спокойно\", написа Хамил в \"Туитър\". Реакцията на Хамил е поредната критика към социалната мрежа, която прецени, че ще позволи на политиците да разпространяват реклами, дори ако лъжат в тях.  \"Туитър\" забрани изцяло политическите реклами  на платформата си, а  \"Гугъл\" ограничи  възможностите за таргетирането им. \"Фейсбук\" обаче няма такива намерения и в блогпост директорът по продуктовия мениджмънт Роб Ледърн защити позицията на компанията. \"Не смятаме, че решенията за политическите реклами трябва да се взимат от частни компании, ето защо настояваме за регулация, която да важи за цялата индустрия\", писа той. \"Нашите регулации се основават на принципа, че хората трябва да получават информация от тези, които искат да ги ръководят, независимо каква, и тя трябва да бъде проверявана и обсъждана публично.\" Повече за правилата Миналата година \"Фейсбук\" обяви, че  публикациите на политици няма да бъдат проверявани  за дезинформация (както всички останали) и няма да бъдат сваляни, дори да нарушават стандартите за реч на омразата (освен ако социалната мрежа не прецени изрично, че става въпрос за изказвания, които могат да разпалят насилие). \"Не смятаме, че е наша работа да ставаме рефери на политически дебати или да предотвратяваме това политиците да стигат до аудиторията си и да бъдат обект на публично обсъждане и проверка\", каза вицепрезидентът на \"Фейсбук\" Ник Клег, който е и бивш вицепремиер на Великобритания. Програмата за проверка на факти разчита на външни сътрудници да проверяват сигналите за фалшиви новини, а след тяхната оценка \"Фейсбук\" намалява разпространението на въпросното съдържание, показва на потребителите истински новини, свързани с темата, и наказва  страниците, които често разпространяват лъжи . Речта на политиците обаче няма да подлежи на тези проверки. Изключение ще се прави само ако политикът сподели вече класифицирана като лъжлива информация. В такъв случай ще се прилагат горните мерки. \"От 2016 г. \"Фейсбук\" има изключение за \"новинарската стойност\". Това означава, че ако някой наруши  стандартите на общността , можем да позволим това съдържание да остане видимо, стига да преценим, че  общественият интерес  хората да го видят е по-голям от опасността\", обяснява още Клег. Сега постовете на политиците ще бъдат класифицирани по подразбиране като такова съдържание.", "date": "2020.01.14", "title": "Марк Хамил изтри фейсбук акаунта си в знак на протест"}
{"url": "https://www.dnevnik.bg/sviat/2020/01/14/4016233_poddrujkata_na_windows_7_spira_ot_dnes/", "text": "От днес компанията \"Майкрософт\" спира да поддържа операционната система Windows 7, се казва в съобщение. Технологични издания отбелязват, че официалният край на поддръжката отваря вратите за хакери, тъй като няма да се поправят никакви уязвимости, открити след тази дата. Устройствата, на които системата е инсталирана, няма да спрат да работят, но няма да има повече възможност за техническа поддръжка за всякакви проблеми, актуализации на софтуер или актуализации на защитата или корекции, уточнява компанията в съобщение,  достъпно и на български . Компютър, изпълняващ Windows 7, без последващи актуализации на софтуера и защитата \"ще бъде изложен на по-голям риск от вируси и злонамерен софтуер\", продължава компанията и препоръчва Windows 10 като най-добър вариант потребителите да останат защитени, и то на нов компютър. \"Въпреки че е възможно да инсталирате Windows 10 на старото си устройство, това не е препоръчително.\" Windows 7 се появи на пазара през октомври 2009 г. Прекратяването на поддръжката бе обявено още през 2017 г. Първоначалният план бе операционната система да се поддържа само пет години, но популярността ѝ (тя бе най-ползваната в света от лятото на 2011 г. до пролетта на 2017-а) принуди \"Майкрософт\" да удвои периода.", "date": "2020.01.14", "title": "Поддръжката на Windows 7 спира от днес"}
{"url": "https://www.dnevnik.bg/video/deniat_s_veselin_dremdjiev/2020/01/14/4016244_niama_da_se_suberat_ochakvanite_prihodi_ot_tol-taksi/", "text": "Тол-системата така или иначе ще се случи, но няма да съберат тези пари, за които се говори - по 50-60 милиона лева на месец\", коментира в предаването \"Денят с Веселин Дремджиев\" по ТV+ и TV1 бившият изпълнителен директор на БДЖ Християн Кръстев. На 10 януари, заплашен от  масови протести  от браншовите организации в транспортния сектор, премиерът Бойко Борисов се съгласи тол-системата да тръгне с цените, които те предлагат. На среща в Министерския съвет министър-председателят се договори с представители на бранша цените за километър пробег да паднат, а от обхвата на системата са извадени и второкласните пътища. \"Още преди срещата между превозвачите и премиера Бойко Борисов в петък беше ясно какво ще се случи. Беше ясно, че има договорка между премиера и превозвачите. Тези хора ги познаваме не от вчера и не от днес, а от години наред. Те един път идват да стачкуват от нещо, от което не са доволни, а втория път идват да протестират, защото някой идва да сваля правителството на Борисов и искат да го подкрепят. Още преди срещата беше ясно, че цените ще бъдат променени и пари за пътища няма да има и тази година\", коментира Християн Кръстев. Цялото интервю с бившия директор на БДЖ гледайте във видеото, а какво се случи на срещата между превозвачите и Бойко Борисов на 10 януари може да прочетете  тук. ", "date": "2020.01.14", "title": ""}
{"url": "https://www.dnevnik.bg/sport/2020/01/14/4016135_s_ogromen_skok_v_prihodite_barselona_e_nai-bogatiiat/", "text": "Барселона\" е клубът с най-големи приходи в света на футбола, показва 23-ото издание на годишния доклад на \"Делойт\" - Money League. Испанският шампион измества \"Реал\" (Мадрид) от върха, като каталунците са първият клуб в историята, преминал границата от 800 милиона евро за една година. Общите приходи на 20-те клуба в класацията за 2018-2019 бележат рекорд, като преминават границата от 9 млрд. евро. Постигнатите 9.3 млрд. евро са с 11% повече спрямо предходното издание на доклада, уточняват авторите му. \"Барселона\"  оглавява за пръв път класацията след огромен скок в приходите. Каталунците отчитат 840.8 милиона евро за сезон 2018-19, като ръстът е с цели 150.4 милиона спрямо предишната финансова година. Преднината на \"Барселона\" пред \"Реал\" е 83.5 милиона евро, като това е най-голямата разлика между първите два клуба в историята на класацията. Най-голямо е увеличението при приходите от реклама, където \"Барселона\" реализира 383.5 милиона евро, което е повече от общия резултат на 12-я в класацията \"Борусия\" (Дортмунд). Постижението на каталунците в тази графа са се увеличили с 61 милиона евро. Испанският шампион отчита още 159 милиона евро приходи в деня на мача и 298 милиона от реклама, като увеличението е съответно 14 и 75 милиона. \"Барселона е пример за клуб, който се адаптира към променящите се пазарни условия, разчита по-малко на приходите си от излъчване и се съсредоточава върху нарастващите приходи от обхвата на клуба\", се казва в доклада на \"Дейлойт\". От компанията отчитат, че каталунците ще задържат първото си място и в следващото издание на класацията.  Трети с резултат 711.5 милиона евро e \"Манчестър юнайтед\", който беше начело за сезони 2015-16 и 2016-17. \"Червените дяволи\" са изправени пред угрозата да изгубят за пръв път мястото си като клубът с най-големи приходи във Висшата лига. От \"Делойт\" прогнозират, че  неучастието в Шампионската лига ще бъде удар финансите на \"Юнайтед\"  заради значително по-малкото пари от телевизионно излъчване. \"Червените дяволи\" се очаква да достигнат ниво от 560 до 580 милиона евро, като с потенциал да ги задминат са \"Манчестър сити\" (610.6 млн. евро) и европейският шампион \"Ливърпул\" (604.7), които са съответно шести и седми в класацията. Осми е \"Тотнъм\" с 521.1 милиона евро, като за пръв път от сезон 1996-97 \"шпорите\" са клубът с най-големи приходи от отборите в Лондон. Доминацията на отборите от Висшата лига в топ 20 в класацията се допълва от \"Челси\", \"Арсенал\", \"Уест хем\" и \"Евертън\".", "date": "2020.01.14", "title": "С огромен скок в приходите \"Барселона\" е най-богатият футболен клуб"}
{"url": "https://www.dnevnik.bg/bulgaria/2020/01/14/4016066_vaksinata_za_varicela_veche_e_preporuchitelna/", "text": "Ваксината за варицела вече е препоръчителна. Това става с промените в имунизационния календар, които влязоха в сила в началото на тази година. \"Моето лично мнение е, че е дошъл моментът  тази ваксина  да стане задължителна. Миналата година имаме 30 000 случая на варицела. Почти всяка година имаме и по 2-3 смъртни случая\", коментира пред Би Ти Ви главният държавен здравен инспектор Ангел Кунчев. Той съобщи, че ваксината ще бъде за сметка на родителите и ще се купува от аптеките. Все още обаче не е налична в аптечната мрежа. Какви още промени са направени в имунизационния календар четете  тук. ", "date": "2020.01.14", "title": ""}
{"url": "https://www.dnevnik.bg/sviat/2020/01/14/4016273_i_sloveniia_obeshta_da_e_vuglerodno_neutralna_strana/", "text": "Словения е поредната страна от Европейския съюз, която пое ангажимент до средата на века икономиката ѝ да не изхвърля повече въглеродни емисии, отколкото е способна да преработва и абсорбира. Основният метод ще е намаляване употребата на изкопаеми горива и модерни решения за транспорта, жилищата и бизнеса, съобщи \"Ройтерс\". Намеренията на повечето държави в ЕС са тази година тази амбициозна цел да бъде фиксирана със закон. Някои от тях, включително Франция и Великобритания, вече поеха едностранно такъв ангажимент. Правителството в Любляна трябва да одобри проекта след консултации в следващите месеци. Намеренията на Словения са вписани в Националния енергиен и климатичен план, определен като първата стъпка към \"общество, неутрално към предизвикването на климатични промени\". Конкретната цел е за следващите 10 години - до 2030 г. - парниковите емисии да бъдат намалени с поне 36% спрямо нивата от 2005 г. До 2027 г. Словения трябва да реши дали да строи нова ядрена централа, тъй като тази в Кръшко трябва да спре през 2043 г., се казва още в плана. Премиерът Мариян Шарец призовава да се построи нова централа в отговор на очакваното повишено търсене на енергия. Не по-късно от 2050 г. в Словения трябва да се прекрати употребата на въглища, посочва още планът. Удвояване - от 13% сега на 27% до 2030 г. - трябва да има в употребата на възобновяеми източници. Водещият принцип ще е да се подобри енергийната ефективност и по-доброто използване на материали във всички сектори.", "date": "2020.01.14", "title": "И Словения обеща да е въглеродно неутрална страна до 2050 г."}
{"url": "https://www.dnevnik.bg/video/svobodna_evropa/2020/01/14/4016196_kak_se_jivee_prez_studenata_zima_v_sibir/", "text": "При температури от минус 40 градуса по Целзий единствените, които остават през зимата в село Тумул в руския регион Якутия, са местните фермери и семействата им. Но техните традиции и занаятите оцеляват, въпреки че населението непрекъснато намалява. Някои от местните все още слагат хляб и сол в печките си като жертвоприношение за духовете. ", "date": "2020.01.14", "title": ""}
{"url": "https://www.dnevnik.bg/sviat/2020/01/14/4016152_pregovori_s_katalunia_-_cenata_na_noviia_mandat_na/", "text": "За новото испанско правителство на премиера Педро Санчес, което встъпи в длъжност вчера, основното предизвикателство ще бъде да опита да намери решение на кризата в Каталуня, където прие да води спорни преговори със сепаратистите. Тези преговори бяха необходимо условие за това депутатите от сепаратистката партия Републиканска левица на Каталуня (ERC) да гласуват \"въздържал се\" при  вота на доверие в испанския парламент миналата седмица , за да може Санчес, който дойде на власт през юни 2018 г., да остане на премиерския пост. След преговори с ERC социалистите приеха много скоро да бъдат проведени обсъждания между централното правителство и контролираното от сепаратистите регионално правителство, за да бъде \"разблокиран и канализиран политическият конфликт за бъдещето на Каталуня\". Предвиден е вот, на който каталунците да се произнесат по евентуалните споразумения, които ще бъдат постигнати при преговорите. \"Каталунският въпрос е основният проблем в Испания от пет или шест години и това е първият път, когато някой решава да се справи с него чрез преговори\", казва политологът Ернесто Паскуал от Каталунския отворен университет. Какво споразумение? Големият въпрос е за обхвата на преговорите, доколкото позициите на двете страни са диаметрално противоположни. Сепаратистите искат да бъде обсъден въпросът за референдум за самоопределяне и за амнистия на каталунските лидери, вкарани в затвора или избягали в чужбина след опита за отделяне от Испания през 2017 г. Социалистите обаче вече заявиха, че подобен референдум в Каталуня чисто и просто е невъзможен. В споразумението между социалистите и Републиканската левица на Каталуня се говори за \"диалог по всички направени предложения\", но се подчертава, че резултатът от преговорите ще бъде в рамките на правния и демократичен ред и при спазване на конституцията. А \"референдум за самоопределяне в Каталуня не е възможен в рамките на испанската конституция\", заяви преподавателят по конституционно право Шавие Арбос. \"Няма да станем свидетели на референдум като този в Шотландия през 2014 г.\", казва историкът и експерт по политиката Жоан Ескулиес. За промяна в конституцията с цел включване в нея на възможността за подобен вот е необходимо квалифицирано мнозинство, каквото не може да се получи заради противопоставянето на големите партии, сред които и социалистите. Според Жоан Ескулиес е малко вероятно обсъжданията да се фокусират върху \"споразумение, което да изясни и да фиксира черно на бяло компетенциите на региона и което да даде на Каталуня специален статут в Испания\". Богатият регион в Североизточна Испания вече разполага с широки компетенции в сферите на здравеопазването, образованието и опазването на реда, но част от населението му обвинява държавата, че не инвестира достатъчно в Каталуня и иска да съхранява още повече каталунския език и култура. Според проучване на регионалното правителство въпросът с независимостта разделя Каталуня - 47.9 процента от населението са против нея, а 43.7 процента я подкрепят. \"Предателство\" според десните В сегашната напрегната обстановка, при която през октомври имаше демонстрации в Каталуня, понякога придружавани от насилие, всякакви отстъпки спрямо сепаратистите ще бъдат сериозно атакувани от крайнодясната партия \"Вокс\", която вече обвини Педро Санчес в \"предателство\" заради това, че е останал на власт с гласовете \"въздържал се\" на Републиканската левица на Каталуня. Десните политически сили без никакво съмнение ще оспорят пред Конституционния съд евентуално споразумение, което дава повече правомощия на региона. Консерваторите вече постъпиха по този начин през 2006 г. по повод автономния статут на Каталуня, част от който бе отменена от конституционните съдии. \"И ако пак се стигне до подобен случай, това ще провокира в Каталуня недоволство подобно на тогавашното, което подхрани сепаратисткото движение\", изтъква Арбос. Атака няма да дойде само от дясната опозиция - обсъжданията, обещани на Републиканската левица на Каталуня от Санчес, бяха разкритикувани и от сепаратистката партия на бившия каталунски премиер Карлес Пучдемон, който бе отстранен след опита за отделяне и който е големият съперник на Републиканската левица на Каталуня. Тези преговори \"са дълъг процес, който ще премине през фази на сближаване, отдалечаване, а може би и скъсване. Ако не друго, това е първата стъпка\", заяви Жоан Ескулиес. /БТА", "date": "2020.01.14", "title": "Преговори с Каталуня - цената на новия мандат на Педро Санчес"}
{"url": "https://www.dnevnik.bg/sviat/2020/01/14/4016088_edna_godina_guaido_sreshtu_maduro_a_sega_nakude/", "text": "След преизбирането му начело на парламента Хуан Гуайдо ще продължи да претендира за поста и.д. президент на Венецуела, но опциите му за продължаване на \"борбата\" му срещу Николас Мадуро - демонстрации, санкции, преговори - не са неограничени, а се задават и парламентарни избори. \"Сами няма да успеем\", заяви лидерът на венецуелската опозиция в събота на среща с привърженици в Каракас. Призив във форма на равносметка: само 500 души се отзоваха на поканата му за това \"народно събрание\", организирано след бурното му преизбиране начело на парламента на 5 януари и полагането му на клетва няколко дни по-късно. Това е впечатляващ контраст с демонстрациите от началото на 2019 г., в които участваха десетки хиляди души. Тогава Хуан Гуайдо тъкмо се беше обявил за и.д. президент на 23 януари, защото смяташе, че Николас Мадуро е \"узурпирал\" президентския пост заради фалшифицираните според него избори през 2018 г. Оттогава петдесетина страни, сред които САЩ, признаха Гуайдо за законен лидер на страната. \"Каквото можахме, направихме. Дадохме му пълната си подкрепа, но, честно казано, той не се оказа на висотата на очакванията ни\", каза в събота 30-годишният лекар Кристиан Гамес. Хуан Гуайдо впрочем рязко губи обществена подкрепа. Рейтингът му е спаднал от 63 процента през януари 2019 г. на 38.9 процента през декември по данни на института \"Датаналисис\". \"Признавам вината си, че не направих всичко необходимо\", заяви в събота Хуан Гуайдо, след като през 2019 г. две от основните му инициативи се провалиха. На 23 февруари опозиционерът напразно се опита да докара хуманитарна помощ във Венецуела, за \"да облекчи\" в някаква степен сънародниците си, 4.5 милиона от които са емигрирали от края на 2015 г. по данни на ООН. На 30 април пък той неуспешно призова армията да се разбунтува. Николас Мадуро продължава да се радва на подкрепата на генералния щаб на армията и на съюзниците си Китай, Русия и Куба. Участие в парламентарните избори... или не Чавистката власт отново е в настъпление. По план тази година трябва да се произведат парламентарни избори. Това поражда дилема за опозицията, защото тя е разделена по въпроса дали да участва в организиран от управляващите вот, подчерта политологът от университета \"Андрес-Бело\" Бениньо Аларкон. \"Опозицията би допуснала грешка, ако не участва. Но най-лошото, което може да й се случи, е да участва и да загуби заради вътрешните си разделения и неспособността си да мобилизира избирателите си\", обясни той. Чависткият лагер е уверен в победата. Николас Мадуро уверява, че неговата Единна социалистическа партия на Венецуела ще си върне парламента, който загуби през 2015 година. Хуан Гуайдо продължава да е подкрепян от ЕС и администрацията на Тръмп, която наложи множество санкции на Николас Мадуро, обкръжението му и венецуелската икономика. Санкциите обаче могат да навредят и на венецуелците. Чавистките власти твърдят, че недостигът на бензин, който засяга главно провинциите, се дължи на американското ембарго върху венецуелския петрол. Вчера Вашингтон наложи нови санкции, този път срещу депутата Луис Пара, съперник на Хуан Гуайдо, който се провъзгласи за председател на парламента в деня на гласуването, и срещу шестима подкрепили го депутати. Тази форма на натиск обаче не е гаранция за политическа промяна: въведеното преди близо 60 години американско ембарго над Куба не е довело до никакви промени в държавното ръководство на острова. Остават евентуални преговори между правителството и опозицията. Американската дипломация, изглежда, е променила подхода си. Миналата седмица Държавният департамент призова за \"преход по пътя на преговорите\", който да позволи свободни и честни избори, след като доскоро държеше непременно на оставката на Николас Мадуро. Миналата година се състояха преговори под егидата на Норвегия, но те бяха прекъснати през август. В събота Хуан Гуайдо отхвърли всякаква връщане на масата за преговори. \"Работата не е там, че не искаме преговори. Те просто ни се струват безперспективни. Всеки път те се подиграваха с нас\", заяви Гуайдо, говорейки за правителството. /БТА", "date": "2020.01.14", "title": "Една година Гуайдо срещу Мадуро. А сега накъде?"}
{"url": "https://www.dnevnik.bg/sport/2020/01/14/4016283_citat_na_denia_vchera_se_razhojdah_sred_kravite_na/", "text": "                         Това каза новият треньор на \"Барселона\" Кике Сетиен при представянето си на \"Камп ноу\". 61-годишният специалист  заменя уволнения Ернесто Валверде . \"Дори и в най-смелите си мечти не съм си представял, че ще водя \"Барселона\". Аз съм много емоционален човек и днес е специален ден за мен. Развълнуван съм от този проект, от това предизвикателство. Най-важното е да се опитам да пренеса върху играчите моя ентусиазъм и желанието ми за работа.\"", "date": "2020.01.14", "title": "Цитат на деня: Вчера се разхождах сред кравите на село, а днес тренирам най-добрите играчи в света"}
{"url": "https://www.dnevnik.bg/video/deniat_s_veselin_dremdjiev/2020/01/14/4016271_bivsh_zamestnik-direktor_na_fond_zemedelie_nap_mulchat/", "text": "\"Много е важна проверката на НАП в къщите за гости, създадени с европейски средства, но НАП мълчат, а по тези проекти е трябвало да бъдат платени данъци и осигуровки\", каза в предаването \"Денят с Веселин Дремджиев\" по TV+ бившият заместник-директор на Държавен фонд \"Земеделие\" Виолета Александрова. На 7 януари  главният прокурор Иван Гешев нареди на апелативните прокуратури  в София, Пловдив, Варна, Бургас и Велико Търново да вземат на специален надзор 23-те разследвания на престъпления, свързани със злоупотреби с еврофондове при изграждането на къщи за гости. \"От прокуратурата казаха, че проверката продължава. Това може би означава, че чакат НАП да приключи тяхната проверка\", коментира Александрова. Цялото интервю с бившия заместник-директор на Държавен фонд \"Земеделие\" гледайте във видеото.", "date": "2020.01.14", "title": ""}
{"url": "https://www.dnevnik.bg/bulgaria/2020/01/14/4016281_borisov_zaminava_za_egipet_za_otkrivaneto_na_voenna/", "text": "Министър-председателят Бойко Борисов заминава днес на посещение в Египет, където утре, 15 януари, ще участва в официалното откриване на новата военноморска база \"Бернис\" на брега на Червено море, съобщи правителствената пресслужба. Това означава, че Борисов няма да присъства утре в парламента, където ще бъде избран нов министър на околната среда и водите. Коалиционният партньор ВМРО издигна депутата си Емил Димитров - Ревизоро за поста, освободен от задържания в ареста за безстопанственост, довела до водната криза в Перник, Нено Димов. Борисов не се е появявал пред медиите от 9 януари и не е коментирал задържането на министъра си, нито поредната промяна в кабинета. По време на визитата си в Египет премиерът ще проведе двустранна среща с президента на Египет Абдел Фаттах Ас-Сиси, на която ще обсъдят въпроси от общ интерес за двете страни и теми от международния дневен ред, се казва в съобщението. Премиерът Борисов ще бъде на церемонията в \"Бернис\" по личната покана на президента Ас-Сиси. Обектът е една от трите нови стратегически военноморски бази на бреговете на Средиземно и Червено море, чието създаване египетските въоръжени сили обявиха през 2017 г., информира правителствената пресслужба. В делегацията е включен вицепремиерът и министър на отбраната Красимир Карачаканов.", "date": "2020.01.14", "title": "Борисов заминава за Египет за откриването на военна база"}
{"url": "https://www.dnevnik.bg/bulgaria/2020/01/14/4016290_prokuraturata_publikuva_razpiti_na_svideteli_po_deloto/", "text": "Специализираната прокуратура  публикува документи и разпити  на двама свидетели по делото срещу министъра на околната среда и водите в оставка Нено Димов, който е  обвинен за безстопанственост  за язовир \"Студена\", довела до водната криза в Перник. От държавното обвинение посочват, че продължават да споделят разбирането, че българските граждани имат право на информация по въпроси, които представляват за тях законен интерес, ако информацията не е държавна или друга защитена от закона тайна, не възпрепятства действията по разследването и не нарушава презумпцията за невиновност. \"Категорично от събраните до момента доказателства се установява, че в случай, че министърът на околната среда и водите беше положил достатъчно грижи за ръководенето, управлението и стопанисването на водния ресурс на язовир \"Студена\" и не беше разрешил разходването на вода за промишлени нужди, към настоящия момент не би имало недостиг на вода за битови нужди\", подчертават тезата си от държавното обвинение. Освен това посочват, че разпитите на свидетелите вече са били  обсъждани в съдебно заседание  и са разпространени с разрешението на наблюдаващия прокурор по случая. Публикувани са разпитите на управителя на ВиК - Перник, Иван Витанов и на директора на дирекция \"Управление на водите\" Илияна Тодорова, които разказват каква е практиката на уведомяване за нивото на водата в язовир \"Студена\", по какъв ред става подготвянето на графиците за водоподаване, които министърът одобрява и подписва, и какви срещи са имали с министър Нено Димов за състоянието на язовирите в България изобщо. В показанията си Илияна Тодорова обяснява, че проектите за графици за водоподаването са подготвяни от експерти в дирекция \"Управление на водите\". Те се изготвят въз основа на данни на шефа на ВиК - Перник, и на данните от НИМХ. След това предложението за водоподаване, графикът и кратко резюме за състоянието на язовира минават през зам.-министър Красимир Живков и се докладват на министъра, който единствен по закон може да ги утвърждава. Пред разследващите Тодорова разказва и че министър Нено Димов е изпратил служители на Басейнова дирекция \"Източнобеломорски район\" - Пловдив, в края на ноември 2019 г. На проверката присъствал и служителят на Дирекция \"Управление на водите\" от министерството на околната среда и водите Красимира Янкова. По време на проверката било констатирано, че липсва измервателно устройство за отчитане на използваните води от яз. \"Студена\" на изхода на водния басейн. От предишните проверки нямало данни отчитащият водомер за разходваните води да липсва и дори са описвани показания в докладите. Операторът на язовирната стена обяснил пред експертите, че седмица преди проверката водомерът бил отстранен от фирмата собственик. Оказало се, че е бил нает от друга фирма. В показанията й се споменава и как  два синдиката внесоха писма  в министерството, с които предупреждават, че ако не бъдат опуснати 20 000 куб. метра вода за промишлени нужди на \"Стомана индъстри\", то хиляди перничани щели да излязат на протест.", "date": "2020.01.14", "title": "Прокуратурата публикува протоколи от разпити на свидетели по делото срещу Нено Димов"}
{"url": "https://www.dnevnik.bg/politika/2020/01/14/4016285_nominiraniiat_za_ministur_na_ekologiiata_bil_gotov_da/", "text": "Номинираният за  нов министър на околната среда и водите Емил Димитров , известен като Ревизоро, нямал желание да поема поста, но се съгласил, за да не падне правителството. Кандидатурата му е по предложение на ВМРО, след като  обвиненият в умишлена безстопанственост заради водната криза в Перник Нено Димов  подаде оставка. \"Не искам да има напрежение. Искам мандатът да се изкара до край (бел. авт. - март 2021 г.). Очевидно ще трябва да се плати много скъпа цена. Очевидно всички са решили, че аз трябва да я платя. Не изгарям от желание, но ако някоя работа трябва да се свърши, ще я свърша\", обяви кандидатът за министър Емил Димитров-Ревизоро днес. Той каза, че не е жертва, но помоли медиите да не му задават въпроси, защото все още бил Нероден Петко. Изборът му ще бъде утре. В отговор на въпрос за ареста и обвинението на предшественика му Нено Димов той обяви, че първо ще се разведе с жена си, с която били разделени, после ще приключи сметките си и накрая ще иде в министерството с 1000 лв. в дебитна карта. Кандидатът за министър каза още, че ще търси баланс в работата си. Според него въпросът с водоснабдяването на завод \"Стомана\" трябва да се изчисти.", "date": "2020.01.14", "title": "Номинираният за министър на екологията бил готов да плати скъпа цена, за да не падне правителството"}
{"url": "https://www.dnevnik.bg/video/deniat_s_veselin_dremdjiev/2020/01/14/4016255_vesislava_tancheva_pr_pernik_e_jertva_na_izborite/", "text": "Перник наистина е жертва на това, че през 2019 година два пъти правихме избори.\" Това коментира в предаването \"Денят с Веселин Дремджиев\" по ТV+ и TV1 пиар експертът Весислава Танчева. \"Очевидно истината е била неудобна за казване или действията, които е трябвало да предприемат институциите, са били недопустими за прилагане в момент преди избори\", коментира още тя. Танчева коментира и  оставката и ареста на министъра на околната среда и водите Нено Димов , както и събраните доказателства срещу него и о бвинението, което му повдигна прокуратурата . \"Нено Димов най-вероятно ще се измъкне\", смята тя.", "date": "2020.01.14", "title": ""}
{"url": "https://www.dnevnik.bg/sport/2020/01/14/4016292_bnt_se_razdeli_sus_sasho_iovkov/", "text": "Българската национална телевизия (БНТ) се раздели с ръководителя на спортната дирекция Сашо Йовков. Решението е било взето на заседание на Управителния съвет, обяви генералният директор на телевизията Емил Кошлуков пред \"Дневник\". \"Сега изтече 6-месечният изпитателен срок и решението на Управителния съвет е договорът да не бъде продължен\", обясни Кошлуков. Йовков беше един от конкурентите на Кошлуков в конкурса за генерален директор на телевизията, но не беше избран. Малко след това дългогодишният журналист стана ръководител на  новосформираната дирекция \"Спорт\" . В този период от спортния отдел на БНТ напуснаха няколко от най-опитните журналисти. \"Приемам решението нормално, има си изпитателен срок, който след като изтече, следва да бъде взето решение. Аз не се разделям с телевизията, за мен БНТ е кауза\", каза Йовков пред \"Дневник\". Журналистът вече е навършил пенсионна възраст, но при необходимост и покана вратата пред него остава отворена. Йовков, който от много години коментира волейбола в БНТ, отрази олимпийската квалификация на мъжкия национален отбор в Берлин.", "date": "2020.01.14", "title": "БНТ се раздели със Сашо Йовков"}
{"url": "https://www.dnevnik.bg/gradska_sreda/2020/01/14/4016296_nov_kvartal_za_7700_dushi_shte_iznikne_mejdu_ljulin_i/", "text": "Жилищен комплекс за 7700 души ще бъде построен в кв. Модерно предградие. Той ще е със самостоятелен център и със своя вътрешна пешеходна зона с магазини като ул. \"Витоша\", обявиха проектантите му пред общинската комисия по екология днес. \"Нарекохме го квартал \"Запад\", както има квартал \"Изток\", каза инвеститорът Христо Чепишев. Неговата фирма \"Европропърти БГ\" строи жилищни комплекси в Бояна и в други квартали на София. Територията бъдещото строителство сега е празна и се намира зад магазините \"Хит\" и \"Практикер\" на бул. \"Панчо Владигеров\", който свързва жк \"Люлин\" и \"Обеля\". За нуждите на бъдещия квартал вече частично е изградена инфраструктура – готово е продължението на ул. \"Баба\" с размери и осветление на булевард. Ще бъде изграден и съвсем нов друг булевард - \"Стефансон\". Той ще е успореден на жп линията, която минава прокрай гробищен парк \"Бакърена фабрика\". Предвижда се там, на бул. \"Панчо Владигеров\", да има нова метростанция - тя ще е между сегашните \"Сливница\" и \"Обеля\". Разрешената височина до кота корниз в квартал \"Запад\" е 25 м, което позволява до 7-8-етажни сгради. Дължината им ще е между 45 и 50 м. Интензивността на застрояването е с коефициент между 3.5 и 2.5 в различните части на новия квартал. \"Много плътно застрояване се предвижда\", коментира арх. Ивайло Петков, общински съветник от ГЕРБ. Той предложи партерните етажи на сградите да бъдат отредени за социални функции. Като разбра, че там ще живеят близо 8000 души, арх. Петков първо попита предвиждат ли се паркинги. Авторите на проекта, арх. Лалов и арх. Гайдаров, посочиха, че ще има подземни паркинги на две нива. Два детски центъра са заложени в проекта за новия квартал, разясниха те след въпрос предвиждат ли се училища и детски градини. Центровете не са детски градини, репликира Лорита Радева, председател на комисията. \"При срещата ни с кмета Фандъкова тя също първо попита къде са детските градини. Затова включихме тези два детски центъра\", обясни Чепишев. После обяви, че ако общината му предложи терен, ще построи и детска градина. Бърза проверка на главния архитект на София Здравко Здравков установи, че там няма свободни общински терени. До 10 години новият квартал \"Запад\" трябва да бъде изцяло готов и населен, се разбра от обясненията на инвеститора. Проектът предстои да бъде обсъден и в други общински комисии преди да бъде предложен за гласуване в Столичния общински съвет.", "date": "2020.01.14", "title": "Нов квартал за 7700 души ще изникне между \"Люлин\" и \"Обеля\""}
{"url": "https://www.dnevnik.bg/bulgaria/2020/01/14/4016299_radev_ne_e_dobre_nacionalnata_slujba_za_ohrana_da_se/", "text": "Не е добре да се бърка Националната служба за охрана (НСО) с частна охранителна фирма. Така президентът Румен Радев коментира пред журналисти  законопроекта на ДПС , свързан с дейността на НСО. Службата е на пряко подчинение на държавния глава. Според проекта охранявани правоимащи лица, каквито са депутатът от движението Делян Пеевски и почетният председател Ахмед Доган, могат да поемат разходите за охраната си от държавната служба. По сега действащия закон, променен последно през лятото на 2015 г., държавна охрана трябва да ползват държавният глава, премиерът, председателят на Народното събрание, както и други висши ръководни длъжности в държавата. При нужда НСО пази и семействата им, народни представители и \"други лица, свързани с националната сигурност, посегателството спрямо които би подронило, отслабило или създало затруднения на властта в Републиката\". За законопроекта съобщи в края на миналата година председателят на партията Мустафа Карадайъ, който обяви и че  движението предоставя автомобилите , с които се охраняват Пеевски и почетният председател на партията Ахмед Доган, а НСО осигурява само заплатите на ангажираните служители. Промените, предлагани от ДПС, предвиждат лицата, които имат право на охрана по закон, да могат сами да плащат за охраната си на НСО по тарифа, утвърдена от министъра на финансите и по предложение на началника на Националната служба за охрана. Пожари се гасят с оставки и раздаване на пари, но проблемите остават Едно управление не трябва да разрешава кризи, то не бива да допуска те да възникват. Много е важно да има друг подход – с ясна визия, с експертиза, реформи и воля, защото да удържаш властта и да управляваш ефективно са две различни неща, коментира Радев пред журналисти, в Белово, цитиран от прессекретариата си. Той е бил помолен да коментира задържането на министъра на околната среда и водите Нено Димов и оставката му във връзка с водната криза в Перник. \"Не се меся в работата на съда и на прокуратурата, но очаквам не само показност, очаквам ефективно и всеобхватно разследване. Очаквам разрешаване на тази криза в полза на гражданите на Перник и не само на тях, защото хиляди българи са изправени пред същия проблем\", заяви Радев и допълни, че цели села са на воден режим от години. Президентът подчерта, че липсата на прозрачност, отчетност и отговорност води до разпад на държавността и случващото се в Перник е само най-видимият резултат от такъв стил на управление. \"Пожарите се гасят с оставки, раздаване на пари и отлагане, но виждаме как такива похвати вече изчерпват своята ефективност, защото проблемите остават\", заяви той и добави, че списъкът с проблеми в държавата може да се допълни с примери от много други сектори като нерегламентираните сметища, африканската чума по свинете, проблемите в енергетиката, здравеопазването, образованието. Държавният глава Румен Радев е в Белово по повод 142 години от освобождението на града и на Беловския край.", "date": "2020.01.14", "title": "Радев: Не е добре Националната служба за охрана да се бърка с частна фирма"}
{"url": "https://www.dnevnik.bg/evropa/regioni/2020/01/14/4016303_ochertava_se_suglasie_v_es_za_praviloto_pari_sreshtu/", "text": "В Европейския съюз се очертава все по-голямо съгласие за въвеждането на правилото за замразяване на еврофондове при нарушения на въrховенствтоо на закона. Това стана ясно от думите на евродепутати, коментирали многогодишната финансова рамка на ЕС (2021-2027 г.) пред журналисти в Страсбург. Ян Олбрихт (Европейска народна партия, съдокладчик за Многогодишната финансова рамка) отбеляза, че ако една държава членка нарушава правилата, това е опасно за всички. Първата реакция е процедурата по чл. 7, при която може да се вземе решение да се замрази възможността за гласуване в Съвета на ЕС. Тя обаче не е много бърза и ако една държава обещае на друга, че ще я блокира, те със сигурност ще я блокират, което се случва в момента с Полша и Унгария  (срещу тях има започната такава процедура) . Има дискусия също за Малта и Румъния. Той обясни, че позицията на Европейската комисия е, че ако в някоя страна има опасност за европейските пари, ситуацията трябва да се провери и при наличието на нарушение, парите да се замразят и поставят в резерв докато ситуацията се изясни. За пръв път това условие е част от пакета за дългосрочния бюджет на ЕС. Европарламентът, добави Олбрихт, иска да се гарантира сигурността на бенефициентите. Ако правителствата нарушават върховенството на закона, трябва да имаме сигурност за бенефициентите, като фирми, университети и общини. Правителствата трябва да поемат отговорността за плащането на средствата на бенефициентите, защото те не са виновни, обясни той. По думите му някои от държавите са казали, че ако няма регулация за върховенството на закона, няма да се съгласят с бюджета на ЕС за следващите седем години, за одобрението на който е необходимо единодушие в Съвета на ЕС, тоест между държавите членки. Други, като Полша и Унгария, са заявили, че няма да се съгласят, защото, наред с други причини, според тях липсва яснота. Но повечето групи в Европарламента са \"за\", добави той, като отбеляза, че за приемането на това правило е необходимо квалифицирано мнозинство в Съвета на ЕС. Коментира, че в скандинавските страни, но не само, хората се питат колко време ще плащат за държавите, които не зачитат принципите. И според Маргарита Маркеш (Прогресивен алианс на социалистите и демократите; съдокладчик за многогодишната финансова рамка) за върховенството на закона има мнозинство в основните политически групи в ЕП, макар да не е ясно дали отделни евродепутати в тях няма да гласуват против. Продължават да се обсъждат критериите за прилагането на правилото \"пари срещу законност\", като Европейският парламент иска решението да се взима от експерти, а не от Еврокомисията. Расмус Андресен (Зелени/Европейски свободен алианс) коментира, че неговата група не може да гласува за многогодишната финансова рамка без правило за върховенството на закона. Това, допълни той, е важна тема и за много от държавите, които ще трябва да дават повече пари. Ако страни като Унгария искат да взимат повече пари от ЕС, трябва да направят компромис за това. Има голямо мнозинство в повечето държави членки за някакъв вид такова правило, посочи още евродепутатът.", "date": "2020.01.14", "title": "Очертава се съгласие в ЕС за правилото \"пари срещу законност\" (допълнена)"}
{"url": "https://www.dnevnik.bg/politika/2020/01/14/4016090_ima_harakter_oshte_edna_kalinka_ostavka_na_borisov_-/", "text": "От \"Умен човек с характер\" до \"поредната калинка\" - това бяха първите коментари за номинацията на депутата от \"Обединени патриоти\" Емил Димитров, известен като Ревизоро, за министър на околната среда и водите (още четете  тук ). От ГЕРБ обявиха, че ще подкрепят кандидатурата, но не пожелаха да я коментират. Пред медии депутатът от управляващата партия Валентин Николов обяви Димитров за умен човек и каза, че се надява да се справи. Колегата му от \"Обединени патриоти\" Искрен Веселинов, чието име също бе коментирано за министър, каза пред Нова телевизия, че номинираният е човек с \"доказан характер да се бори с нередности\". БСП ще гласува против смяната в кабинета, чиято оставка иска заради водната криза в Перник и мръсния въздух в много градове в страната. Тази вечер и парламентарната група на ДПС трябваше да определи позицията си. \"Кризата в околната среда не е отговорност на един министър. Когато има политически дивидент, Борисов е на първа линия. Когато има проблем, друг поема отговорност. Колкото по-голям е проблемът, толкова по-жестоко гърмят бушоните. Заради това не искаме оставка на министър, а оставка на правителството\", коментира пред \"Дневник\" депутатът от \"БСП за България\" Явор Божанков, който е член на ресорната парламентарна комисия. Според него Борисов се разпорежда еднолично в държавата, заради което и еднолично трябва да носи отговорност. \"Заявката, която Емил Димитров направи за пълна ревизия на цялата система, е амбициозна. Това би засегнало икономически интереси и прибавено към тежките проблеми на околната среда прави задачата му трудна. Като народен представител и председател на комисия е показал, че е балансиран и разумен. Въпреки смяната в министерството съм убеден, че решението е в оставка на цялото правителство\", заяви още Божанков по повод номинацията за наследник на обвинения в умишлена безстопанственост Нено Димов. Според \"Демократична България\" Емил Димитров е фигура, на която липсват не само познанията, но и волята, за да реши кризата в сектора. В позицията на обединението се казва, че бедствието в Министерството на околната среда и водите няма да се потуши с поредната калинка на ВМРО. \"Алармираме, че към настоящия момент спрямо България са отворени множество наказателни процедури от Европейската комисия в сектор \"Екология\", за които е нужно институциите да действат спешно, но най-вече - компетентно и адекватно на изискванията на законодателството на Европейския съюз. Провалът на правителството в ресор \"Околна среда и води\" не може да се смята за персонален и отговорност за този провал ще носи цялото правителство на ГЕРБ и \"Обединените патриоти\", начело с премиера, от когото зависи да докаже политическата си воля за реални реформи\", се посочва в позиция на \"Демократична България\" (цялата позиция четете  тук ).", "date": "2020.01.14", "title": "\"Има характер\", \"Още една калинка\", \"Оставка на Борисов\" - първи коментари за номинацията на Ревизоро"}
{"url": "https://www.dnevnik.bg/video/2020/01/14/4016300_kak_barak_obama_stana_pretendent_za_oskar/", "text": "В началото на тази седмица Барак Обама стана първият президент, носител и на Нобелова награда за мир, и на номинация за \"Оскар\". Неговият продуцентски дебют в Холивуд, лентата  \"Американска фабрика\"  е сред петте документални филма, които имат шанс да получат престижното отличие на церемонията на 9 февруари. Списък с тазгодишните номинирани за \"Оскар\" може да видите  тук . ", "date": "2020.01.14", "title": ""}
{"url": "https://www.dnevnik.bg/bulgaria/2020/01/14/4016293_zaharieva_obiasni_kak_shte_se_namaliavat_otkazite_na/", "text": "Голяма част от отказите за предоставяне на виза от САЩ са по формални причини и посолството на САЩ в София и Министерството на външните работи подготвят информационна кампания, така че грешките при попълването на документите да намалеят. Това коментира министър Екатерина Захариева в интервю за БНТ, помолена да поясни идеята да се насърчават хора, които не желаят да пътуват, но имат добро досие, да кандидатстват за виза и така относителният дял на отказите да намалее. В момента отказите са под 10%, но над 9%, а за да бъдат премахнати визите, те трябва да бъдат сведени до под 3%, каза Захариева и подчерта, че това е единствената пречка пред премахването на визовия режим от страна на САЩ. Тя заяви, че това е кампания, постигнала успех в Полша, а преди това и в Хърватия. \"Това от американската посланичка го знам\", каза министърът и добави, че все още няма решение дали този опит ще се приложи и в България. През март България ще бъде посетена от държавния секретар по консулските въпроси на САЩ. С него ще се обсъждат добри практики и ще се набележат мерки, така че делът на отказите да намалее. Помолена да коментира ареста и оставката на екоминистъра Нено Димов и състоянието на управлението, Захариева заяви, че става дума за трус, а не за криза, правителството е решено да довърши мандата си и вотът на недоверие, иницииран от БСП, няма да успее. Според нея за хората в Перник е важно да получат вода максимално бързо, а не да слушат как се карат политиците.", "date": "2020.01.14", "title": "Захариева обясни как ще се намаляват отказите на визи от САЩ"}
{"url": "https://www.dnevnik.bg/sviat/2020/01/14/4016312_pop_senzaciiata_bili_ailish_suzdade_pesenta_za_noviia/", "text": "Американската поп сензация Били Айлиш ще изпълни песента за следващия филм за Джеймс Бонд, съобщиха продуцентите на No Time to Die (\"Смъртта може да почака\"). 18-годишната  Айлиш  ще бъде най-младата певица, поела тази задача, и ще се мери със звезди като Адел, Мадона и Пол Маккартни. Тя е написала песента заедно с брат си Финиъс О'Конъл. No Time to Die  ще бъде 25-тият филм от сериите на агент 007 и ще излезе през април. Даниъл Крейг ще играе Бонд за пети и последен път, макар че след създаването на \"Спектър\" през 2015 г. да твърдеше, че по-скоро  би си отрязал ръката, отколкото да играе Бонд  още веднъж. Режисьор за пръв път ще бъде  Кари Фукунага , който е и съсценарист. Първоначалните планове бяха No Time to Die да е по кината през ноември 2019 г., но премиерата бе отложена за 2020 г., след като Дани Бойл се оттегли от режисьорската позиция и бе заменен от създателя на \"Истински детектив\".  Рами Малък ще  се превъплъти в злодея, Ралф Файнс и Бен Уишоу отново ще са в ролите съответно на Ем и Кю, а Наоми Харис се завръща като Мънипени. Актрисата Леа Сейду пък ще представи образа на героинята си от \"Спектър\" от 2015 г. Маделин Суан. Поредицата за Бонд е една от най-доходоносните в света на киното. През 2015 \"Спектър\" спечели 880 млн. долара в глобалния боксофис, докато през 2012 \"007 Координати: Скайфол\" достигна приходи от над 1 млрд. долара. акар че  Айлиш стана сензация сред връстниците си с хитове като Bad Guy и Ocean Eyes. Тя е номинирана за шест награди \"Грами\", включително в категориите за най-добър дебютиращ артист и албум на годината.", "date": "2020.01.14", "title": "Поп сензацията Били Айлиш създаде песента за новия \"Джеймс Бонд\""}
{"url": "https://www.dnevnik.bg/bulgaria/2020/01/14/4015993_emil_dimitrov-revizoro_-_idealniiat_za_ministur/", "text": "Емил Димитров, към чието име неизменно стои ироничния прякор Ревизоро, притежава едно специфично качество, което го отличава от останалите депутати. Дали заради артистичното му първо образование - завършил е хореографски институт, той с пеперудена лекота може да коментира каквато и да е тема и проблем или и да откаже да коментира. Когато събирах миналата година мнения на депутати за кризата в БНР и отстраняването и възстановяването в ефир на журналиста Силвия Великова, те се криеха по стаите си, за разлика от Ревизоро. Той завидно спокоен и даже усмихнат арогантно контрира поканата ми: \"Че защо да коментирам? Тебе, ако те уволни твоят началник, аз да ходя да се разправям ли?\" Той изобщо не показа смущение, че паралелът му е логически неуместен, нито тревога или каквото и да е чувство, че някой фактор от властта се е обадил на шефа на радиото да свали Великова от ефир - заради този въпрос другите депутати бързаха да се скрият. Не и Ревизоро. Той не изпитваше никакво притеснение от такъв подозрителен за депутатския имидж въпрос. Емил Димитров Симеонов, който след дни, ако не след часове, ще замени уволнения Нено Димов начело на Министерството на околната среда и водите, след хореографския си период е завършил Висшия икономически институт (УНСС) и има няколко следдипломни квалификации по митнически контрол, финанси и счетоводство. Можем да отбележим и известна ирония на съдбата - той е от Перник - градът, заради чиято водна криза - предшественика му е в ареста. Става популярен като финансов ревизор - често се явява по телевизията като сладкодумен разказвач на разкрити нарушения и през 1992 г. постъпва в Министерството на финансите. От районен ревизор се издига до най-отговорниге ревизии в държавата. През 1997 г. е определен за \"Ревизор на годината\" във връзка с проверките на зърнения износ на кабинета Виденов. После ръководи гражданско звено срещу корупцията към \"Движение Гергьовден\", името все повече нашумява, а прякорът помага да е лесно разпознаваем. През 2001 г. е назначен за началник на Дирекция \"Митници\" от тогавашния финансов министър Милен Велчев (правителството е на Сакскобурготски). Общественият рейтинг и медийните изяви на Димитров, както и имиджът му на борец против корупцията, създаден от самия него, го правят единствено възможната кандидатура за този пост. Но това, което се описваше в медиите по негови изказвания, не беше онова,  което се случваше наяве:  за няколко месеца приходите от такси намаляват, а контрабандата през границите продължи и той беше преждевременно сменен. Така Емил Димитров се доказа преди всичко добър пиар на собствената си дейност, един от ярките предшественици на днешната вече заякнала с годините рекламна пропаганда на успехите - няма значение какво правиш, важно е как те показват по телевизията. После изчезна от медийния фокус. Завърна се в 43-ото Народно събрание, а после и в 44-ия парламент. Като депутат с листата на Патриотичния фронт, сега Обединени патриоти /НФСБ и ВМРО/ - избран от района на Шумен. В сегашния парламент е председател на парламентарната Комисия за борба с контрабандата и сивата икономика.      Като депутат Емил Димитров Ревизоро ще бъде запомнен с поне два законопроекта, в които прозира защита на \"определени интереси\", казано иначе - изпълнение на поръчка. И с подкрепа на спорни законови поправки, свързани с активите на КТБ и предлагани предимно от ДПС. През юли 2018 г. Ревизоро влезе в окото на бурята с поправка \"в полза\" в Закона за приватизацията и следприватизационния контрол. С нея се предвиждаше да се намали срокът на задълженията на купувачите от 10 на 5 години, като това да се отнася и за старите сделки, тоест със задна дата. От поправката щеше да се възползва най-пряко Кирил Домусчиев, който дължеше неустойки за милиони на Български морски флот. Наред с него и депутатът-бизнесмен Делян Пеевски, който контролираше \"Булгартабак\" - компанията, която в крайна сметка под негов контрол приключи вековния си живот, както и купувачът на Киноцентъра в Бояна, който по това време имаше обявено медийно партньорство пак с Пеевски.", "date": "2020.01.14", "title": "Емил Димитров-Ревизоро - идеалният за министър"}
{"url": "https://www.dnevnik.bg/sport/2020/01/14/4016150_mourinyo_ne_zavijdam_na_livurpul_i_manchestur_siti/", "text": "Тотнъм\" е \"Тотнъм\" и не може да бъде като другите отбори\", това обясни Жозе Моуриньо пред журналисти, попитан дали не завижда малко на колегите си Юрген Клоп и Пеп Гуардиола, които разполагат с по-силни състави в \"Ливърпул\" и \"Манчестър сити\" и се борят за титлата. \"Гледах \"Сити\", на пейката имаха играчи като Стърлинг, Бернардо Силва, Отаменди, Гюндоган. А в \"Ливърпул\" имат контузени футболисти от класата на Матип, Деян Ловрен, Фабиньо и Наби Кейта. Не им завиждам, имам си прекрасна работа. Но все пак различна работа, както всеки клуб е различен\", каза Моуриньо. Специалния изведе \"Тотнъм\" до шест победи в първите си 13 мача, но има и пет поражения. Засега португалецът не успява да стабилизира тима си в защита, като е допуснал 20 попадения, а освен това няма да може да разчита до април на основния си голмайстор Хари Кейн. Моуриньо поема отбор по средата на сезона едва за втори път в своята кариера. Първият случай беше през 2001 г., когато застана начело на \"Порто\". Сега, 19 години по-късно, той описва ситуацията като сходна. \"Поех отбора в трудно време, тогава приключи една епоха за \"Порто\", в която тимът не печелеше. След това освободих 12 футболисти, привлякох толкова нови и всичко започна отначало. Опитът ми показва, че нещата са сходни и доброто и лошото от миналото трябва да се загърбят, и просто да се работи\", добави португалецът.", "date": "2020.01.14", "title": "Моуриньо: Не завиждам на \"Ливърпул\" и \"Манчестър сити\""}
{"url": "https://www.dnevnik.bg/sviat/2020/01/14/4016324_evropa_da_e_globalen_igrach_iska_ministur_zaharieva/", "text": "За по-голяма роля на Европейския съюз на световната сцена призова вицепремиерът и министър на външните работи Екатерина Захариева по време на дискусия в София, посветена на представянето на Хърватското председателство на Съвета на Европейския съюз. \"Мотото на Хърватското председателство – \"Силна Европа в свят на предизвикателства\", е близко до българското – \"Съединението прави силата\". Вярвам, че трябва да сме заедно и Европа да е глобален политически играч. Крайно време е Европа да мисли мащабно\", заяви Екатерина Захариева. Форумът, на който домакин бе посланикът на Хърватия Ясна Огняновац, бе организиран от \"ПанЕвропа България\" със съдействието на Представителството на Европейската комисия в София и Бюрото на Фондация \"Конрад Аденауер\". Той бе открит от Торстен Гайслер, ръководител на бюрото на \"Конрад Аденауер\" в София, и от Гергана Паси, президент на \"ПанЕвропа България\". Като председател на Съвета на ЕС Хърватия ще работи по четири приоритета - Европа, която се развива, Европа която свързва, Европа, която защитава и Влиятелна Европа. Председателството ѝ идва във време на големи предизвикателства пред ЕС и отделните държави, каза посланик Ясна Огняновац. Тя отбеляза, че Загреб ще се стреми да уреди приемането на всеобвахтна и балансирана многогодишна финансова рамка и да продължи разширяването на ЕС, което разглежда като инвестиця в стабилността и сигурността. Външният министър подчерта, че бъдещата преговорна рамка за членство в ЕС трябва да бъде приобщаваща, а не изключваща, както и че нейното обсъждане не бива да означава отлагане на поканата за започване на преговори с Албания и Република Северна Македония.", "date": "2020.01.14", "title": "Европа да е глобален играч, иска министър Захариева"}
{"url": "https://www.dnevnik.bg/evropa/2020/01/14/4016332_latviiski_diplomat_e_noviiat_generalen_sekretar_na/", "text": "Латвийката Илзе Юхансон е новият генерален секретар на Европейската комисия, съобщи еврокомисарят по работните места и социалните права Никола Шмит. Той уточни, че решението е взето на днешното заседание на еврокомисарите и влиза в сила незабавно. Юхансон зае поста на генерален секретар временно на 1 август миналата година след оттеглянето на нейния предшественик Мартин Зелмайер от Германия. Назначаването по-рано на Зелмайер предизвика невиждана институционална криза, довела до призиви от Европейския парламент и омбудсмана на ЕС за неговото отстраняване. Зелмайер бе уличен в извършването на преврат и заемането на поста с измама. В средата на миналата година той бе преместен във Виена, където оглави местното представителство на ЕК. Илзе Юхансон е била посланик на своята държава в ЕС, заемала е високи длъжности в латвийското министерство на външните работи. В последните пет години тя е била зам.-генерален секретар на ЕК по протокола и връзките с останалите институции на ЕС, сочи нейната официална биография./БТА", "date": "2020.01.14", "title": "Латвийски дипломат е новият генерален секретар на Еврокомисията"}
{"url": "https://www.dnevnik.bg/sport/2020/01/14/4016295_sled_skandala_s_bmv_baiern_podpisa_dulgosrochen/", "text": "Германският шампион \"Байерн\" продължи партньорството си с автомобилния производител \"Ауди\", съобщиха от клуба. Двете страни подписаха договор до 30 юни 2029 г., като сегашното споразумение изтичаше през лятото на 2025 г. Според германските медии сделката е на стойност 500 милиона евро, като \"Ауди\" ще плаща по 50 милиона на година. Досега \"Байерн\" получаваше по 35 милиона евро от германския производител на автомобили. \"Щастлив съм от разширяването на партньорството ни с \"Ауди\". За \"Байерн\" това споразумение е важна стратегическа стъпка в бъдещето. \"Байерн\" и \"Ауди\" работят заедно повече от едно и половина десетилетия по начин, който е надежден, искрен и от полза за двете марки\", каза изпълнителният директор на баварците Карл-Хайнц Румениге. Споразумението с \"Ауди\" идва няколко месеца, след като очакваната сделка между \"Байерн\" и БМВ пропадна.  Автомобилната компания от Бавария и германският шампион бяха в напреднали разговори  за партньорство, което щеше да измести \"Ауди\" като акционер в клуба. През лятото \"Франкфуртер алгемайне цайтунг\" съобщи, че  \"Байерн\" ще съди БМВ  за провалените преговори. Според информацията футболният клуб претендира за обезщетение между 10 и 20 милиона евро заради нарушаване на доверието от страна на автомобилната компания. \"Ауди\" спонсорира \"Байерн\" от 2002 г. Компанията е акционер заедно с \"Алианц\" и \"Адидас\", които също имат дял от 8.33% в клуба.", "date": "2020.01.14", "title": "След скандала с БМВ \"Байерн\" подписа дългосрочен договор с \"Ауди\""}
{"url": "https://www.dnevnik.bg/photos/2020/01/14/4016106_fotogaleriia_svetovnite_snimki_na_denia_-_14_ianuari/", "text": "Кукери в село Гигинци, България", "date": "2020.01.14", "title": "Фотогалерия: Световните снимки на деня - 14 януари"}
{"url": "https://www.dnevnik.bg/bulgaria/2020/01/14/4016333_bivsh_shef_na_dimov_ako_v_parlamenta_sa_ostanali/", "text": "Бившият министър на околната среда Евдокия Манева, чийто заместник в кабинета \"Костов\" беше задържаният за постоянно в ареста сегашен министър в оставка Нено Димов, смята, че предложеният за поста му Емил Димитров - Ревизоро е напълно неподходящ. Самият Димов пък като министър бил \"със завързани ръце\" без подкрепата на ГЕРБ и вероятно се е поддал на \"някои политически искания\" без да допусне, че ще бъде пожертван. Димов беше задържан и обвинен в безстопанственост заради водната криза в Перник, а издигналата го за поста ВМРО предложи на негово място депутата си Емил Димитров - Ревизоро. Очаква се утре в Народното събрание Димитров да бъде избран за министър. \"Не можеш да назначаваш министър, за да е ревизор - да ревизира нещо, след като сферата на дейност на Министерството на околната среда и водите е изключително многостранна и сложна и там е необходим човек, който познава системата\", каза пред БНР Евдокия Манева - министър на околната среда в правителството на Иван Костов, когато арестуваният и подал оставка сегашен министър Нено Димов, беше неин заместник. Тя коментира  предложението на \"Обединените патриоти\" и в частност на ВМРО депутатът Емил Димитров - Ревизоро да поеме министерския пост. Очаква се утре Народното събрание да избере Димитров за министър.  \"Освен липсата на всякакви професионални предпоставки този човек да бъде в това сложно министерство, този човек има спорен авторитет от морална гледна точка. Всяко правителство трябва да се предпазва от такива хора\", каза тя. Според нея задачата, която се възлага на Димитров, е абсурдна. \"Все се надявам, че в Народното събрание са останали нормални хора и тази кандидатура няма да мине\", заяви тя. \"Много съм изненадана, направо стъписана. Помислих си, че това е някакъв ход да се закрие Министерството на околната среда и водите. След това погледнах с оптимизъм на това предложение и си казах, че Емил Димитров е човек с много широк спектър на подготовка - от хореография до лобизъм за видни олигарси. Може и това е нестандартното решение в състояние на криза\", коментира иронично Манева. \"Няма тайни в областта на състоянието на водите, ако има тайна - тя е че липсват хора които да управляват адекватно, с визия и да изпълнят това, което отдавна е написано. Но не виждам да има желание за това\", добави тя. Според Манева грешката на Нено Димов е в това, че се е захванал да изпълнява много сериозна задача, без да е подкрепен от ГЕРБ и действал \"със завързани ръце\". \"Нено Димов познава системата. Той не е бил калинка\", каза Манева за бившия си заместник. По думите ѝ той познава много добре системата, но не е можел да предприеме много действия, които би искал да предприеме. По думите й, когато е подписвал документите, за които сега е обвинен, Димов се е съобразил с някои политически искания без да допуска, че това ще доведе до отрязването на неговата глава. \"Вие представяте ли си преди изборите някой да разреши на \"Стомана Перник\" да не се подава вода, това е абсурдно\", каза Манева и припомни, че след като се разбра, че в ТЕЦ \"Република\" в Перник се изгарят незаконно отпадъци и последва спиране на парното в болниците и детските градини, общината е започнала да лобира горенето на отпадъци да се възобнови и това е станало. Според Манева основният виновник за кризата в Перник е Министерството на регионалното развитие, което провежда държавната политика по водоснабдяване и канализация. Евдокия Манева беше зам.-министър на околната среда в първото правителство \"Борисов\".", "date": "2020.01.14", "title": "Бивш шеф на Димов: Ако в парламента са останали нормални хора, Ревизоро няма да мине"}
