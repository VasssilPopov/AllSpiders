{"url": "https://www.dnevnik.bg/sport/2018/01/07/3108472_selta_spria_real_madrid_s_ravenstvo_na_balaidos/", "text": "Селта\" доказа, че е неудобен съперник за водещите в отбори в Ла Лига и не се даде на шампиона \"Реал\" (Мадрид), завършвайки 2:2 на своя стадион \"Балаидос\". Галисийците, които преди месец записаха същия резултат срещу \"Барселона\" като гост, дори можеха да спечелят, но Яго Аспас пропусна дузпа. \"Реал\" изглеждаше незаинтересован и без желание, като в огромни моменти от мача играеше сякаш с минимални усилия. Шампионът затвърди колебливата си форма и не успя да спечели четвърто пореден двубой в Ла Лига (три равни и една загуба). Зинедин Зидан не можеше да ползва контузените Серхио Рамос и Карим Бензема, както и Даниел Карвахал, който беше наказан. В атака започнаха Кристиано Роналдо и Гарет Бейл, които в началото на срещата имаха проблеми. В първите 20 минути \"Реал\" трудно създаваше опасности пред вратаря на галисийците Рубен Бланко. Домакините първи нанесоха удар и откриха резултата в 33-ата минута. Аспас изведе отлично Даниел Вас, който прехвърли Кейлор Навас с прекрасно изпълнение. Попадението на Вас сякаш ядоса футболистите на \"Реал\", които избухнаха за по-малко от 120 секунди. Гарет Бейл отбеляза първите си голове в Ла Лига от септември с точни изпълнения в 36-ата и 38-ата минута. Първо Тони Кроос се отчете с асистенция, а след него Иско изработи второто попадение с много точно подаване към уелсеца. Бързият обрат сякаш успокои футболистите на Зинедин Зидан и през второто полувреме те не направиха нищо опасно в предни позиции. Кристиано Роналдо се прояви единствено при споровете си със съдията Латре, а Бейл се измори и не беше толкова активен след почивката. \"Селта\" усети това и натисна в заключителните 20 минути, в които доминираше на терена. В 72-ата минута Яго Аспас беше съборен от Кейлор Навас в наказателното поле и сам изпълни дузпата, която изработи. Изстрелът му не беше от високо качество и костариканският страж успя да спаси. Това не отказа галисийците, които станаха още по-настоятелни, а с влизането на Емре Мор и Станислав Лоботка бяха и по-свежи в средата на терена. Осем минути преди края най-добрият на терена Даниел Вас изработи второто попадение за \"Селта\". Датчанинът центрира отдясно, а нахлуващият на скорост Макси Гомез с глава отбеляза осмия си гол от началото на сезона. Нападателят, който е и водещ реализатор за галисийците се разписа и срещу \"Барселона\" на \"Камп ноу\". В класирането \"Реал\" остава на четвърто място с 32 точки, на 16 зад лидера \"Барселона\". \"Селта\" е 14-и с 22. Тежката серия за \"Селта\", която започна именно със сблъсък с каталунците за Купата на краля, продължава с реванша, който е на стадиона на \"Барселона\" след четири дни.", "date": "2018.01.07", "title": "\"Селта\" спря \"Реал\" (Мадрид) с равенство на \"Балаидос\""}
{"url": "https://www.dnevnik.bg/sport/2018/01/07/3108263_stef_kuri_otbeliaza_45_tochki_pri_pobeda_nad_los/", "text": "Звездата на \"Голдън стейт уориърс\"  Стеф Къри  отбеляза рекордните си за сезона 45 точки при победата на шампионите със 121:105 над \"Лос Анджелис клипърс\" като гост. \"Воините\" постигнаха 32-и успех през сезона и продължават да водят убедително в Западната конференция, като имат едва осем загуби. \"Голдън стейт\" си осигури успеха след силна игра в първите три четвърти, които неизменно печелеше. След първите 12 минути авансът на \"воините\" беше три точки, а на почивката набъбна до девет. Решаваща се оказа третата четвърт, в която Къри и компания бяха още по-убедителни. Те вкараха 39 точки срещу само 21 за домакините и беше ясно, че обрат трудно може да се постигне. Във финалните 12 минути Стив Кър даде почивка на някои от основните си играчи, а \"ножиците\" успяха да намалят пасива си с девет точки, за да завършат на 16 зад шампионите. Къри реализира осем от 16-те си опита от тройката и 15 от 16-те заставания на наказателната линия. Гардът на \"Голдън стейт\" овладя и шест борби, и завърши с три откраднати топки. Още четирима играчи на \"воините\" завършиха с двуцифрен актив, но нито един от тях не беше близо до Къри – Джавейл Макгий и Ник Йънг добавиха по 11, а Клей Томпсън и Дейвид Уест по десет. Кевин Дюрант не игра в този двубой. За \"Клипърс\" най-резултатен беше Лу Уилямс, който влезе от пейката и вкара 23 точки. Деандре Джордан записа \"дабъл-дабъл\" – 15 точки и 11 борби, а Блейк Грифин напусна много рано заради удар в главата. Крилото отбеляза пет точки в първите 10 минути, но не завърши срещата. Лидерът на Изток \"Бостън\" постигна труден успех над \"Бруклин нетс\" с 87:85 като гост в \"Барклис сентър\". \"Келтите\" имаха сериозен проблем при стрелбата, като процентът им беше едва 37. Силни прояви имаше новобранецът в Лигата Джейсън Тейтъм, който се отчете с 14 точки, реализирайки последните пет за \"Бостън\", за да гарантира успеха. Освен това Тейтъм регистрира рекордните за себе си шест блока. Кайри Ървинг завърши като най-резултатен с 21, а при стрелбата беше 8 от 22. \"Келтите\" са лидер на Изток с 33 победи от 43 мача, докато \"Бруклин\" е 12-и с 15 победи и 24 загуби. В друг мач на Изток \"Кливланд кавалиърс\" победи \"Орландо меджик\" в много резултатен мач – 131:127. Айзея Томас започна като титуляр и вкара 19 точки за едва втората победа в шест двубоя на \"кавалерите\". Леброн Джеймс беше близо до \"трипъл-дабъл\" като завърши с 33 точки, десет борби и девет асистенции. Също така крилото на \"Кливланд\" открадна шест топки. Кевин Лав вкара 27 за успеха. \"Кавалерите\" са трети в класирането с 26 победи и 13 загуби. За \"Хюстън рокетс\" проблемите продължават в отсъствието на контузения им лидер  Джеймс Хардън . Гардът ще отсъства още няколко седмици, а без него \"ракетите\" загубиха със 101:108 от \"Детройт пистънс\". С агресивна защита и отлични отборни действия \"буталата\" успяха да вземат ценен успех, който е 21-и за тях през сезона. \"Детройт\" е шести на Изток и показа коренно различно лице от разгромната загуба с 36 точки разлика, която записа от \"Филаделфия 76ърс\" ден по-рано. Тобиас Харис отбеляза 27 точки и овладя осем борби, а Дуайт Бюкс вкара рекордните си за сезон 16 точка. Андре Дръмънд не игра заради болки в ребрата. За \"Хюстън\" Крис Пол и Клинт Капела завършиха с \"дабъл-дабъл\". Плеймейкърът отбеляза 16 точки и даде 13 асистенции, а Капела се отчете с 14 точки и 11 борби. Ерик Гордън и Тревър Ариза добавиха по 15 точки. Резултати от НБА \"Индиана пейсърс\" – \"Чикаго булс\" 125:86 \"Вашингтон уизърдс\" – \"Милуоки бъкс\" 103:110 \"Минесота тимбъруулвс\" – \"Ню Орлийнс пеликанс\" 116:98 \"Сакраменто кингс\" – \"Денвър нъгетс\" 106:98", "date": "2018.01.07", "title": "Стеф Къри отбеляза 45 точки при победа над \"Лос Анджелис клипърс\""}
{"url": "https://www.dnevnik.bg/photos/2018/01/07/3108312_fotogaleriia_otkrivaneto_na_obnoveniia_pravoslaven/", "text": "Православният храм \"Св. Стефан\", който беше открит в неделя в Истанбул след продължителен ремонт, е една от малкото оцелели т.нар. железни църкви по света. Тя идва от индустриалната епоха на XIX век и е пример за специфична архитектура, образци от която се предлагат и днес.", "date": "2018.01.07", "title": "Фотогалерия: Откриването на обновения православен храм \"Св. Стефан\""}
{"url": "https://www.dnevnik.bg/sviat/2018/01/07/3108329_rekordni_goreshtini_v_avstraliia_i_arkticheski_stud_v/", "text": "Рекордни горещини отчитат днес термометрите в Австралия, където сега е лято. В най-големия град на континента-държава - Сидни, са измерени 47.3 градуса по Целзий. Това е най-горещият ден за града от 1939 г., или от 79 години насам, съобщава местната метеорологична служба, цитирана от световните агенции. Горещини има и в останалата част на Австралия. В щата Виктория пожарникари водят борбата с общо 18 бушуващи огнища сред природата. Същевременно в САЩ и Канада зимата добива бедствени измерения. На места в северните части са измерени температури до минус 40 градуса в Щатите и минус 50 в Канада, а усещането е като за минус 60. Властите предупреждават, че само 10 минути на открито могат да доведат до измръзване и съветват всички да си стоят у дома. Заради снега и студа са отменени хиляди вътрешни полети, а на места няма ток. Надежда за повишаване на температурите метеоролозите възлагат за началото на следващата седмица.", "date": "2018.01.07", "title": "Рекордни горещини в Австралия и арктически студ в САЩ и Канада"}
{"url": "https://www.dnevnik.bg/sport/2018/01/07/3108344_marsel_hirsher_vze_treti_poreden_uspeh_v_svetovnata/", "text": "Марсел Хиршер продължава с победния си ход в Световната купа по ски алпийски дисциплини, след като спечели слалома в швейцарския зимен център Аделбоден. Носителят на Големия кристален глобус вече има 52 победи в кариерата си и за четвърти път триумфира на пистата в швейцарските Алпи. Състезанието се проведе при много високи температури, над 10 градуса, което затрудни доста организаторите. За втори път откакто е в Световната купа, австриецът печели в  два поредни дни гигантския слалом  и слалома в Аделбоден. Хиршер изпревари само с 13 стотни своя сънародник Михаел Мат, а трети се нареди Хенрик Кристоферсен на 16 стотни. Тримата бяха с класа над останалите, които останаха на по-сериозна дистанция. \"Много бързо и много трудно трасе, ритъмът се сменяше доста, така че не беше никак лесно и в двата манша. Освен това температурата не беше в моя полза, защото се пусках последен. Михаел беше много силен, още сутринта се пусна отлично, затова знаех, че трябва да съм пределно концентриран, за да го победя\", каза Хиршер пред ORF. Звездата в австрийския отбор добави, че е изненадан от бързото си навлизане в топ форма, след като през лятото  счупи глезен на тренировка . Хиршер добави, че злато в Пьончан остава негов приоритет за годината. Топ 10 в Аделбоден допълниха Андре Мирер, Алекси Пинтюро, Стефано Грос, Себастиан Фос-Солеваг, Лоик Меяр, Кристиян Хиршбюхел и Линус Щрасер. Хиршер вече има 24 победи в дисциплината слалом, с една по-малко от гигантския слалом. Повече от него в най-техничната дисциплина имат само  Алберто Томба  (35) и  Ингемар Стенмарк  (40). В своя 214-и старт в Световната купа австриецът се качи за 116-и път на подиума. С 52 победи 28-годишният скиор от Залцбург се доближи само на два успеха от легендата Херман Майер. Херминатора е най-успешният австриец в Световната купа. Победната му серия през 2018 г. е впечатляваща, след като беше първи на слалома в Загреб и гигантския слалом в Аделбоден. Единствено Андре Мирер, който триумфира на градския старт в Осло на 1 януари, е печелил освен Хиршер. Само в дисциплината слалом успехите на Хиршер са четири поредни. В класирането за Големия кристален глобус Хиршер има 874 точки, като аванса му пред Кристоферсен е 154 точки. Трети остава Алекси Пинтюро с 547 точки пред норвежците Шетил Янсруд и Аксел Лунд Свиндал с 480 и 454. За Малкия глобус в дисциплината Хиршер е с 454 точки, 99 повече от Кристоферсен и 146 преди Мат. Освен това той води в класирането и за гигантския слалом. През следващата седмица мъжете от Световната купа остават в Швейцария. Между 12 и 4 януари във Венген ще се проведат алпийската комбинация, слалома и спускането на легендарната писта Лауберхорн.", "date": "2018.01.07", "title": "Марсел Хиршер взе трети пореден успех в Световната купа"}
{"url": "https://www.dnevnik.bg/bulgaria/2018/01/07/3108348_falshiviiat_skandal_s_istanbulskata_konvenciia/", "text": "Шумотевицата, която предизвика както в правителствените, така и във фейсбук средите решението да се внесе за ратифициране от парламента ни т.нар. Истанбулска конвенция от 11.05.2011 г. (подписана от България), ме предизвика да се запозная сериозно с нейното съдържание. Още повече че в дискусията по него се намеси и човек, към когото храня най-добри приятелски чувства (бившият здравен министър д-р Петър Москов). Какво установих? Първо – бях удивен как един толкова ясен документ може да породи многобройни \"конспиративни\" подозрения в посока, нямаща буквално нищо общо с него. С конвенцията се бил правел опит да се \"узакони\" понятието \"трети пол\" (или най-малкото да се релативизира полът като \"природно детерминирана характеристика на индивида\", като се превърне в \"наименование за различни медицински или социални отклонения\" и в \"модерна ролева игра\" за \"извратено забавление\"). Въобще – това пък бе внушението на фейсбук-писачите – Истанбулската конвенция нямала друга цел освен (скритата, непризната, \"дяволска\" цел) под претекст от защита от домашно насилие да \"принуди\" \"нормалните\" ни общества да признаят законодателно правата на хомосексуални, транссексуални и други \"отклонения\" от \"традиционното\" и така – постепенно, с още една подмолна крачка – да ускори приближаването на човека към неговото \"разчовечаване\", към превръщането му в \"постчовек\". Някои (а именно националистите в настоящото ни правителство) дори видяха опасност при ратифицирането на конвенцията страната ни да бъде на основание на текстовете в нея принудена да промени конституционното си определение за брака като \"доброволен съюз между мъж и жена\". Накрай бях удивен също колко лесно широки кръгове (претендиращи да принадлежат към художествената, академичната и т.н.) интелигенция са способни да се \"самооблъчат\" от априорните си убеждения в съществуването на \"световна конспирация\", съзирана от тях практически навсякъде. Какво обаче ни свидетелства текстът на самата Истанбулска конвенция? Първо – той е озаглавен \"За превенция и борба с насилието над жени и домашното насилие\" (курсивът мой) и в него – ако си направим труда да го прочетем открай докрай (а това е възможно: документът е публикуван на български в  https://rm.coe.int/168046246f  ) – никъде, буквално в нито един пасаж, на нито един ред няма да срещнем понятия като \"трети пол\", \"еднополови бракове\", LGBT и т.под. Напротив, в член 1 - \"Цели на Конвенцията\", експлицитно ни се казва, че \"настоящата конвенция има следните цели: а) да защитава жените от всички форми на насилие и да предотвратява, преследва и премахва насилието над жени и домашното насилие; б) да допринася за премахване на всички форми на дискриминация срещу жени и да насърчава действителна равнопоставеност между жените и мъжете, включително чрез овластяване на жените; в) да създаде цялостна рамка, политики и мерки за защита и помощ на всички жертви на насилието над жени и домашното насилие; г) да насърчава международното сътрудничество за премахване на насилието над жени и домашното насилие; д) да осигури подкрепа и помощ на организации и правоприлагащи органи за ефективно сътрудничество с цел да се възприеме интегриран подход за премахване на насилието над жени и домашното насилие\" (курсивът мой). Както се вижда, във всички декларирани цели на конвенцията се говори за борба с насилието над жени, което се допълва и с понятието \"домашно насилие\", за което пък в чл. 2, 1 (справедливо) е отбелязано, че \"засяга предимно жените\". По-нататък в текста на конвенцията (чл. 4) се осъждат всички форми на \"дискриминация срещу жени\", а в чл. 12 (\"общи задължения\") се казва: \"Страните предприемат необходимите мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на идеята за малоценност на жените или на стереотипни роли за жените и мъжете.\" (Курсивът мой, т.е. за промени в идеята, че например \"ролята\" на жената е да се подчинява, а на мъжа - да \"господства\", \"ролята\" на жената е да си седи вкъщи и да се грижи за дома, а на мъжа – да поддържа \"социални контакти\" с приятели, колеги и т.н.). В същия член специално е отбелязано (и това намирам за изключително важно), че \"позоваванията на култура, обичаи, религия, традиция или така наречената \"чест\" няма да бъдат приемани като основания за актовете на насилие, обхванати от настоящата конвенция.\" С други думи, няма да бъдат приемани като оправдание за насилието нормативните например в определени религиозни традиции (ислямската) или етно-културни обичайни \"правосъзнания\" (напр. ромското) убеждения, че жената принадлежи на мъжа (баща или съпруг), че е част от неговото домашно имущество, с което той може да сключва сделки, да я продава, залага и т. н. А с това по същество се издигат в ранг на върховно право европейско-християнските идеи за равноправието на половете (\"Няма вече иудеин, ни елин; няма роб, ни свободник; няма мъжки пол, ни женски; защото всички вие едно сте в Христа Иисуса\", Гал. 3:28). В чл. 32 на конвенцията по-нататък се залагат мерки срещу насилствено сключване на бракове (\"Страните предприемат необходимите законодателни или други мерки, така че сключените насилствено бракове да могат да бъдат признавани за недействителни, анулирани или разтрогвани\"). Което впрочем също ограничава – поне на територията на ЕС и на страните, които биха приели да подкрепят тази конвенция – възможността да се практикуват като легални, присъщи на други култури и религиозни традиции форми на брак (напр. т.нар. \"имамски бракове\", уговаряни още в малолетството на жената, бракове, решавани не от брачущите се, а от техните родители, религиозни водачи и т.н.). А с това се ограничават определени крайни следствия, можещи да се извлекат от идеологиите на т.нар. \"мултикултурализъм\". От това, мисля си, \"консерваторите\" у нас и в Европа трябва да са напълно доволни. Като актове на насилие в чл. 38 специално са описани \"осакатяванията на женските гениталии\" (курсивът мой): \"а) обрязване, инфибулация или извършване на всякакво друго цялостно или частично осакатяване на големите срамни устни, малките срамни устни или клитора на жена; б) принуждаване на жена да понесе някой от изброените в буква а) актове или предоставяне на такава възможност; в) подбуждане, принуждаване или предоставяне на възможност момиче да понесе някой от изброените в буква а) актове (курс. мой).\" Мисля, че би трябвало да се досещаме в кои религиозни и най-вече културни \"традиции\" тези осакатяващи актове се смятат за \"нормални\". Е, конвенцията предписва те да се криминализират за всички, които живеят на територията на Европа – дефинира ги именно като \"насилие\" и \"осакатяване\" (на жените), а не като \"обосновани от културната традиция\", на която са присъщи \"специфичности\". Накрай, в членове 44 и 59-61 се гарантира неприемливостта на екстрадицията на жени, жертви на насилие в страни, в които това насилие над тях би могло да бъде продължено или тепърва извършено, т.е. гарантира се, че жени с неуреден (бежански) статут в Европа няма да бъдат връщани там, където са станали (или биха могли да станат) жертва на насилие. Направих този по-подробен преглед на съдържащото се в конвенцията, за да се убедят онези, които все пак няма да си направят труда да прочетат нейния не тъй обширен текст, какво всъщност тя съдържа и към какво е насочена (какво защитава и на какво се противопоставя). Сега ще се обърна към онези нейни текстове, които станаха повод за шумотевицата около нея и за развихрянето на \"конспирологичните\" теории по неин адрес. Собствено, доколкото успях да се ориентирам, текстовете, които \"притесняват\", са (точно) три. Първият, цитиран в публикацията на моя приятел Петър Москов (и заслужил пълното съгласие с неговото тълкуване на консервативния ни, уважаван колега Огнян Минчев, а оттам и съгласието на сума фейсбук \"специалисти\") е текстът на член 3 в, в който се дават определения на употребяваните в конвенцията основни понятия. \"Пол\" – цитира П. Москов едно от ключовите \"определения\" – означава социално изградени роли, поведения, дейности и характеристики, които определено общество смята за подходящи за жените и за мъжете.\" \"Искам да припомня обаче – възразява тук Москов – че \"пол\" е биологично детерминирана характеристика на индивида (фабрично така сме направени). Полът е норма, а не наименование за различни медицински или социални отклонения.\" И да – той би бил съвсем прав с това си възражение, ако не си затваряше очите, първо, за контекста, в който въпросната \"дефиниция\" е дадена в конвенцията, и второ – не се заблуждаваше (не искам да мисля, че ни заблуждава) по отношение на оригиналния текст на цитираната и както ще покажа неточно преведена на български език дефиниция. А контекстът е следният: целият член 3 от конвенцията е озаглавен \"Определения\", направени \"за целите на настоящата конвенция\", т.е. не изобщо, а за нейните цели. Оказионално сиреч под употребяваните понятия в конвенцията ще се има предвид: \"а) \"насилие над жени\" се разбира като нарушение на правата на човека и форма на дискриминация срещу жените и означава всички актове на насилие, основано на пола, които водят или е вероятно да доведат до физически, сексуални, психологически или икономически увреждания или страдание за жените, включително заплахи за такива актове, принуда или произволно лишаване от свобода, независимо дали това се случва в обществения или в личния живот; б) \"домашно насилие\" означава всички актове на физическо, сексуално, психологическо или икономическо насилие, които се случват в семейството или в домакинството, или между бивши или настоящи съпрузи или партньори, независимо дали извършителят живее, или е живял заедно с жертвата\". И ето в подточка в) е казано, че (пък) под \"пол\" за целите на конвенцията (която е срещу насилието над женския пол) се има предвид \"социално изградени роли, поведения, дейности и характеристики, които определено общество смята за подходящи за жените и за мъжете\" (курсивът мой). Веднага трябва да ни направи впечатления, че така цитираното определение звучи нелогично. \"Пол\", казва се в него – са определени \"социално изградени роли, поведения, дейности и характеристики, които определено общество смята за подходящи за(!) жените и за мъжете\". Но нали \"мъжете и жените\" са именно (двата) пола. Как така \"пол\" ще са техните \"социално изградени роли, поведения, дейности и характеристики\", при това – които \"определено общество смята за подходящи за тях\"? Нещата веднага стават ясни, ако текстът, от който П. Москов е направил \"обезпокоеното\" си заключение, се прочете в оригинал, т.е. в английския текст на конвенцията. А там е казано – цитирам буквално – \"gender\" shall mean the socially constructed roles, behaviours, activities and attributes that a given society considers appropriate for women and men\". Както се вижда, \"определението\", което цитира Москов, съвсем не е – както си мисли той – определение за \"пол\" (на англ. думата е \"sex\"), а за \"gender\". И сега нека открия на моя приятел (а и на всички, които до захлипване препубликуваха коментара му), че с понятието \"gender\", което, повтарям, собствено се дефинира в конвенцията – въобще не се определя \"биологично детерминираната характеристика на индивида\" (мъж или жена). За тази биологично-детерминирана характеристика, пак казвам, в английския език се употребява друга дума – думата \"sex\". Но следователно напрежението, възникващо около дефиницията, се дължи на елементарна подмяна (дошла с нейния български превод или умишлено, не зная). Понятието \"gender\" на английски език означава именно социалната, традиционна и културна роля, която дадено общество приписва на определения \"пол\" (\"sex\"). Може да се каже: Gender-ът това е съвкупността от определените \"мъжествености\" или \"женствености\", които дадено общество смята за подобаващо присъщи на съответния пол (sex) – на мъжкия или женския. За сведение – на български (макар и неточно и описателно) gender се превежда напоследък като \"социален пол\" (впрочем така е и в член 4 от конвенцията). Разясненото току-що значение на gender – нека уверя – е утвърдено в научната (медицинска и социална) мисъл и тук \"определението\" в конвенцията просто го повтаря. Виж например как го разяснява страницата на Medicine, Nursing and Health Sciences (Monash) University в Австралия: \"По същество: Полът се отнася до биологическите различия; хромозомите, хормоналните профили, вътрешните и външните полови органи. Gender описва характеристиките, които едно общество или култура свързва с присъщото на жената или на мъжа, с мъжественото и женственото. Тъй че докато полът като мъжки и женски е биологичен факт, който е един и същ във всяка култура, онова, което означава полът от гледна точка на gender ролята като \"мъж\" и като \"жена\" в обществото, може да бъде твърде различно в различните култури (курсивът мой). От гледна точка на социологията \"gender ролята\" се отнася до характеристиките и поведенията, които различните култури атрибутират на половете. Онова, което означава да си \"истински мъж\" във всяка една култура, изисква мъжки пол плюс онова, което нашите различни култури определят като мъжествени характеристики и поведения; по същия начин една \"истинска жена\" се нуждае от женски пол и женствени характеристики.\"[2] Да, факт е, LGBT движенията също са усвоили \"gender\" като свое основно понятие (и дори са придали академична валидност на своите занимания като \"Gender Studies\"). Това е довело до внедряването на допълнителна (именно LGBT) конотация в самия термин. Според LGBT дейците \"мъжкостта\" и \"женскостта\" могат да бъдат и социално избрани от индивидите с определен sex (полови) \"роли\". Та ето, акцентирането на (или подвеждането по) тази разпространила се конотация при прочита на Истанбулската конвенция е подвеждащо и по същество представлява подмяна, която се състои в това, че при една очевидно базисна (в документа) употреба на понятието gender от неразбиране или злонамереност вниманието се фокусира именно върху тази LGBT конотация, а с това се привижда \"разчовечаващ\" стратегически смисъл. В документа обаче – пак ще кажа – \"социално изградена роля, поведение, дейност и характеристики, които определено общество смята за подходящо да се приписват на индивидите\" е не \"пола\" (sex) – ако бе така действително, биологичният пол би се релативизирал и разтварял в социално изградилите се роли, поведения и дейности, които индивидът избира или обществото му приписва. В документа като социално изградената роля, поведение, дейност и характеристики, които определено общество смята за подобаващи за мъжа и жената, се определя gender-a, а той е различен от \"sex\"-a. Не разбираме ли следователно какво се казва тук? Казва ни се, че определени общества свързват с пола (изрично е казано – на жените и мъжете) определени \"социално изградени роли, поведения, дейности и характеристики\", които \"се смятат за подходящи за тях\" и следователно не се смятат за \"подходящи\" за противоположния пол. Така например \"определени общества\" (патриархалното, някои религиозни и т. н.) смятат за \"подходящо\" за жените поведение, подчинението от мъжа, и за \"неподходящо\" заемането на ръководни функции в бизнеса и държавното управление. Смятат за \"подходящо\" за жените да покриват лицата си и за \"неподходящо\" да се показват публично с открито лице. В някои среди в България смятат за \"неподходяща\" за жената \"роля\" дори тази да шофира (която \"роля\" е подходяща само за мъжа). И ето: целта на конвенцията е да предупреди, че Съветът на Европа (европейското човечество) не приема за никакво основание тяхната визия за gender-а на (по-специално) женския пол (sex) да оправдава описаните в членовете на документа актове на дискриминации, насилия, осакатявания и принуждавания. Казва, че: да – gender е съвкупността от \"социално изградени (т.е. от определения социум изградени) роли, поведения, дейности и характеристики\", които определеният социум смята за подходящи за жените и мъжете, но че определени роли, поведения, дейности и характеристики, които дадени общества смятат за подобаващи за (по-специално) женския пол, конвенцията смята за дискриминативни и тяхното налагане пряко волята (или непозволяване) на жените определя като \"насилие\". Това е. А че е тъкмо това, става вече неоспоримо ясно от обяснителния доклад към конвенцията, който ще цитирам сега и за който нямам обяснение защо отсъства от публикувания български превод на документа. Ето неговите пояснения: (43) Терминът \"gender\" под тази дефиниция няма за цел да измести термини като \"жени\" и \"мъже\", употребявани в конвенцията (44). Терминът \"насилие над жените, основаващо се на социалния пол (gender)\", е употребен (на различни места) в конвенцията и се отнася до насилието, което е насочено срещу жената, защото е жена или засяга жените непропорционално Този израз следва да се разбира като целящ закрила на жените от насилие, което е резултат от \"gender\" стереотипите и специфично обхваща жените (курсивът мой).[3] Вторият текст, който ни е привел Петър Москов (и който, видите ли, трябва да ни докаже, че в документа се прави подмолен опит на децата ни да бъдат внушени в училище определени идеи, свързани с \"нормалността\" на \"нетрадиционни сексуални ориентации\"), е следният. Цитирам го първо по начина, по който ни го поднася Москов, т.е. с изпуснатите от него думи (отбелязани с многоточия, което трябва да ни осведоми, че изпуснатото е маловажно или не казва нищо по-различно от цитираното). И тъй: \"Страните – цитира Москов чл. 14 \"Образование\" на конвенцията – предприемат, където е подходящо, стъпки за включване на нестереотипни форми на пола в официалните учебни програми и на всички образователни равнища\". От цитата на Москов излиза, че ратифициращите конвенцията страни се задължават да предприемат стъпки за включване на учебен материал за \"нестереотипните форми на пола\". И ето – моят приятел разгорещено заявява, че искрено се развълнувал от \"перспективата синът ми да бъде просветен в училище за дебрите на възможните \"нестереотипни роли\" на баща му\" (подразбира се, да бъде просвещаван за различните \"нестандартни сексуални ориентации на мъжкия пол\"). Което – възклицава той в заключение - е същинско отваряне на \"вратата за узаконената лудост\". Вижте обаче какъв е пълният текст на член 14 от конвенцията (в болд отбелязвам пропуснатото в цитата на Петър Москов): \"Страните предприемат, където е подходящо, необходимите стъпки за включване на съобразен с развиващите се възможности на учащите се учебен материал по въпроси като равнопоставеност между жените и мъжете, нестереотипни роли на пола (англ. – gender), взаимно уважение, ненасилствено разрешаване на конфликти в междуличностните отношения, насилие над жените, основано на пола, и право на лична неприкосновеност, в официалните учебни програми и на всички образователни равнища.\" Сравнете сега двата цитата и си дайте сметка за манипулацията, която (волно или неволно, не мога да съдя) извършва с нас П. Москов. От неговия цитат на чл. 14 излиза, че конвенцията препоръчва учащите се да бъдат запознавани с нестереотипните роли на пола (т.е. на \"sex\"-а, на биологичния пол), като навежда мисълта към нестереотипните му от биологично естество роли. От оригиналния текст на конвенцията обаче става ясно, че отново се имат предвид нестереотипните роли на gender-а, т.е. на онези \"роли\", които определени общества смятат за \"нестереотипни\", \"неподходящи\" за мъжкия или женския пол. Например ролята на жената да бъде самостоятелен субект, да решава самостоятелно своя брак, и т.н. И които \"роли\" безспорно се смятат за \"нестандартни\" за gender-а и от редица \"общества\", с чиито практики конвенцията се бори. Именно затова в текста на член 14 е казано, че учебен материал, свързан с тези \"нестандартни роли\", е добре да се включва в програмите на учащите се \"където е подходящо\" (с цел сиреч да се променят в благоприятна посока вижданията на учениците за тези \"нестандартни роли\"). Съвсем безспорно е, че, прочетен изцяло, и този чл. 14 говори за виждания върху социалните \"роли\" на жените и мъжете, а не за (нестандартните) сексуални роли на всеки един от тези два биологични пола. Накрая от конвенцията бива цитиран (най-вече от фейсбук диспутантите) и чл. 4 – единственият, в който се споменава за (различна) \"сексуална ориентация\" и се употребява понятието \"социален пол\" (редом с просто \"пол\"). Само че в този член въпросните понятия са споменати в контекст, нямащ абсолютно нищо общо с някакво (евентуално) \"узаконяване\" на \"различната сексуална ориентация\". Ето целия разискван текст на чл. 4: \"Страните осъждат всички форми на дискриминация срещу жени и предприемат без забавяне необходимите законодателни и други мерки за неговото предотвратяване, по- специално като: – включват в националните си конституции или в друго подходящо законодателство принципа за равнопоставеност между жените и мъжете и осигуряват практическото прилагане на този принцип; – забраняват дискриминацията срещу жени, включително чрез използване на санкции, когато е уместно; – отменят закони и практики, които дискриминират жени. Прилагането на разпоредбите на настоящата конвенция от страните, по-специално мерките за защита на правата на жертвите, трябва да бъде осигурено без всякаква дискриминация, основана на пол, социален пол, раса, цвят на кожата, език, религия, политически или други убеждения, национален или социален произход, принадлежност към национално малцинство, имуществено състояние, рождение, сексуална ориентация, идентичност, основана на пола, възраст, здравословно състояние, увреждания, семейно положение, статут на мигрант или на бежанец, или друг статут.\" Прочитайки текста следователно, ние научаваме, че конвенцията предписва мерките за защита правата на жертвите да се прилагат без всякаква дискриминация на някое от изброените основания. Сиреч казва, че жертвата на насилието не бива да бъде третирана по друг начин освен като жертва, ако примерно има \"нестандартна\" сексуална ориентация. С две думи, ако жената, жертва на насилие, се окаже примерно хомосексуална, мерките за защита на нейните права не бива да бъдат (дискриминативно) по-различни от тези по отношения на хетеросексуалната. На което, струва ми се, не би могъл да възрази дори и най-страстният хомофоб. Не мога да не отбележа и появяващото се в българския превод на чл. 4 словосъчетание \"социален пол\", с което този път е преведено английското gender. За мен остава неясно защо в чл. 4 то е преведено по този (относително по-адекватен) начин, а в предишния чл. 3, който цитираше П. Москов, е преведено (подвеждащо) като \"пол\". Не е сериозно, а както виждаме, може да доведе до далеч отиващи недоразумения – в официален документ едно понятие от оригиналния текст да бъде превеждано по два различни начина. В заключение: и в трите текста, върху които се \"зацепват\" конспиролозите, при внимателното и коректното им прочитане не може да се открие нищо от приписваното на документа като цяло. Би могло убедено да се заяви дори, че конвенцията е по-скоро консервативна по дух. Тя, бих казал, отговаря по някакъв начин на страховете на редица люде, че с изпълването на европейското пространство с представители на общества, принадлежащи на други (неевропейски, нехристиянски) религиозни и културни традиции, в които отношението към жените и нормите за позволено по отношение на тях е различно и противоречащо на европейското, техните практики биха могли да се разпрострат на континента ни. Е, конвенцията показва, че Съветът на Европа не е склонен да допусне това и не се поддава на определени крайности, изводими от идеологията на \"мултикултурализма\". Чак се чудя как определени хора (като уважавания ми колега Огнян Минчев и други мои близки), които в изтеклите месеци ни занимаваха с далеч отиващите свои опасения от \"проблема с мигрантите\", прочетоха в текста на документа не все пак един удовлетворителен за тях отговор на тревогите им, а нещо съвсем, съвсем друго. На представителите на \"коалиционните партньори\" на ГЕРБ в парламента и правителството, на представителите на БСП, не се учудвам. Те чисто и просто изпълняват своята задача да всяват недоверие към Европа въобще, да промъкват (при всеки удобен и неудобен случай) идеите за \"евразийска алтернатива\" за страната ни. Защо други обаче вдигнаха този шум? Защо въобще в България всичко идващо \"от Запад\" се чете през \"конспиративни очила\" и затова се чете по този абсурден начин: през фейсбук, избирателно, с фиксация върху три от 81 члена на съответния документ? За всичко това си заслужава да се помисли по-сериозно. И аз възнамерявам да го направя в Портала.", "date": "2018.01.07", "title": "Фалшивият скандал с Истанбулската конвенция"}
{"url": "https://www.dnevnik.bg/sviat/2018/01/07/3108349_zaginal_i_ranen_sled_eksploziia_do_vhod_na_metroto_v/", "text": "Мъж на възраст 60-години загина, а жена на 45 години беше ранена след експлозия в близост до вход на метрото в Стокхолм, съобщи полицията, цитирана от световните агенции. Засега остават неясни причините за взрива, избухнал около 11 ч. местно време на площад близо до станция \"Ворби горд\", в южната част на шведската столица. \"Според свидетели мъжът вдигнал от земята предмет, който избухнал\", се казва в комюнике на полицията. Според властите експлозията не е свързана с тероризъм. Метростанцията и близкият площад са затворени, за да могат сапьорите да ги проверят. Местни медии твърдят, че експлозията е предизвикана от ръчна граната.", "date": "2018.01.07", "title": "Загинал и ранен след експлозия до вход на метрото в Стокхолм"}
{"url": "https://www.dnevnik.bg/sport/2018/01/07/3108325_lukoil_ne_sponsorira_avtentichniia_levski_smiata/", "text": "Националният селекционер на България по баскетбол и треньор на \"Берое\" Любомир Минчев не смята, че отборът на \"Левски Лукойл\" може да претендира за историята на \"Левски\". Според него петролната компания, който премести спонсорството си от \"Академик\" в софийския тим, не подкрепя автентичния клуб. \"Това не е моят клуб, това е \"Левски 2014\". Аз съм играл в баскетболен клуб \"Левски\", който в момента няма представител в Лигата, а само при юношите. Надявам се \"Лукойл\" в бъдеще да постигне договорка с истинския клуб, защото иначе може да има подобни проблеми като във футбола с ЦСКА – да има няколко клуба\", каза Минчев след двубоя между \"Левски Лукойл\" и неговият \"Берое\".  Столичният тим се наложи с 81:74 след оспорвана среща . \"В последните няколко дни доста хора приписаха историята на \"Левски\" върху \"Левски 2014\", който е само на две години и половина. Да се пришива историята на този клуб не е правилно\", каза още Минчев. Той изрази мнение, че вероятно преместването на  спонсорството на \"Лукойл\"  е заради желание за пълна зала в София по време на европейските мачове. В двубоя с \"Левски Лукойл\" Минчев беше изгонен, а след това коментира ситуацията. \"Имаше няколко ситуации, които бяха отсъдени грешно. Аз оспорвах и получих техническо нарушение, а май след това и второ, заради което бях изгонен. Не знам, защото бях с гръб и исках наказание за съдията, той е за такова след този мач\", добави националният селекционер. \"Левски 2014\" беше основан през 2015 г. от Константин Папазов след конфликт с президента на БК \"Левски\" Юлия Боянова. На пресконференцията по обявяването на партньорството между \"Лукойл\" и баскетболния клуб Валентин Златев обясни, че не е говорил с Боянова и не я познава. \"За мен \"Левски\" е един и го казвам емоционално. А това са неща, които не знам и не съм влизал в юридическите дебри на въпроса\", обясни той.", "date": "2018.01.07", "title": "\"Лукойл\" не спонсорира автентичния \"Левски\", смята Любомир Минчев"}
{"url": "https://www.dnevnik.bg/zelen/2018/01/07/3108356_nasa_napravi_prognoza_koga_shte_se_zatvori_ozonovata/", "text": "Учените от НАСА показаха обобщение на сателитните си наблюдения над озоновата дупка над Антарктида от 2005 г. досега и обявиха, че резултатите са много обнадеждаващи. Според американската космическа агенция размерите на дупката намаляват трайно и това означава, че в недалечно бъдеще може напълно да се затвори. Добрите резултати според НАСА са заради намаленото потребление на хлор в световен мащаб след подписването на международния Монреалски протокол за веществата, които разрушават озоновия слой. Всъщност агенцията нарича международния договор \"огромен успех\". Той е подписан две години след като дупката е открита през 1985 г., но по-осезаем ефект има едва след като с него се налагат ограничения върху производството на хлорофлуоровъглеродни съединения през 2005 г. Оттогава до 2016 г. - периодът, за който учените наблюдават отблизо движението на дупката, нейният размер намалява с  . Това означава че в последните 12 години 20% по-малко от вредните вещества, които й влияят, достигат до нея, заради намаленото им производство. Обаче съединенията, произведени преди забраната, имат период на разпад и остават в атмосферата между 50 и 100 години, така че няма как ефектът да е незабавен, поясняват учените от НАСА. Въпреки това прогнозата за пълно или почти пълно затваряне на дупката е оптимистична и ще се наблюдава от поколенията  , смятат от НАСА.", "date": "2018.01.07", "title": "НАСА направи прогноза кога ще се затвори озоновата дупка"}
{"url": "https://www.dnevnik.bg/bulgaria/2018/01/07/3108360_izdirvaniiat_za_shestornoto_ubiistvo_v_novi_iskur/", "text": "Издирваният за шесторното убийство в Нови Искър Росен Ангелов вероятно се е самоубил, съобщи днес главният секретар на МВР Младен Маринов. Той обяви, че в изоставена вила, близо до тази, в която е живеел издирваният, е откритото тяло на мъж с прострелна рана в слепоочието. По възраст, описание и дрехи, откритият отговаря на издирваното лице. Дали наистина, това е Ангелов, ще стане ясно след съдебно-медицинска експертиза, допълни Маринов. Той каза още, че разследването на шесторното убийство продължава, като данните до момента не говорят за наличие на съучастник. \"Работим и по мотивите за убийството, разпитваме хора, които са го познавали Росен Ангелов, иззет е компютър\", допълни Маринов. Росен Ангелов беше издирван в района на софийското село Луково,  след като на 2 януари бяха намерени шестима убити  в къща в Нови Искър. В търсенето на Ангелов се включиха сили на МВР, специалните части, жандармерията и армията.", "date": "2018.01.07", "title": "Издирваният за шесторното убийство в Нови Искър вероятно се е самоубил (обновена)"}
{"url": "https://www.dnevnik.bg/sport/2018/01/07/3108334_severna_koreia_veroiatno_shte_uchastva_v_pyonchan/", "text": "Северна Корея най-вероятно ще изпрати отбор на зимните олимпийски игри в Пьончан след месец. Това обяви членът на Международния олимпийски комитет от страната Чанг Унг. В последните месеци постоянно се спекулираше с участието на страната на игрите в Южна Корея заради обтегнатите отношения на полуострова. Все пак на 9 януари в демилитаризираната зона Панмунджом ще се  състоят първите първите преговори между двете страни  от две години насам. Съгласието на Северна Корея да преговаря дойде часове след като Юга и САЩ се съгласиха да спрат съвместните военни учения по време на игрите в Пьончан. Първите индикации, че Северна Корея може да има отбор на олимпийските игри, дойдоха на Нова година. Тогава в своят реч към народа  Ким Чен Ун  обяви, \"че се надява Северна Корея да се състезава с останалите\". До момента фигуристите Риом Тае-Ок и Ким Жу-Сик са единствените севернокорейски атлети, които си осигуриха квоти. Независимо че те пропуснаха крайния срок да заявят акредитациите си за игрите, все още могат да получат разрешение да участват. Съществува възможност още състезатели от Северна Корея да получат \"уайлд кард\" за участие. Южна Корея подкрепя участие на съседната си страна на игрите, като в Сеул гледат на форума като възможност за подобряване на дипломатическите отношения между двете страни. Международният олимпийски комитет също вече изрази положителна оценка за участие на Северна Корея.", "date": "2018.01.07", "title": "Северна Корея вероятно ще участва в Пьончан, обяви член на олимпийския комитет"}
{"url": "https://www.dnevnik.bg/skorost/2018/01/07/3108359_na_vseki_nov_prodaden_avtomobil_v_bulgariia_prez_2017/", "text": "В България през миналата година на всяко закупено ново превозно средство са се падали пет на възраст над десет години, сочат данните на Пътната полиция за регистрациите. Общо за година автопаркът в страната е нараснал с 306 421 автомобила, ванове, микробуси, камиони, автобуси и мотоциклети. Сред тях чисто новите са 39 094. Произведени преди повече от десет години са почти 200 хиляди моторни превозни средства. Така към 1 януари тази година в България има над 3.44 млн. МПС от всички категории. Най-много са леките коли – повече от 2.77 милиона. Товарните автомобили са близо 373 хиляди, а мотопедите и мотоциклетите са почти 180 хиляди. Автобусите са близо 21 хиляди. От целия автопарк 1.34 млн. превозни средства на повече от 20 години, а 1.04 млн са произведени преди между 15 и 20 години. В България има само 3487 хибрида и едва 384 електромобила Поглед към използваните от автопарка горива показва, че на бензин разчитат почти 1.4 млн. моторни превозни средства. Дизелът захранва близо 1.2 млн. На пропан-бутан и метан се движат общо 171 338 превозни средства, твърдят от МВР. Този твърде малък брой може да се обясни с факта, че в бройката попадат само колите, които са разчитали на газ в момента на регистрацията си в пунктовете на Пътна полиция, но не и тези, преработени след покупката им. Хибридните автомобили са 3487, а електромобилите са едва 384.", "date": "2018.01.07", "title": "На всеки нов продаден автомобил в България през 2017 г. са се падали 5 на над десет години"}
{"url": "https://www.dnevnik.bg/biznes/2018/01/07/3108385_kapital_peevski_ovladiava_sgradata_na_ktb_na_bul_car/", "text": "Модерната бизнес сграда на бул \"Цар Борис III\" в София, където преди фалита на КТБ се помещаваха неин клон и офиси на множество фирми на собственика й Цветан Василев, има нов собственик и това е фирмата \"Дипи\" на Добрин Иванов, пише вестник  \"Капитал\" . Това се вижда от справка в Имотния регистър, където е посочено и, че синдиците на банката са прехвърлили сградата на 19 декември 2017 г. Според вписването в публичния регистър синдиците са прехвърлили на \"Дипи инвестмънт\" (100% дъщерно дружество на \"Дипи\") земята под дванайсететажната сграда на бул. \"Цар Борис III\" №159, както и първите пет етажа с два етажа подземни паркинги, побиращи общо 107 автомобила. Стойността е оценена на 20.2 млн. лв. Сградата има и още етажи с офиси. В един от тях се помещаваше телевизионният канал ТВ7, а на други - различни фирми, пряко и косвено свързани с Цветан Василев. Според \"Капитал\" сградата е \"награда\" за фирмата, която влезе в ролята на посредник в схемата за овладяване на оръжейния завод \"Дунарит\", започната от Делян Пеевски това лято. През август фирмата на Иванов придоби дълг на русенската компания от офшорката Viafot, свързана с депутата от ДПС, и го прехвърли през синдиците на КТБ, които на свой ред го продадоха на Държавната консолидационна компания, за да може по този начин последната да получи контрол върху завода, а сега явно текат плащанията по сделката. Сградата е излизала за публична продан през март миналата година с начална тръжна цена от 20.2 млн. лв., но не намира купувач. Възможна причина за неуспеха може би е късият срок, който синдиците дадоха на желаещите да участват в търга да се запознаят с документите и да депозират 2 млн. лв. за участие - едва три дни. \"Капитал\" прави опит, но не успява да се свърже с новия собственик на обекта, \"Дипи\", за да провери за какво смята да използва пригодената за банкова централа част от сградата и дали има интерес и към останалите етажи с телевизионни студиа, предвид че собственикът на компанията Добрин Иванов притежава и \"ТВ Европа\". Той би могъл да извади сградата на пазара на офис площи в търсене на печалба, но може и директно да я прехвърли на свързаната с Делян Пеевски Viafot Limited, от която придоби дълга на \"Дунарит\" миналата година, пише вестникът. В договора за цесия между страните плащането се урежда с допълнително споразумение, като е посочено изрично, че има възможност и да не става с пари, а с прехвърляне на активи.", "date": "2018.01.07", "title": "\"Капитал\": Пеевски овладява сградата на КТБ на бул. \"Цар Борис III\""}
{"url": "https://www.dnevnik.bg/photos/2018/01/07/3108111_fotogaleriia_kak_se_lovi_pusturva_na_led/", "text": "Всяка година през януари хиляди хора участват в ледения фестивал Хуачеон Санчеонео в град Хуачеон, Южна Корея.", "date": "2018.01.07", "title": "Фотогалерия: Как се лови пъстърва на лед"}
{"url": "https://www.dnevnik.bg/sport/2018/01/07/3108393_bulgarskite_biatlonisti_zavurshiha_osmi_v_edna_ot/", "text": "Швеция записа неочаквана победа, а българските биатлонист заеха осмо място в една от най-тежките щафети в Световната купа в последните години. Състезанието в германския зимен център Оберхоф се проведе при много гъста мъгла, което доведе до цели 161 наказателни обиколки. Само 13 от 25-те стартирали щафети стигнаха до финала. Две от тях - полската и беларуската, се отказаха още по време на втория пост, други девет отбора бяха затворени с една обиколка - Финландия, Литва, Южна Корея, Словакия, Латвия, Япония, Естония, Казахстан и Чехия, а румънците бяха дисквалифицирани. Мартин Понсилуома, Йеспер Нелин, Себастиан Самуелсон и Фредрик Линдстрьом показаха впечатляваща стрелба в тежки състезателни условия. Те завъртяха само една наказателна обиколка и използваха девет допълнителни патрона. Шведските биатлонисти записаха първа победа в щафетата от 2009 г. Те завършиха с огромна преднина пред Италия - 1:10.8 мин., а Норвегия допълни почетната стълбичка с изоставане от 2:04.6 мин. Италианците влязоха два пъти в наказателната обиколка и използваха 11 допълнителни патрона. Норвежците направиха три наказателни обиколки и използваха 14 допълни патрона. Щафетата на Русия (3+16) завърши четвърта, следвана от Франция (6+17) без носителя на Световната купа Мартен Фуркад. Германия успя да стигне до шестото място, въпреки че Йоханес Кюн направи шокиращите девет наказателни обиколки на втори пост. Михаил Клечеров и Антон Синапов завъртяха по една наказателна обиколка на първите два поста, след които България заемаше 13-ата позиция. Димитър Герджиков придвижи отбора до десето място със страхотен трети пост. Той използва само два допълните патрона и нито веднъж не влезе в наказателната обиколка. Владимир Илиев имаше най-много проблеми на стрелбището от българите. Той направи три наказателни обиколки и използва четири допълните патрона. Европейският шампион в спринта обаче компенсира със силно ски бягане по последната обиколка и финишира осми. Toва е най-предното класиране на българската щафета от една година насам. За последно те бяха осми в Руполдинг през януари 2017 г.. В първата щафета за сезона - в Хохлфицен, българите завършиха 11-и. По-рано днес в Оберхоф се проведе дамската щафета. Франция в състав Анес Бескон, Анес Шевалие, Селия Аймоние и Жюстин Бресас спечелиха състезанието с една наказателна обиколка и десет допълнителни патрона. Германия (2+13) и Швеция (0+8) допълниха челната тройка. Българската щафета, в която бяха Емилия Йорданова, Стефани Попова, Даниела Кадева и Десислава Стоянова, не завърши състезанието, след като беше затворена с една обиколка на трети пост.", "date": "2018.01.07", "title": "Българските биатлонисти завършиха осми в една от най-тежките щафети"}
{"url": "https://www.dnevnik.bg/sport/2018/01/07/3108396_cska_se_podsili_s_brazilski_zashtitnik/", "text": "ЦСКА привлече бразилския защитник Джеферсон Серкейра Телес. Левият бек идва на мястото, освободено след  продажбата на Антон Недялков в САЩ . В понеделник червените се събират за началото на зимната си подготовка, като Джеферсон ще се включи от първия ден. Бранителят идва от \"Интернасионал\" (Порто Алегре). Ръководството на червените се е договорило за трансфера с колегите си от бразилския клуб. От \"Българска армия\" не посочват подробности по сделката, нито се казва какъв е срокът на контракта. Според авторитетния transfermarkt.de цената на 23-годишния футболист е 1.25 млн. евро. ЦСКА вече взе  колумбийския централен нападател Жан Карлос Бланко  и  холандския полузащитник Роланд Алберг . От 13 до 20 януари ЦСКА ще е на лагер в Сандански, а след това предстои подготовка в Испания. Там червените ще изиграят четири приятелски срещи.", "date": "2018.01.07", "title": "ЦСКА се подсили с бразилски защитник"}
{"url": "https://www.dnevnik.bg/bulgaria/2018/01/07/3108074_borisov_i_erdogan_otkrivat_remontiranata_curkva_sveti/", "text": "Министър-председателят на България Бойко Борисов и президентът на Турция Реджеп Ердоган ще открият днес реставрирания български православен храм \"Свети Стефан\" в Истанбул днес, съобщиха от правителствената информационна служба. В официалната делегация, придружаваща премиера, са Негово Светейшество Българският Патриарх и Софийски митрополит Неофит, главният мюфтия на мюсюлманите в България Мустафа Хаджи, вицепремиерът и министър на външните работи Екатерина Захариева, министърът на културата Боил Банов, министърът на икономиката Емил Караниколов, министърът на земеделието, храните и горите Румен Поражанов и депутати. Българската желязна църква \"Св. Стефан\" в Истанбул, е един от най-значимите български паметници на архитектурата и културата. Тя е осветена на 8 септември 1898 година от Екзарх Йосиф. Уникалната постройка от метал е проектирана от арменския архитект Ховсеп Азнавур и е била изработена в Австрия от металургичната фирма \"Вагнер\". Елементите на конструкцията са тежали около 500 тона и са били сглобени на място. Дължината на църквата \"Свети Стефан\" е 32.5 метра, а ширината – 12.5 метра. Основните строително-ремонтни и реставрационни дейности по храма започнаха през 2011 г., след получаване на разрешение от турската държава. Храмът беше затворен за богослужение поради сериозни проблеми в носещата конструкция, вследствие на корозия. В реставрацията са вложени общо около 16 млн. турски лири (приблизително 3.5 млн. евро), от които България е предоставила целево два транша за общо 390 000 евро. Останалата част от сумата е поета от община Истанбул. Въз основа на принципа на реципрочност, българското правителство даде разрешение за реставрация на джамия в Пловдив. Ден преди откриването на ремонтираната църква, в интервю Борисов изрази благодарност към Ердоган, който е инициирал реставрацията. \"Мисля, че това се случи поради взаимната добра воля и общ дух, които се опитваме да изградим на Балканите\", добави премиерът.", "date": "2018.01.07", "title": "Борисов и Ердоган откриват ремонтираната църква \"Свети Стефан\" в Истанбул"}
{"url": "https://www.dnevnik.bg/bulgaria/2018/01/07/3106324_dnes_e_ivanovden/", "text": "Православната църква почита на 7 януари свети Йоан Кръстител - последния старозаветен пророк, кръстител на Иисус. Наречен е още предтеча, защото е вървял преди Христос и е подготвял хората за неговото рождение. Празникът, известен като Ивановден, е един от най-тачените в България.  над 360 хил. българи, носещи имената Иван, Ивана, Иванка, Ивайло, Иво, Калоян, Йоан, Йоана, Йово, Жана, Ваньо, Ваня и др. Според националната статистика  Иван е второто по популярност мъжко име в страната  - така се казват над 157 хил. българи. Иванка е второто най-разпространено сред жените има с над 60 хиляди кръстени така към края на 2016 г.. Традиция е да се посетят и именниците, като в някои райони има обичай те да бъдат ритуално къпани в реката. Който не иска да бъде потопен във водата, трябва да се откупи, но въпреки това задължително го напръскват за здраве. Обичаите на Ивановден са свързани с очистителната сила на осветената предния ден -  Богоявление , вода. Периодът на \"мръсните\" дни е завършил и всеки обръща поглед напред - към доброто, здравето, берекета и щастливия живот. Самият ден е посветен на младото семейство, което е минало под венчилото през миналата година. Кумът, който е венчал или кръщавал новородените, приготвя дарове и специален обреден хляб (обкичен със захаросани ябълки, сушени плодове, босилек и стръкчета здравец), с които се посреща младото семейство. Младите отиват в дома на кума, но и те носят дарове, хляб, баница и печена кокошка. На Ивановден празничната трапеза включва варено жито, фасул, ошав, баница, кървавица, печена луканка, свински ребра със зеле.", "date": "2018.01.07", "title": "Днес е Ивановден"}
{"url": "https://www.dnevnik.bg/bulgaria/2018/01/07/3108162_nachalo_na_godinata_i_shestorno_ubiistvo_ili_koe_e/", "text": "1.  Какво влиза в сила в началото на годината  - 29057 прочитания 2.  Да се зарадваш на пътния полицай  - 26899 прочитания 3.  Кога са почивните дни около официалните празници през 2018 г. (графика)  - 22280 прочитания 4.  МВР допуска, че шесторното убийство в Нови Искър е заради бизнес (допълнена в 19:37)  - 18229 прочитания 5.  МВР има заподозрян за убийствата в Нови Искър, прозира личен мотив (обновена)  - 16599 прочитания 6.  Петте жертви в Нови Искър са били застреляни  - 16419 прочитания 7.  Съдът отказа на българка, живееща в Холандия, да възстанови гражданството й (обновена)  - 14979 прочитания 8.  Полицията откри автомобила на жената, издирвана след трагедията в Нови Искър  - 14860 прочитания 9.  Кабелни оператори предупредиха, че може да спрат програмите на \"Нова броудкастинг груп\"  - 13683 прочитания 10.  Заподозреният за убийствата в Нови Искър е издирван от девет години (допълнена в 17:06)  - 13403 прочитания", "date": "2018.01.07", "title": "Начало на годината и шесторно убийство, или кое е най-четеното в \"Дневник\" в първата седмица на 2018"}
{"url": "https://www.dnevnik.bg/bulgaria/2018/01/07/3108158_deniat_shte_bude_iasen_i_tih_s_maksimalni_temperaturi/", "text": "На 7 януари  честваме Ивановден  и празничният ден тази година ще е слънчев и ясен. В страната ще бъде предимно слънчево, но на места в низините до обяд все още ще е мъгливо. Вятърът ще е съвсем слаб от югозапад. Максималните температури ще са между 10° и 15°, по-ниски в районите с трайна мъгла,   – около 11°, сочи прогнозата на Националния институт по метеорология и хидрология (НИМХ), цитирана от Агенция \"Фокус\". Атмосферното налягане ще продължи да се повишава и ще е над средното за месеца.  също ще е предимно слънчево. На места в сутрешните часове ще има мъгла или ниска облачност. Ще духа слаб южен вятър, който до вечерта ще се ориентира от запад. Максималните температури ще са между 10° и 13°.  ще е предимно слънчево. Ще духа до умерен западен вятър. Максималната температура на височина 1200 метра ще е около 10°, на 2000 метра – около 5°.  температурите ще се понижат. В понеделник времето ще е сравнително топло, предимно слънчево и почти тихо. В низините и котловините на места ще бъде мъгливо или с инверсионна облачност, там ще остава и по-студено. По-късно през деня ще започне увеличение на високата и средна облачност. Във вторник и сряда от североизток ще прониква студен въздух, температурите ще се понижават бавно. Ще има значителна облачност, но само на отделни места ще превали слаб дъжд.", "date": "2018.01.07", "title": "Денят ще бъде ясен и тих с максимални температури до 15 градуса"}
{"url": "https://www.dnevnik.bg/analizi/2018/01/07/3102103_putin_shte_doide_ako_ima_kakvo_da_podpishe_v_interes/", "text": "- Управлението ще пази своята стабилност, а опозицията ще се стреми да покаже на гостуващия ЕС, че стабилността е измамна, а статуквото - неприемливо. За съжаление, парламентарната опозиция е част от статуквото, затова резултатите от вдигнатия шум ще бъдат неефективни и противоречиви. - Принципно е много значима възможност за страната, стига да можем да я оползотворим. - България ще бъде гласовит адвокат на Западните Балкани при предварителна яснота, че конкретни решения за предстоящо членство няма да бъдат взети, защото са невъзможни предвид позициите на общественото мнение в Европа и състоянието на европейските институции. Ще бъде успех, ако определени проекти - инфраструктурни, инвестиционни и за реформи в институциите на балканските страни - кандидатки за членство, бъдат одобрени и прокарани. Премиерът ще заема активна позиция за \"сдобряване\" между Анкара и Брюксел, но това ще бъде по-скоро пиар на българските интереси, който няма да реши поредица от твърде сложни въпроси между Европа и Турция. - В чипа на домакините са заложени сериозни програмни продукти в тази посока. - Едва ли. - Ще дойде, ако има какво да подпише официално в интерес на Русия - АЕЦ \"Белене\", например. - Не. - Ще има опити за такава. - На Божията милост.", "date": "2018.01.07", "title": "Путин ще дойде, ако има какво да подпише в интерес на Русия"}
{"url": "https://www.dnevnik.bg/sport/2018/01/07/3108181_ivelin_popov_ochakva_da_stane_futbolist_1_na_bulgariia/", "text": "Днес най-добрият български футболист за 2017 г. ще бъде награден в 57-ата анкета за  \"Футболист на годината\" . Фаворит за приза е победителят от последните две години Ивелин Попов. Капитанът на националния отбор по футбол е един от малкото българи, които играят редовно в клубовете си в чужбина. През 2017 г. Попов спечели титлата на Русия със \"Спартак\" (Москва), както и Суперкупата на страната, както и участва в Шампионската лига. Ако грабне приза за трети път капитанът на националния отбор ще се нареди непосредствено зад най-големите имена в историята на българския футбол. С по четири поредни победи са само Христо Стоичков (общо избиран пет пъти) и Димитър Бербатов (седем пъти). Трикратен победител е и Христо Бонев. В категорията за треньор на годината фаворит е Станимир Стоилов. Специалистът изведе \"Астана\" до четвърта поредна титла в Казахстан, а също така класира тима си за 1/16-финалите в Лига Европа. Церемонията за \"Футболист на годината\" ще се проведе днес от 18.30 ч. в Централния военен клуб в София от 18.30 ч. Тя ще бъде излъчена на живо в официалната фейсбук страница на националните отбори  Bulgaria national football team .", "date": "2018.01.07", "title": "Ивелин Попов очаква да стане футболист №1 на България за трета поредна година"}
{"url": "https://www.dnevnik.bg/evropa/2018/01/07/3106786_pet_kapana_koito_moje_da_provaliat_koalicionnite/", "text": "Ангела Меркел е в рискована позиция. Днес нейният Християндемократически съюз (ХДС) започва разговори със социалдемократите, от които ще се разбере дали ще има официални преговори за сформиране на нова \"голяма коалиция\". ХДС спечели най-много гласове на изборите през септември, но в същото време претърпя сериозни загуби основно заради нарасналата подкрепа за крайнодесните. След като през ноември  се провалиха  опитите за съставяне на тройна коалиция между ХДС, Зелените и Свободните демократи, Германската социалдемократическа партия (ГСДП) остана единственият вариант на канцлера за стабилна коалиция. \"Политико\" обобщава петте въпроса, които през следващата седмица може да провалят преговорите. Ако това се случи, Германия вероятно ще се насочи към нови избори. Миграцията Малко въпроси в Германия са толкова спорни колкото този какво да се прави с наплива на мигранти от Европа. Християнсоциалният съюз (ХСС), баварската сестринска партия на Меркел, подкрепен от по-консервативното крило в партията на Меркел, многократно обвини канцлера за политиката на отворени врати по време на бежанската криза през 2015-2016 г. Уплашени от успеха на крайнодясната партия Алтернатива за Германия, баварците дадоха ясно да се разбере, че няма да се откажат от исканията си от последните две години, които според тях ще обезкуражат мигрантите да идват в Германия. Така че от тях може да се очаква да настояват за таван на броя на търсещите убежище в страната, забрана за събиране на семейства на бежанци и орязване на помощите за мигрантите. Тези позиции обаче противоречат на визията на социалдемократите по въпроса. Възможно е в крайна сметка трите партии да договорят неясна формулировка, която да позволи на всяка от тях да представи резултата като успех пред избирателите си. Данъци На пръв поглед партиите изглежда имат еднакви виждания за данъците – всички искат намаляване на фона на германския икономически успех и балансирания бюджет на страната. Но стане ли въпрос за подробностите, нещата вече не са толкова ясни. Докато някои консерватори предложиха орязване на данъци за всички германци, включително за богатите, социалдемократите определиха подобни предложения като \"абсурдни\". Те искат значително намаляване на данъците за хората със средни и ниски доходи и за всичко това да се плати с увеличаване на данъците за богатите. Възможно е все пак партиите да се договорят разногласията по тази тема да не провалят преговорите за коалиция. Любими проекти Нещата стават по-трудни, стане ли въпрос за любимите проекти на партиите. Социалдемократите искат да прокарат старите си предложения за реформа в германската здравноосигурнителна система. Като се създаде т.нар. гражданска застраховка, те се надяват да сложат край на двустепенната здравна система в страната. И ХДС, и ХСС обаче са против идеята. В същото време Християнсоциалният съюз настоява да се увеличат пенсиите за възрастните майки (като начин те да не бъдат наказвани за това, че си стоят вкъщи) – нещо, против което са другите партии. Според тях подобна мярка няма да реши проблема с бедността на възрастните хора. Вместо това те призовават за повече подкрепа за бедните граждани в риск от бедност. Потенциалът за конфликт е голям, така че страните или ще трябва да се сбогуват с любимите си проекти, или да провалят разговорите. Европа И трите партии са проевропейски настроени и подкрепят задълбочаването на евроинтеграцията, но имат разногласия до къде тя трябва да стигне. Лидерът на социалдемократите Мартин  Шулц наскоро съживи идеята  за създаване на \"Съединени европейски щати\" до 2025 г. Неговата партия подкрепя повечето предложения на френския президент Еманюел Макрон за реформа в ЕС, включително за  създаване на бюджет  и  финансов министър за еворзоната . Меркел и нейната партия също прегърнаха някои от предложенията на Макрон, като хармонизиране на корпоративните данъчни режими и създаване на Европейски валутен фонд, но са по-резервирани за реформите в евроинституциите. И накрая позицията на баварците -те засега са най-критични към задълбочаването на европейската интеграция. Разходите за отбрана Докато консервативният блок многократно е казвал, че иска да увеличи военните разходи на Германия, така е да достигнат целта на НАТО за 2% от БВП, социалдемократите отхвърляха подобна идея през последните няколко години докато бяха по-малък партньор в коалицията на Меркел.", "date": "2018.01.07", "title": "Пет капана, които може да провалят коалиционните разговори в Германия"}
{"url": "https://www.dnevnik.bg/razvlechenie/2018/01/07/3108166_nai-komentiranoto_v_purvata_sedmica_na_2018_shestorno/", "text": "1.  Руски войници са загинали при обстрела на база \"Хмеймим\" в Сирия, но не са унищожени самолети  - 286 коментара 2.  МВР има заподозрян за убийствата в Нови Искър, прозира личен мотив (обновена)  - 243 коментара 3.  Заподозреният за убийствата в Нови Искър е издирван от девет години (допълнена в 17:06)  - 241 коментара 4.  \"Равенство между мъжа и жената\", \"еднополови бракове\", \"децата ще учат, че са То\" - дебат в кабинета за Истанбулската конвенция  - 237 коментара 5.  Лабораторията на Костов излезе с доклад, че АЕЦ \"Белене\" е ненужна  - 235 коментара 6.  Русия претърпя най-тежката си загуба на въоръжение от началото на въздушните удари в Сирия  - 235 коментара 7.  Що е джендър и има ли почва у нас  - 222 коментара 8.  \"Ню Йорк таймс\": Всички в света на Тръмп знаят, че той е идиот  - 216 коментара 9.  Хиляди излязоха на протести \"против\" и \"за\" промените в режима на парк \"Пирин\" (допълнена в 20.32)  - 214 коментара 10.  Съдът отказа на българка, живееща в Холандия, да възстанови гражданството й (обновена)  - 214 коментара", "date": "2018.01.07", "title": "Най-коментираното в първата седмица на 2018: Шесторно убийство, Пирин и що е то джендър"}
{"url": "https://www.dnevnik.bg/sviat/2018/01/07/3107631_makron_trugva_za_kitai_pridrujavan_ot_predstaviteli_na/", "text": "Френският президент Еманюел Макрон заминава днес на първото си официално посещение в Китай, съобщи Елисейският дворец, цитиран от агенция \"Франс прес\" и \"Асошиейтед прес\". Официалната програма на визитата ще започне в понеделник, 8 януари, и ще продължи до сряда, 10 януари. Макрон, придружаван от съпругата си Брижит, ще започне посещението си в  Сиан, бившата имперска столица , люлка на китайската цивилизация и отправна точка на древните пътища на коприната. Там той ще произнесе реч, посветена на бъдещето на френско-китайските отношения. Макрон също така ще разгледа прочутата  теракотена армия  - археологическа находка и произведение на изкуството, създадена по нареждане на първия китайски император Цин Шъхуан. През втория ден от визитата си, 9 януари, френският президент ще се срещне в Пекин с китайския си колега  Си Цзинпин . Двамата ще разговарят за укрепване на двустранните връзки и търговски отношения. Те ще обсъдят също Северна Корея, борбата с финансирането на тероризма и международните действия в борбата с климатичните промени. През втория ден от визитата френският президент и съпругата му ще посетят и  Забранения град  в китайската столица. Същата вечер Си ще даде за френския лидер държавна вечеря, а преди нея Макрон ще има среща с френски и китайски предприемачи и ще подпише двустранни договори. Последният ден от визитата ще включва разговори за климата и срещи с китайски творци. Франция вече каза, че Китай е ангажиран с  Парижкото споразумение за климата  и че тя иска да установи с него \"съвместно лидерство\" в борбата с климатичните промени, след като американският президент Доналд Тръмп обяви, че САЩ се изтеглят от договора. Елисейският дворец съобщи, че по време на визитата на Макрон в Китай ще бъдат подписани много търговски споразумения. Френският президент ще бъде придружаван от делегация от 50 директори на компании, сред които \"Еърбъс\", \"Дасо\", \"Ошан\" и \"Содексо\". Договори ще бъдат подписани в областта на цифровите технологии, авиацията, ядрената енергетика. Очаква се Франция да обяви продажби на самолети \"Еърбъс\" и на двигатели \"Сафран\", както и да бъде обявено споразумение в областта на ядрената енергетика, в която компанията \"Арева\" преговаря за изграждането в Китай на завод за преработка на радиоактивни отпадъци. Ще бъде обсъдено и задълбочаването на сътрудничеството в селското стопанство и износа на вино и спиртни напитки. Като цяло Франция иска да установи ново равновесие в двустранните търговски отношения с Китай, тъй като търговският ѝ дефицит с тази страна възлиза на около 30 млрд. евро. Париж и Пекин освен това ще обявят учредяването на инвестиционен фонд от един милиард евро за инвестиции в средни предприятия, основно френски, които ще се установят в Китай. По време на визитата на Макрон ще бъдат подписани и споразумения в областта на културата. Френският президент също така ще потърси подкрепата на Китай за антитерористичните сили на групата Г-5 Сахел, обединяваща Мали, Чад, Буркина Фасо, Нигер и Мавритания./ БТА", "date": "2018.01.07", "title": "Макрон тръгва за Китай, придружаван от представители на 50 компании"}
{"url": "https://www.dnevnik.bg/sport/2018/01/07/3108249_mourinyo_e_maluk_chovek_kaza_antonio_konte/", "text": "Челси\" и \"Манчестър юнайтед\" водят битка за второто място във Висшата лига, а напрежението между двата клуба се покачи сериозно в последните дни. Мениджърите Антонио Конте и Жозе Моуриньо започнаха война на думи през медиите и не спират с взаимните обвинения. Началото беше дадено от португалеца, който продължава да коментира бившия си клуб и  Конте . Моуриньо атакуваше италианеца заради бурната му радост след голове, а освен това припомни 4-месечната санкция, която Конте изтърпя преди години заради обвинения в манипулиране на мачове. Италианецът се защити и изтъкна факта, че всички обвинения бяха отхвърлени през 2016 г. \"Когато правиш такива коментари трябва да знаеш истината много добре. Аз го познавам много добре, той винаги е бил малък човек, малък човек е в момента, такъв ще бъде и в бъдеще\", отговори Конте. Войната между двамата започна още през миналия сезон, когато \"Челси\" на Конте победи \"Юнайтед\" с 4:0, а Моуриньо се ядоса на бурната радост на италианеца. Той дори го разкритикува още при ръкостискането им. \"Той не е мой проблем, смятам го за малък човек с много ниско възпитание. Спомням си един ярък пример с Раниери. Той атакуваше Клаудио за неговия английски, подиграваше му се, а когато го уволниха излезе с неговото име на ризата си. Това само показва колко е фалшив\", добави мениджърът на сините. Според Конте поведението на Моуриньо се дължи единствено на това дали той може да извлече полза за себе си. \"Нямам какво да доказвам на никого. Предстои ни мач с тях, отиваме на \"Олд Трафорд\". Ще се изправим лице в лице, аз и той, един срещу друг. Аз съм готов, не знам за него\", завърши Конте. Двубоят между \"Челси\" и \"Юнайтед\" е на 25 февруари.", "date": "2018.01.07", "title": "Моуриньо е малък човек, каза Антонио Конте"}
{"url": "https://www.dnevnik.bg/photos/2018/01/07/3108145_fotogaleriia_tancuvashtite_mechki_na_rumuniia/", "text": "Огромни барабани започват да звучат рано сутринта, предвестявайки пристигането на стотици хора, които влизат в румънския град Команещи, облечени от глави до пети като мечки, в костюми, изработени от истинска кожа, с прикрепени глави. Мечката е символ на сила и смелост в Румъния.", "date": "2018.01.07", "title": "Фотогалерия: ''Танцуващите мечки'' на Румъния"}
{"url": "https://www.dnevnik.bg/bulgaria/2018/01/07/3108255_sluchaiat_v_novi_iskur_pokazva_che_sa_nujni/", "text": "Не промени в законите, а организационни мерки са нужни, за да не се стига до случаи, като  този в Нови Искър , каза днес по Би Ти Ви заместник-председателя на ГЕРБ и бивш министър на вътрешните работи Цветан Цветанов. Той поясни, че в момента има около 1100 души с присъди, които не са в затвора, а около 600 от тях се издирват, за да бъдат вкарани в ареста. Такъв е и случаят с извършителя на шесторното убийство в Нови Искър  Росен Ангелов . Цветанов допълни, че през годините е имало 3-4 сигнала за неговото местоположение, но проверките не са дали резултат. Бившият министър на вътрешните работи смята, че е нужна по-активна роля на представителите на местната власт и районите инспектори, като всички институции си свършат работата при добра координация. Коментирайки скандалите около  Истанбулската конвенция , Цветанов подчерта, че в България се търси политически дивидент от всичко, което се приема. Той посочи, че преди внасяне на конвенцията за ратификация в парламента, ГЕРБ ще организира допълнителни дискусии около нея. В края на разговора Цветан Цветанов посочи, че управляващата коалиция е стабилна и няма проблем с взимането на важните решения за управленската програма.", "date": "2018.01.07", "title": "Случаят в Нови Искър показва, че са нужни организационни мерки, смята Цветанов"}
{"url": "https://www.dnevnik.bg/sport/2018/01/07/3108251_fenovete_na_livurpul_zakupili_flanelki_na_koutinyo/", "text": "Преминаването на  Филипе Коутиньо в \"Барселона\"  е въпрос на формалност, след като настоящият му клуб \"Ливърпул\" се съгласи да го продаде за 145 милиона паунда. Червените обаче вече го броят за сигурен напуснал и реагираха бързо, за да компенсират феновете си, които през настоящия сезон са купили фланелки на бразилеца. От клуба съобщиха, че запалянковци, които имат екип с името на Коутиньо и №10 от официалната екипировка за сезон 2017-18, могат да получат ваучер за 50 паунда, когато трансферът бъде завършен. С ваучера феновете ще могат да си купят нещо друго от официалния магазин на клуба. Червените уточниха, че това важи и за трите официални екипа на отбора – домакинският, вторият и третият, който обикновено се използва в Шампионската лига. Бразилецът вече е в Барселона, където днес ще гледа домакинството на каталунците с \"Леванте\", а преди това трябва да мине медицински прегледи. Не е ясно дали договорът на Коутиньо с \"Барселона\" ще бъде подписан днес или в понеделник.", "date": "2018.01.07", "title": "Феновете на \"Ливърпул\", закупили фланелки на Коутиньо, ще получат ваучери за замяна"}
{"url": "https://www.dnevnik.bg/sviat/2018/01/07/3108257_sled_sblusuk_mejdu_tanker_i_tovaren_korab_v/", "text": "Танкер, пренасящ петрол от Иран към Южна Корея, се запали и предизвика нефтен разлив в Източнокитайско море след сблъсък с китайски товарен кораб, съобщава \"Ройтерс\", цитирана от Агенция \"Фокус\". Тридесет и двама души - екипажът на танкера \"Санчи\", регистриран в Панама - са в неизвестност, съобщи китайското министерство на транспорта, цитирано от БТА. При сблъсъка, станал вчера към 20 часа местно време, съдът се е запалил и екипажът му от 30 иранци и двама граждани на Бангладеш трябва да го е напуснал, но съдбата им още не е ясна. Танкерът превозвал 136 хиляди тона кондензат – ултра лек суров петрол, което е еквивалентно на малко под 1 милион барела, или около 60 милиона долара. \"В момента, \"Санчи\" гори и изпуска петрол. Вече се образува нефтено петно, а ние продължаваме с провеждането на спасителни операции\", коментират от китайското Министерство на транспорта. Другият плавателен съд, китайски товарен кораб \"Кристал\", не е пострадал сериозно и 21-членният му екипаж е в безопасност. Сблъсъкът е станал на около 160 морски мили от Шанхай. Китай и Южна Корея са пратили спасителни кораби и хеликоптер на мястото.", "date": "2018.01.07", "title": "След сблъсък между танкер и товарен кораб в Източнокитайско море има разлив на нефт"}
{"url": "https://www.dnevnik.bg/citat_na_deniia/2018/01/07/3108266_citat_na_denia_evropredsedatelstvoto_e_za_6_meseca_a_s/", "text": "Възстановеният храм е доказателство за добросъседство и за мира. Лесно е да се противопоставя, но европредседателството е за 6 месеца, а с Турция сме съседи от векове и за векове. Това каза премиерът Бойко Борисов в Истанбул, преди  официалното откриване на обновения храм \"Свети Стефан\" .", "date": "2018.01.07", "title": "Цитат на деня: Европредседателството е за 6 месеца, а с Турция сме съседи от векове и за векове"}
{"url": "https://www.dnevnik.bg/bulgaria/2018/01/07/3108269_malka_strana_sme_no_shte_opitame_da_pomognem_za/", "text": "България е малко страна, но ако може да помогне за възстановяването на диалога между Турция и Европейския съюз, ще направи всичко необходимо за това. Обещанието дойде от премиера Бойко Борисов, по време на церемонията по откриването на обновената църква \"Свети Стефан\" в Истанбул. Той допълни, че Турция е важна за ЕС, защото е неговият най-голям съсед и страната с най-голяма армия в Европа. Според Борисов подобряването на отношенията може да мине през сключване на конкретни договори по конкретни теми. \"България винаги се е старала да има перфектни отношения и с християнския, и с мюсюлманския свят. Виждаме, че в момента има тероризъм навсякъде и се бием навсякъде – мюсюлмани срещу християни, християни срещу християни, мюсюлмани срещу мюсюлмани. Но само заедно можем да преборим тероризма, това може да стане само при пълен обмен на информация\", каза още българският премиер. Преди церемонията днес Борисов разговаря със своя турски колега Бинали Йълдъръм. \"Това е действително голям ден, но и много добра инвестиция в бъдещето. Да покажем на цяла Европа, на християнския свят, че може да се подобрят отношенията с най-големия ни съсед. Колкото и да сме малки, ще се опитам да допринесем за това разбирателство\", каза и там премиерът Борисов. Бинали Йълдъръм пък посочи, че още в първите дни на българското председателство са започнали да се появяват \"хубави послания от европейските ни приятели\". \"С ЕС и преди не сме имали проблеми, но нека днес изпратим посланието: \"Да сме толерантни\", заяви Йълдъръм. На церемонията по откриването Йълдъръм посочи, че Турция с решителност проследява целта за членство в ЕС. Според него председателството на България ще даде възможност за нови сътрудничества и ускоряване на този процес. Толерантността беше акцент и в речта при откриването на \"Свети Стефан\" и на турския президент Реджеп Ердоган, който подчерта, че страната му се грижи за молитвените домове на всички религии. Официалните разговори между българската делегация и домакините от Турция ще продължат до 15 часа, когато ще приключат тържествата за откриването на обновената църква.", "date": "2018.01.07", "title": "Малка страна сме, но ще опитаме да помогнем за диалога Турция-ЕС, каза Борисов"}
{"url": "https://www.dnevnik.bg/istorii_na_denia/2018/01/07/3102667_momicheto_ot_vakarel_i_momcheto_ot_krainiia_kvartal/", "text": "Така обикновено наричат Елисавета, когато се явява на състезания по фризьорство, на които два пъти е печелила първите места. През 2016 г. е била и на международно състезание във Верона и е стигнала до трето място. Много ѝ е харесало пътуването в Италия. Сега мечтае за екскурзия във Франция, тъй като тази страна винаги ѝ е била много интересна.  Майка ѝ я насочва към гимназията по фризьорство. Елисавета искала да учи ресторантьорство, тъй като много обича да готви. Но не съжалява, че е послушала майка си, тъй като открила, че и фризьорството ѝ се отдава и това са и най-любимите ѝ часове в училище. Денят за Елисавета започва в 4:30 сутринта. Става, приготвя закуска за майка си и сестрите си, после взима ранния влак до София, където е на училище до обяд. После бърза да се прибере във Вакарел, тъй като към 16 ч. отива на работа в местна борса за изкупуване на шипки. С парите, които изкарва помага на майка си в отглеждането на двете ѝ по-малки сестри. Обикновено се прибира вкъщи към 21:30, но понякога се налага да остане на работа до полунощ. Учи и пише домашните си във влака, тъй като рядко ѝ остава време вкъщи. Елисавета вече е работила и като фризьор в софийски салон през изминалата ваканция. Дори получила предложение да остане на работа, но то било несъвместимо с учебната ѝ програма.  Във Вакарел няма гимназия, но според Елисавета всеки, който има желание да учи, го прави. Казва, че пътуването от Вакарел до София е скъпо за нея и за по-малката ѝ сестра Маргарита, която също е гимназистка в София. Тя и сестра ѝ пътуват с карти, които за 3 месеца струват около 100 лева. На практика почти цялата стипендия на Елисавета за отличен успех и от Центъра за образователна интеграция на децата и учениците от етническите малцинства отиват за пътуване.  Обикновено родителите са тези, които учат децата си да четат и пишат. Но при Елисавета е тъкмо обратното. Майка ѝ е без никакво образование, но вече може да чете благодарение на нея. Ходила е на училище само до 2-ри клас, тъй като съучениците й я тормозели заради етническия произход. Елисавета казва, че българите и ромите вече се разбират все по-добре и самата тя никога не се е чувствала жертва на дискриминация.  Роднините ѝ са искали да я омъжат рано, когато е била едва на 14 години. Всички на моята възраст във Вакарел вече са семейни, казва тя. Тогава просто избягала и никой повече не я е карал да се омъжва. Смята, че за да има семейство и деца, трябва да е готова за това. Родителите на Елисавета са разделени отдавна. Тя не поддържа връзка с баща си. От него има и други братя и сестри, с които е в добри отношения. Има много вуйчовци, които работят в Англия, но предпочита да остане да живее в България. Има братовчед, който работи като следовател тук и за нея той е пример, че човек може да е добре и в България, стига да работи и да учи усърдно. Целта й е да следва \"Право\" и мечтае да стане адвокат. Антонио живее близо до училището \"Иван Хаджийски\" в \"Овча купел\". Кръстен е на дядо си Антон. Родители му са млади и избрали по-модерен вариант на името. Баща му работи като мотокарист в цех за дограма. До неотдавна майка му е работила в столичен мол, а сега почиства офиси.  Самият Антонио определя семейството си като много сплотено и добро. За него и за родителите му образованието винаги е било приоритет. От малък са го карали да учи много. \"Просветата отваря много възможности в живота\", казва той.  Профилът в гимназията му е \"Изобразително изкуство с изучаване на английски език и информационни технологии\". Информационните технологии го влекат още от малък, но харесва също така часовете по \"Английски език\" и \"История\". Особено любим период от историята на България е този на Първото българско царство.  Неотдавна Антонио се е завърнал от пътуване по програмата \"Еразъм\" в Испания - първото му пътуване в чужбина. Бил е настанен в семейство в градче близо до Билбао. Направило му е впечатление, че местните водят много щастлив и спокоен живот. Харесало му, че били много приветливи, а семействата - сплотени. Иска му се и българите да бъдат приветливи като баските. \"Много ми хареса също така испанският хамон\", смее се Антонио. Обича да пътува. Едно от хобитата му е фитнесът - \"трябва да се поддържам в добра форма, все пак съм знаменосец в училище\". Никога не се е срамувал от ромския си прозход -  аресва ми, че ромите влагат страст във всичките си действия и умеят да се забавляват\". Бил е на много български, и на ромски сватби. Харесва му разнообразието в традициите.  Антонио е на мнение, че  българското общество е толерантно, ако спазваш неговите порядки . Политиката не го интересува и не обръща внимание на новините, които представят ромите предимно в негативна светлина. Но все пак име мнение по въпроса.  Разделяй и владей  – така той си обяснява поведението на някои политици, които употребяват езика на омразата. В разговора Антонио казва: Няма как да правиш едно и също нещо всеки път и да искаш да получиш различен резултат. Четенето на книги също е сред любимите занимания. Обича да гледа филми и да слуша музика. Почитател е на \"Властелинът на пръстените\" и \"Междузвездни войни\", както и на групата \"AC/DC\". Пикасо е любимият му художник. Повечето приятели на Антонио са българи. \"Случайно е, че е така, не съм ги подбирал\". Живее близо до \"Факултета\", където има много роми, но само веднъж като малък е влизал във вътрешността на квартала, заедно с негови приятели.  Не иска да живее в чужбина. Според него много хора в България не са щастливи, \"защото не искат да спазват правилата\". Не му харесва и това, че между хората има много завист. \"Вместо да се стремят да се издигат, те гледат да издърпат издигащите се долу, при тях\".  Основният стремеж на Антонио сега е да бъде приет да следва \"Компютърни науки\" в Софийския университет. Казва, че се е насочил към тази специалност не заради това, че тя обещава добра кариера, а защото тъкмо това му допада. Определя себе си не като практичен, а като мечтател.   . ", "date": "2018.01.07", "title": "Момичето от Вакарел и момчето от крайния квартал"}
{"url": "https://www.dnevnik.bg/bulgaria/2018/01/07/3108273_evropredsedatelstvoto_ne_moje_da_e_povod_opoziciiata/", "text": "Европредседателството не може да бъде повод опозицията да си затваря очите за случващото се в държавата в политически план, каза днес по Би Ти Ви зам.-председателят на БСП Деница Златева. Тя допълни, че корупцията е чувствителна тема и неслучайно в последните дни  в много западни медии излизат статии за България , които не са приятни. \"Усещането за корупция е във висшите етажи на властта, както и в местната власт - там, където има сериозен финансов ресурс. Пример за това е санирането, както и обществените поръчки в други сектори\", допълни Златева. Та каза още, че с началото на новия политически сезон, на 17 януари мотивите за вота на недоверие към правителството ще бъдат внесени. По повод  Истанбулската конвенция , Златева посочи, че от БСП не са против мерките за борба с насилието над жените, а за начина, по-който документът е внесен в парламента за ратификация. По думите й в документа има текстове, които пораждат притеснения, спорове в обществото. \"Предлагаме на този етап конвенцията да не да бъде внесена за ратификация. Но ние ще подкрепим, ще участваме в подготовката на тези промени в законите, които ще гарантират ефективни механизми за борба с насилието срещу жените\", каза още Златева.", "date": "2018.01.07", "title": "Европредседателството не може да е повод опозицията да си затваря очите, смята Деница Златева"}
{"url": "https://www.dnevnik.bg/sport/2018/01/07/3108271_grigor_dimitrov_shte_igrae_demonstrativen_mach_na/", "text": "Григор Димитров включи в програмата си участие на демонстративен мач в Сидни преди да се насочи за първата надпревара от Големия шлем за годината Australian Open. Световният №3 ще играе в дует с Александър Зверев срещу австралийската двойка Лейтън Хюит и Ник Кириос. Срещата е част от турнира Fast4. През седмицата Димитров вече се изправи и срещу двамата австралийци. В първия кръг на двойки в Бризбейн българинът заедно с Райън Харисън победи Хюит и Джордан Томпсън. Това бе и официално завръщане на бившия №1 в света. Във втория кръг Димитров и Харисън победиха и Кириос в дует с Мат Рийд. На сингъл обаче световният №3 беше спрян от Кириос, който го победи в три сета на  полуфинала в Бризбейн в събота сутринта . \"Александър и Григор са изключителни съперници и се надявам много фенове да дойдат да ни подкрепят. Нивото на турнира FAST4 миналата година беше много високо, но сега очаквам да е още по-високо, при положение че ще играем с Димитров и Зверев. Ще бъде вълнуващо и забавно\", коментира Хюит. След това Димитров се отправя към Мелбърн за участието си на Australian Open. През миналата година той достигна до  полуфинал, където отпадна от Рафаел Надал  и сега има да защитава 720 точки за световната ранглиста. В момента българинът има 4990 точки, а четвъртият Александър Зверев е с 4610. Далеч пред тях са Надал с 10 600 и Роджър Федерер с 9605.", "date": "2018.01.07", "title": "Григор Димитров ще играе демонстративен мач на двойки в Сидни"}
{"url": "https://www.dnevnik.bg/bulgaria/2018/01/07/3108275_inspektoratut_na_sudebniia_suvet_globi_cacarov_za/", "text": "Инспекторатът на Висшия съдебен съвет наложи глоба от 300 лева на главния прокурор Сотир Цацаров, заради неподадена декларация за имуществено състояние и липса на конфликт на интереси за 2016 година. Цацаров е задължен да подаде такава декларация, съгласно Законът за съдебната власт. Наказателното постановление е влязло в сила на 11 ноември.", "date": "2018.01.07", "title": "Инспекторатът на съдебния съвет глоби Цацаров за неподадена имуществена декларация"}
{"url": "https://www.dnevnik.bg/sport/2018/01/07/3108281_lyob_zagubi_poveche_ot_pet_minuti_v_purviia_etap_na/", "text": "Двукратният победител от рали \"Дакар\" Насер Ал-Атиях води при автомобилите след първия етап между Лима и Писко. Катарецът, който кара \"Тойота\" измина състезателните километри за 21:51 минути и изпревари с 25 секунди Бернард тен Бринке. \"Нямах някаква изявена стратегия, просто вярвам на моя навигатор, който винаги намира най-прекия път. Сега ще бъде малко по-трудно, защото ние трябва да отваряме трасето\", каза Ал-Атиях. Състезателните километри в първия етап бяха малко, но всички екипажи трябваше да направят сериозен преход през пясъчните дюни. 13-кратният победител и фаворит №1 Стефан Петерханзел традиционно започна доста консервативно и даде 11-и резултат. Френската звезда на \"Пежо\" финишира на 2.15 минути след Ал-Атиях. Сред първите 20 бяха и още двама пилоти на \"Пежо\". Сирил Деспре даде 15-о време на 2.36 минути зад етапния победител, а 16-и остана друг шампион – Карлос Сайнц. Първият етап се оказа много тежък за Себастиен Льоб. Деветкратният световен шампион във WRC загуби пет минути и половина, след като остана без спирачки. \"Много тежко начало за нас, просто изгубихме спирачките малко след старта и трябваше някак да се справям. Нямах дори ръчна спирачка, което направи ситуацията ни още по-тежка. Но състезанието е дълго, ще видим какво ще стане\", обясни Льоб. При мотоциклетите миналогодишният победител Сам Съндърланд с КТМ показа отлична форма и започна с етапна победа. Той измина трасето за 20:56 минути, с 32 секудни по-бързо от Адриен Ван Беверен с \"Ямаха\". Трети на 55 секунди остана Пабло Кинтания с \"Хускварна\". \"Началото е добро,но това бяха едва 30 километра, така че не значи нищо. Няма да спра да атакувам, защото това е състезание\", каза Съндърланд. При АТВ четириколките чилиецът Ингасио Касале спази обещанието си да бъде много агресивен и да се бори за победата. Той измина състезателните километри за 27:32 минути, изпреварвайки точно с минута Сергей Карякин, който защитава титлата си от миналата година. Трети се нареди Себастиен Суде, като и тримата призьори карат машини \"Ямаха раптор\". Изненадващо при камионите нямаше представител на \"Камаз\" сред първите двама. Чехът Алеш Лопрес, който кара \"Татра\" измина трасето най-бързо за 25:15 минути, а най-близкият му преследвач се оказа Мартин ван ден Бринк с \"Рено\". Звездата на \"Камаз\" и победител от миналата година Едуард Николаев остана трети на 29 секунди. Неговите съотборници Дмитрий Сотников и Айрат Мардеев влязоха в Топ 8. Вторият етап от състезанието е около Писко, като всички екипажи ще изминат 278 километра, от които 267 са състезателни", "date": "2018.01.07", "title": "Льоб загуби повече от пет минути в първия етап на \"Дакар\", Ал-Атиях поведе"}
{"url": "https://www.dnevnik.bg/skorost/2018/01/07/3107434_fotorazkaz_novi_ambicii_za_reno_kaptjur/", "text": "Към днешна дата компактните кросоувъри са хит и интересът към тях расте непрекъснато. \"Рено\" обаче усетиха накъде ще задуха вятърът още през 2013 година и пуснаха \"Каптюр\". Четири години по-късно моделът мина през фейслифт, за да противодейства на засилилата се конкуренция. При обновяването беше обогатена гамата от цветове, като тестовият автомобил беше в един от тях, кръстен \"Атакама\". Тестовият \"Катпюр\" разполагаше и с новата екстра - фиксиран стъклен покрив, който прави автомобили още по-впечатляващ, като в същото време осигурява повече светлина в салона.", "date": "2018.01.07", "title": "Фоторазказ: Нови амбиции за \"Рено Каптюр\""}
{"url": "https://www.dnevnik.bg/bulgaria/2018/01/07/3108282_emil_koshlukov_stava_vodesht_po_bnt_ot_ponedelnik/", "text": "Новият програмен директор на Българската национална телевизия Емил Кошлуков ще бъде и водещ в телевизията от следващата седмица. Той ще заеме мястото на Аделина Радева в публицистичното предаване \"Още от деня\" и ще се редува в ефира с другия водещ Поли Златарева. Първото му предаване ще е в понеделник, 8 януари, потвърди за \"Дневник\" лично Кошлуков, като обясни, че заема мястото \"по заместване\" и не знае дали ще е дългосрочно, защото това се решава от друга дирекция в телевизията. В петък беше оповестено, че  телевизионната водеща, известна от ефира на БНТ, Аделина Радева отива в \"Нова телевизия\" . Там по информация на вестник \"24 часа\", който съобщи и за новата позиция на Кошлуков в събота, Радева ще води сутрешния блок \"Здравей, България\" с Виктор Николаев. Промените обаче не са официално потвърдени от двете национални телевизии и се очаква това да стане утре в ефир. Емил Кошлуков беше назначен за програмен директор през декември , като в отговорностите му влиза стратегическото планиране на основния канал на БНТ. Той беше и един от кандидатите за генерален директор на държавната национална телевизия в конкурса, спечелен това лято от Константин Каменаров. От документите, подадени в него, стана известно, че в последната година Кошлуков е бил програмен директор на телевизията на партия \"Атака\" - \"Алфа\", което влизаше в противоречие с изискванията кандидатът да няма политически обвързаности, писа  \"Капитал\" . Още по-рано Кошлуков бе изпълнителен директор на обявените в несъстоятелност канали TV7 и News 7, както и в управителния им съвет. До миналата година той водеше и предаването \"Факторът Кошлуков\" по \"Канал 3\".", "date": "2018.01.07", "title": "Емил Кошлуков става водещ по БНТ от понеделник (обновена)"}
{"url": "https://www.dnevnik.bg/sport/2018/01/07/3108287_nik_kirios_triumfira_s_titlata_v_brizbein/", "text": "Ник Кириос спечели титлата в  Бризбейн  и стана първият австралиец с успех в надпреварата. Във финала той не остави шансове на Райън Харисън 6:4, 6:2 само за час и 14 минути. Кириос, който е 21-и в световната ранглиста спечели първа титла от 2016 г. и общо четвърта в кариерата си. Досега титлите му бяха все през 2016 г. – Токио, Атланта и Марсилия, все на твърди кортове. През миналата година той загуби два финала, като единият беше срещу  Григор Димитров в Синсинати. Както и в  полуфинала срещу Димитров , австралиецът заложи на мощен сервис, който му донесе голям успех. Кириос впечатли със 17 аса и допусна едва една двойна грешка. Той беше много стабилен през целия двубой, като вкара 71% от първия си сервис, срещу само 55 за Харисън. Кириос спечели 83% от разиграванията на своя първи сервис, а освен това спаси и петте точки за пробив, които даде на американеца. Харисън, 47-и в света, беше пробит четири пъти. Той затвърди тенденцията да играе много трудно срещу Кириос и все още няма дори спечелен сет срещу него. До момента двамата се бяха срещали два пъти. Победата на Кириос ще го изкачи и до номер 17 в света. Австралиецът обаче за пореден път показа лошия си нрав, като не спря да спори със съдиите. В първия сет той поиска медицински таймаут заради проблем с коляното, но не му беше разрешено да се прибере в съблекалните. След това в паузата межу сетовете Райън Харисън напусна корта, а Кириос продължи да спори със съдията на стола, претендирайки, че чака прекалено дълго. Дори след като получи отговор, че \"прибирането на Харисън е наложително\", Кириос не смечки тона си. \"Много съм доволен, благодаря за страхотната подкрепа. Наистина много се наслаждавам да играя пред публиката в Бризбейн, макар понякога да не изглежда точно така\", каза след двубоя Кириос. Титлата при дамите спечели украйнката Елина Свитолина. Тя се наложи в два сета над Александра Санович от Беларус 6:2, 6:1. При двойките титлите отидоха при Хенри Континент и Джон Пиърс, и Кики Бертенс и Деми Шурс.", "date": "2018.01.07", "title": "Ник Кириос триумфира с титлата в Бризбейн"}
{"url": "https://www.dnevnik.bg/sviat/2018/01/07/3107694_bitkoin_dobi_svetovna_slava_no_gubi_chara_si_v/", "text": "Биткойн губи привлекателността си за едни от първите и най-големи привърженици на криптовалутата - престъпниците - и това води до разцвет на нов вид дигитални пари, с които по-лесно се заобикаля работата на властите, пише  \"Блумбърг\" . За атаки с цел вземане на откуп монеро сега е \"сред фаворитите, ако не фаворитът,\" отбелязва Мат Зюйч, основател на базираната в Дубай фирма, предлагаща услуги в сигурността, Comae Technologies. Тази валута е достигнала стойност от 349 долара през последните два месеца на 2017 г. - четири пъти повече, отколкото през октомври, според сайта coinmarketcap.com, и така е станала една от криптовалутите, нараснали по-бързо от най-ценния за момента биткойн, чиято стойност почти сее удвоила за същия период. Само за първите няколко дни на януари стойността на монеро е нараснала със 7% според coinmarketcap.com. В случая с тази валута тя се оказва предпочитана от някои престъпници, тъй като технологията, на която е базиран биткойн (Blockchain), може да работи срещу тях. При блокчейн всяко парично движение се записва като в счетоводна книга, с участници, точен час и сума, и това улеснява засичането на конкретни трансакции, особено ако те се окажат свързани с престъпления. Монеро обаче криптира адреса на получателя и зарежда фалшиви адреси, за да не се разбере незабавно този на изпращащия. Не се предоставя и информация за сумите. \"Висок риск\" Заради тези техники софтуерни инструменти, които засичат криптовалути, за които се предполага, че са придобити по престъпен начин, вече определят на практика всички операции с монеро като високо рискови, казва Павел Кусковски, главен изпълнителен директор на Coinfirm - консултантска фирма, която помага на борсите и други компании да избегнат пари, свързани със съмнителна дейност. При биткойн процентът е едва около 10 на сто. \"Като \"висок риск\" приемаме всичко, което прави средствата анонимни. Как ще докажете, че тези средства не идват от нелегални източници,\" казва той. Монеро има и \"конкуренция\". Zcash, за която не е известно да се използва толкова в престъпния свят, може да предложи и по-добра защита, като криптира адреса и на изпращача. И тази непроницаемост обаче може да бъде преодоляна - университетът в Принстън наскоро е разработил инструмент, който помага да се анализират трансакции със Zcash поне до известна степен. Създателите на монеро казват, че целта им е била единствено да създадат криптовалута, която защитава неприкосновеността на потребителите. \"Не препоръчваме монеро да се използва от престъпници, но същевременно ако имате децентрализирана валута, не е като да не можете да попречите тя да се използва за това,\" казва Рикардо Спани. \"Представям си, че монеро предоставя сериозни преимущества пред биткойн за престъпниците, така че те биха я използвали.\" Според Лукас Нуци от инвестиционния консултант Digital Asset Research обаче престъпниците вероятно са малка част от използващите монеро - мнозина са единствено загрижени за защитата на личното си пространство.", "date": "2018.01.07", "title": "Биткойн доби световна слава, но губи чара си в престъпния свят"}
{"url": "https://www.dnevnik.bg/biznes/online_trade/2018/01/07/3107592_prez_2016_g_11_ot_onlain_turgovcite_v_bulgariia_ne_sa/", "text": "През 2016 г. 89% от онлайн търговците в България са реализирали продажби на свои продукти през собствените си сайтове. Останалите 11 на сто не са успели да направят нито една успешна продажба през интернет страниците си. Това показват данните на Европейската статистическа агенция Евростат, която публикува свое изследване за онлайн продажбите на Стария континент през 2016 г. Оказва се, че  16% от всички компании в Европейския съюз с поне 10 души персонал  са получавали поръчки за своите продукти през собствения уеб сайт или мобилното приложение, което предлагат. Най-голям процент на онлайн търговците, реализирали продажби през сайтовете си, има в Чехия – 98%. Следват Словакия и Финландия с по 97%. Най-нисък е процентът в Словения – 64 на сто. При средно за Европейския съюз ниво от 85% България се нарежда в средата на тази класация. По този показател най-малък е дялът на такива компании в Чехия, Хърватия и Финландия с по 14%. При средно ниво от 39% за Европейския съюз България изостава значително със своите 27%.", "date": "2018.01.07", "title": "През 2016 г. 11% от онлайн търговците в България не са реализирали продажби през сайтовете си (графика)"}
{"url": "https://www.dnevnik.bg/sviat/2018/01/07/3108284_jeliaznata_arhitektura_-_gordost_na_dostupna_cena/", "text": "Православният храм \"Св. Стефан\", който бе открит в неделя в Истанбул след продължителен ремонт, е една от малкото оцелели т.нар. железни църкви по света. Тя идва от индустриалната епоха на XIX в. и е пример за специфична архитектура, образци от която се предлагат и днес. За мнозина това са сгради, носещи гордост заради историческата си стойност, но преди повече от век те са били обект и на критика от архитектите като обида за професията, кич и демонстрация на парвенющина. Тежащите общо близо 500 тона елементи, от които е сглобена църквата, са изработени в Австро-Унгария от \"Рудолф Филип Ваагнер\" - същата виенска компания, участвала в реконструкцията на софийския конак в дворец и в която са отлети лъвовете за \"Лъвов мост\" в София. Понеже \"калъпът\", по който са отляти модуилте, е за католическа църква, се оказва, че олтарът е неподходящ за православен храм и близо две години се търси негов заместител. Освещаването на новия храм става на 8 септември 1898 г. По това време сглобяемите метални църкви и сгради са се наложили като част от архитектурата в имперските метрополии и техните колонии. Основната причина е, че е евтино и бързо с отлят и кован метал да се създават величествено изглеждащи фасади и интериор, които, ако се изработваха по традиционния метод от каменоделци и зидари, щяха да отнемат дълги години. Цели структури могат да се пакетират и превозват по цял свят и да се издигат на места, където често дори изобщо отсъства строителен опит за подобни съоръжения. Наченките на това течение се появяват в края на XVIII в. в транспортни и индустриални съоръжения като мостове и предприятия. Но в началото на XIX в. вече има метални църкви - първите опити са само за метални рамки за стените, изпълвани със зидария, или за по-сложните декоративни орнаменти. Към средата на века се появяват изцяло метални конструкции за обществени сгради в Западна Европа, включително гари, пощенски станции, павилиони за изложения. Куполът на Исакиевския собор в Санкт Петербург, павилионът Кристъл палас в Лондон и сградата на американския Конгрес във Вашингтон са едни от ярките примери за масово използване на този материал. В края на XIX в. има и случаи - предимно в САЩ - на \"окачване\" на отлети фасади с колонки, первази и статуи по сгради със стоманена носеща конструкция. Появяват се каталози с калъпи в различни стилове - готически, класически или италиански, които по-добрите фирми дори могат да адаптират според предпочитанията на клиента. Материалът позволява по-големи прозорци и стъклени площи, а използването на метални модули предполага и лесна подмяна на повреден елемент - просто се отлива негово копие.  Именно масовото производство прави достъпни \"железните сгради\" за хора, които не е задължително да са супер богати. Навлизането им в градовете постепенно се превръща в един от символите на просперитета на обществото. Зарада навлизането на нови материали и по-здрави метални решения епохата на железните сгради залязва с наближването на Първата световна война. От 70-те години на ХХ век насам оцелелите съоръжения са обявявани за историческа забележителност, която трябва да се съхрани.", "date": "2018.01.07", "title": "\"Желязната архитектура\" - гордост на достъпна цена"}
{"url": "https://www.dnevnik.bg/sviat/2018/01/07/3108314_franciia_pochita_jertvite_v_atakata_sreshtu_sharli/", "text": "Президентът на Франция Еманюел Макрон и съпругата му Брижит заедно с други официални лица положиха цветя днес пред бившата редакция на сатиричния вестник \"Шарли ебдо\", за да почетат паметта на жертвите от терористичния атентат през 2015 г. Днес се навършват три години от трагедията. Датата 7 януари остана в историята на Франция като деня на терористичната атака срещу редакцията на сатиричното издание, при която бяха убити 12 и ранени 11 от авторите му. Още пет души, включително полицаи, загубиха живота си тогава в Париж от куршумите на терористите на \"Ислямска държава\" братята Саид и Шериф Куаши и Амеди Кулибали. Извънредното положение в столицата на Франция продължи до 9 януари, когато тримата терористи бяха намерени и убити от френските власти. Общо 241 души станаха жертви на джихадистки нападения в Париж за последните три години, припомня Агенция \"Франс прес\". На церемонията днес бяха изчетени имената на загиналите и бяха положени венци, след което множеството запази минута мълчание. Чу се и националния химн на Франция, след това президентът Еманюел Макрон разговаря дълго със семействата на жертвите, съобщи АФП, цитирана от БТА. Макрон беше придружаван от няколко министри, кметицата на Париж Ан Идалго и бившия премиер Манюел Валс. Присъстваха и членове на екипа на \"Шарли ебдо\", включително главният редактор Лоран Сурисо. Същата церемония се повтори няколко метра по-далеч, където беше паднал полицаят Ахмед Мерабет, убит от нападателите при бягството им. След това Макрон посети кашерния супермаркет, който бе нападнат на 9 януари от джихадиста Амеди Кулибали. Тогава бяха убити трима клиенти и един служител на магазина, всичките от еврейски произход. Президентът прекара няколко минути в хипермаркета, където присъстваха водещи представители на еврейската общност във Франция. Утре вътрешният министър Жерар Колон ще замести Макрон, който заминава за Китай, за да отдаде почит на полицайката Клариса Жан-Филип в Монруж, в южната част на Париж. Тя беше убита на улицата от Амеди Кулибали на 8 януари 2015 година.", "date": "2018.01.07", "title": "Франция почита жертвите в атаката срещу \"Шарли ебдо\" за трета година"}
{"url": "https://www.dnevnik.bg/sport/2018/01/07/3108317_mikaela_shifrin_izravni_rekord_na_ingemar_stenmark/", "text": "Микаела Шифрин записа 40-а победа в Световната купа по ски, след като триумфира на слалома в словенския курорт Кранска гора. Американката не беше спряна дори и от вирусно заболяване, с което се бори в последните два дни, и не остави никакви шансове на конкурентките си. Тя завърши с огромен аванс от 1.64 секунди пред Фрида Хансдотер и 1.87 пред Венди Холденер. Шифрин изравни постижението на легендарния Ингемар Стенмарк, който също има 40 победи, преди да навърши 23 години. Американката ще стане на 23 на 13 март. По този начин тя става най-успешната жена в Световната купа до тази възраст. В историята повече победи от нея имат единствено пет състезателки. Аня Першон (42), Ренате Гьотчъл (46), Врени Шнайдер (55), Анмари Прьодъл (62) и Линдзи Вон (78), която е единствената действаща от тях. Освен това тя става първата жена в Световната купа, която печели първите четири старта за календарната година. През 2018 г. тя спечели градския старт в Осло, слалома в Загреб, както и  гигантския слалом в Кранска гора  в събота. \"Имах доста дълга нощ, не успях да спя много добре, защото не се чувствах на 100%. Тази сутрин бях малко по-добре и съм доволна, че успях да карам толкова добре. Тук състезанието е невероятно, атмосферата, хората са толкова шумни, зареждат те, дори когато не си напълно здрав\", каза след финала победителката пред ORF. Шифрин имаше огромен аванс още след първото спускане, който беше близо секунда и половина. Това не я успокои и тя се спусна още по-добре във втория манш, увеличавайки преднината си с около две десети от секундата. Сочената за конкурентка на Шифрин в слалома Петра Влъхова остана едва четвърта в Кранска гора на повече от две секунди. Словачката е единствената, която успя да спечели слалом през този сезон, освен Шифрин. С 40-ата победа и 57-и подиум в кариерата си американката събра 1281 точки за Световната купа. Тя води убедително за Големия кристален глобус, като има аванс от 721 точки пред Венди Холденер и 727 пред Влъхова. В дисциплината Шифрн има 680 точки, с 235 повече от втората Влъхова. Тя води още в класирането в други две дисциплини спускането и гигантския слалом. Единствено в супер-Г Тина Вайратер е начело. В следващия старт от световната купа отново Шифрин ще бъде фаворит №1. След два дни дамите ще имат слалом във Флахау.", "date": "2018.01.07", "title": "Микаела Шифрин изравни рекорд на Ингемар Стенмарк"}
{"url": "https://www.dnevnik.bg/sviat/2018/01/07/3108402_hiliadi_shofyori_v_ispaniia_sa_prekarali_noshtta_v/", "text": "Между 3500 и 4000 шофьори са били принудени да прекарат нощта на пътя между Мадрид и Сеговия. 70-километров участък от шосето е бил блокиран от силен снеговалеж и рязко застудяване. Придвижването е било невъзможно в продължение на часове, съобщава в. \"Паис\", цитиран от БТА. Испанските власти обявиха днес следобед, че са успели да изведат и последните хора, блокирани в своите автомобили от снежната буря. Имало е и засилен трафик, защото хората са се прибирали от празничния сезон. В спасяването са участвали армейски подразделения за реагиране при извънредни ситуации, посочва \"Асошиейтед прес\". Над 150 войници, подпомагани от снегорини, са работили през цялата нощ за освобождаване на блокираните на пътя хора. Части от шосето остават непроходими и се очакват още снеговалежи, предупреждават властите.", "date": "2018.01.07", "title": "Хиляди шофьори в Испания са прекарали нощта в колите си, блокирани от снежна буря"}
{"url": "https://www.dnevnik.bg/sport/2018/01/07/3108403_mesi_izravni_39-godishen_rekord_na_gerd_mjuler_s_gol/", "text": "Звездата на \"Барселона\" Лионел Меси вкара в своя мач №400 в испанското първенство, а каталунците спечелиха 15-ата си победа за сезона в Примера дивисион. Водачът в класирането се наложи с 3:0 срещу \"Леванте\". С попадението си Меси изравни 39-годишния рекорд на Герд Мюлер за най-много голове с един отбор в някое от петте водещи първенства в Европа. Аржентинецът вече има 365 гола в испанския шампионат. Другите два гола срещу \"Леванте\" отбелязаха Луис Суарес и Паулиньо. \"Барселона\" е на върха в първенството с 48 точки, като е с девет пред втория \"Атлетико\" и 11 пред \"Валенсия\". Каталунците изиграха силно първо полувреме, в което на практика си осигуриха победата. Те владееха инициативата, държаха повече топката и създаваха положения. Две от атаките доведоха до голове. В 12-ата минута Жорди Алба пусна към Меси в наказателното поле и аржентинецът прати топката във вратата. В 38-ата минута Сержи Роберто получи дълъг пас в дясно и веднага прати топката пред вратата, където Суарес със силен удар удвои. След почивката \"Барселона\" понамали оборотите. Макар да продължи да владее повече топката, отборът създаде по-малко възможности. В третата минута на добавеното време каталунците все пак увеличиха преднината си. В наказателното поле Меси подаде към Паулиньо, който отблизо направи 3:0.", "date": "2018.01.07", "title": "Меси изравни 39-годишен рекорд на Герд Мюлер с гол при победа срещу \"Леванте\""}
{"url": "https://www.dnevnik.bg/sport/2018/01/07/3108336_ivelin_popov_stana_futbolist_na_godinata_za_treti/", "text": "Капитанът на националния отбор Ивелин Попов беше избран за най-добър футболист на България за 2017 г. Атакуващият полузащитник на \"Спартак\" (Москва) спечели наградата за трета поредна година. Попов надделя безапелационно в журналистическия вот, след като събра 228 точки. Нападателят на \"Берое\" Мартин Камбуров остана втори със 125, а Тодор Неделев от \"Ботев\" (Пловдив) допълни почетната тройка с 48 точки. В анкетата участваха 104 спортни журналисти от 48 медии. Всеки от тях определи свой топ 3, в който глас за първото място носеше три точки, за второто място - две, а за третото - една. Попов се нарежда до Христо Стоичков и Димитър Бербатов, които до този момент бяха единствените, печелили наградата три пъти поред. Футболистът на \"Спартак\" се изравни с Христо Бонев на третото място във вечната класация по брой отличия. Пред него вече са само Стоичков с пет и Бербатов с шест. През 2017 г. Попов стана шампион на Русия със \"Спартак\" (Москва). Столичани спечелиха първата си титла от 16 години насам. Те се завърнаха в Шампионската лига след петгодишно отсъствие, а през лятото прибавиха към витрината с трофеи и Суперкупата на Русия. За националния отбор Попов изигра шест двубоя, като отбеляза един гол. Старши треньорът на \"Астана\" Станимир Стоилов беше избран безапелационно за треньор на 2017 г. Николай Киров, който изведе \"Ботев\" до Купата и Суперкупата на България, стана първи първи подгласник на Стоилов. Наставникът на ЦСКА Стамен Белчев допълни челната тройка. Голмайсторът на червените Фернандо Каранга беше отличен за най-добър чужденец и най-добър нападател в Първа лига. Партньорът му в атака Кирил Десподов също си тръгна с две награди - за най-проспериращ играч и за любимец на феновете. Божидар Митрев спечели отличието при вратарите в конкуренцията на Ренан дос Сантос и Благой Макенджиев. Съотборникът на Митрев в \"Левски\" Давид Яблонски е №1 при защитниците, а Марселиньо от \"Лудогорец\" - при полузащитниците. Освен призовете за футболистите имаше и няколко награди в специални категории. Мартин Камбуров е вторият лауреат на специалната награда \"Лъвско сърце – Трифон Иванов\" за 2017 г. Тя беше учредена от Българската асоциация на спортните журналисти. Връчва се за проявени мъжество и характер, за смелост и доблест. Той я получи, защото на 37 години успя да изравни Наско Сираков на второ място по голове в българския елит (196). Седемкратният Футболист №1 Димитър Бербатов получи награда \"Развитие\" чрез фондацията си. Той беше награден за организирането на благотворителния мач ALL STARS 2017 с фондацията на Луиш Фиго. Последната специална награда беше за футболния клуб \"Етър\", който се върна в българския елит. Победителите в отделните категории  Национален отбор по футбол до 19 години  Мартин Камбуров  Евдокия Попадинова  1. Кирил Десподов (ЦСКА) - 40 точки, 2. Петко Христов (\"Славия\"/\"Фиорентина\") - 33 т., 3. Андреа Христов (\"Славия\") - 12 т.  1. Фернандо Каранга (ЦСКА) - 55 т., 2. Марселиньо (\"Лудогорец\") - 17 т., 3. Вандерсон (\"Лудогорец\") - 13 т.  1. Божидар Митрев (\"Левски\") - 44 т., 2. Благой Макенджиев (\"Берое\") - 26 т., 3. Ренан (\"Лудогорец\") - 18 т. 1. Давид Яблонски (\"Левски) - 60 т., 1. Антон Недялков (ЦСКА) - 24 т., Николай Бодуров (ЦСКА) - 13 т.  1. Марселиньо (\"Лудогорец\") - 37 т., 2. Тодор Неделев (\"Ботев) - 27 т., 3. Лъчезат Балтанов (\"Ботев) - 12 т. 1. Фернандо Каранга (ЦСКА) - 73 т., Мартин Камбуров (\"Локомотив\" Пд/\"Берое\") - 24 т., Кирил Десподов (ЦСКА), Джоди Лукоки (\"Лудогорец\") и Клаудиу Кешеру (\"Лудогорец\") - по 2.  (6649 гласували): 1. Кирил Десподов (ЦСКА) - 37%, Божидар Митрев (\"Левски\") - 28%, Тодор Неделев (\"Ботев\") - 8%.  1. Станимир Стоилов (\"Астана\") - 272 т., 2. Николай Киров (\"Ботев\") - 118 т., 3. Стамен Белчев (ЦСКА) - 71 т. \"Етър\" (Велико Търново) №3 Тодор Неделев (\"Ботев\") - 48 т. №2 Мартин Камбуров (\"Локомотив\" Пд/\"Берое\") - 124 т. №1 Ивелин Попов (\"Спартак\" М) - 228 т.", "date": "2018.01.07", "title": "Ивелин Попов стана футболист на годината за трети пореден път"}
{"url": "https://www.dnevnik.bg/sport/2018/01/07/3108415_notingam_izhvurli_arsenal_ot_kupata_na_angliia/", "text": "Нотингам форест\" поднесе голямата изненада в третия кръг на Купата на Англия. Двукратният европейски шампион, който се намира на 14-о място в Чемпиъншип, елиминира носителя на трофея \"Арсенал\" след зрелищна победа с 4:2. Двубоят се игра пред 30 хиляди зрители на стадион \"Сити граунд\". Наказаният Арсен Венгер  направи доста промени в състава си и заложи като титуляри на Давид Оспина, Пет Мертезакер, Роб Холдинг, Матийо Дебюши, Мохамед Елнени, Джоузеф Уилок, Ейнсли Мейтланд-Найлс, Рийс Нелсън, Алекс Иуоби, Тио Уолкът и Дани Уелбек. С тези играчи \"артилеристите\" бяха категорично надиграни от своя съперник и закономерно сдадоха трофея още след първия си мач. Те отпадат на тази фаза в най-стария футболен турнир за пръв път от 1996 г. Ерик Лихай даде аванс на \"Нотингам\" в 20-ата минута. Той беше изпуснат при центриране отляво, Оспина не реагира добре и беше изпреварен от левия бек на домакините, който вкара с глава на два-три метра от голлинията. \"Aрсенал\" изравни само три минути по-късно чрез своя капитан Мертезакер. Германският защитник направи добавка, след като удар с глава на Холдинг след центриране от свободен удар на Уолкът се отби в страничния стълб. Минута преди края на полувремето \"Нотингам\" отново поведе. Защитата на \"Арсенал\" няколко пъти не успя да изчисти топката след центриране от десния фланг. Лихай овладя на гърди на границата на наказателното поле и със страхотен изстрел с външен фалц намери горния десен ъгъл на Оспина. В 64-ата минута Холдинг препъна Мат Кеш в наказателното поле, а Бен Бреретън превърна отсъдената дузпа в гол - 3:1. В 79-ата минута Уелбек даде надежди на \"Арсенал\", че може да стигне до преиграване, след като се възползва от грешка на вратаря Джордън Смит. В 85-ата минута Киърън Дауъл сложи точка на спора с четвърти гол за \"Нотингам\". Той се разписа от дузпа, отсъдена за нарушение на Дебюши срещу бившия играч на \"Арсенал\" Арманд Траоре. \"Форест\" завърши мача с десет души, след като Джо Уоръл получи директен червен картон в добавеното време. \"Toтнъм\" имаше трудности през първото полувреме срещу третодивизионния \"Уимбълдън\", но спечели убедителна победа с 3:0 с три гола след почивката. Хари Кейн вкара първите две попадения, а Ян Вертонген оформи крайния резултат. Другият лондонски отбор, който днес започна участието си в най-стария футболен турнир - \"Уест хем\", стигна само до преиграване с третодивизионния \"Шросбъри\" след нулево равенство.", "date": "2018.01.07", "title": "\"Нотингам\" изхвърли \"Арсенал\" от Купата на Англия"}
{"url": "https://www.dnevnik.bg/photos/2018/01/07/3108088_fotogaleriia_nadprevara_s_sheini/", "text": "Надпреварата се проведе в курорта Гармиш-Партенкирхен, Германия.", "date": "2018.01.07", "title": "Фотогалерия: Надпревара с шейни"}
{"url": "https://www.dnevnik.bg/zdrave/2018/01/07/3108432_novo_iziskvane_na_zdravnata_kasa_oburkva_lichnite/", "text": "Ново изискване към личните лекари и стоматолозите, което е в сила от тази година, засега създава само объркване, съобщава БНТ. От началото на 2018 г. медиците в извънболничната помощ са длъжни да отчитат касовите бележки, издадени за потребителска такса на песнионери, но според Българския лекарски съюз здравната каса няма подходящ софтуер за това отчитане и към момента няма указания как точно да се осъществява то. Пенсионерите плащат такса от 1 лев при личните си лекари, а остатъкът от 1.90 лв. до пълната такса от 2.90 лв. се покрива от здравната каса. Новото условие обаче е, че за да получат тази сума, джипитата и зъболекарите трябва да отчетат издадените касови бележки. Лекарският съюз иска изискването да започне да се прилага от следващото тримесечие, докато се изяснят подробностите по него. \"В момента е абсолютен хаос. Абсолютно никой не знае по какъв начин трябва да се отчитат тези касови ордери\", коментира д-р Стоян Борисов, главен секретар на БЛС. Председателят на Надзорния съвет на здравната каса Жени Начева обаче коментира, че отлагане на изискването няма да има. По думите й в момента се работи за издаване на указания към лекарите и за подобряване на софтуера на касата. Лични лекари изразяват недоволство пред БНТ, че изискването само увеличава бумащината, с която и без това се сблъскват всеки ден, а така професията им все повече се приближава към чиновническата и се отдалечава от медицината.", "date": "2018.01.07", "title": "Ново изискване на здравната каса обърква личните лекари"}
{"url": "https://www.dnevnik.bg/sport/2018/01/07/3108434_ivelin_popov_iskam_da_ostana_v_spartak_ne_znam_za/", "text": "Футболист №1 на България Ивелин Попов предпочита да продължи кариерата си в \"Спартак\" (Москва). Капитанът на националния отбор заяви, че не е запознат с появилите се тази седмица слухове за трансфер в италианския \"Удинезе\". \"Ако има нещо, може да е между двата клуба. На мен никой не ми е казвал нищо. Имам още година и половина от договор, но всичко може да се случи. Моето желание е да остана в \"Спартак\", каза Попов, който  беше избран за футболист на годината за трети пореден път. Той сподели, че до октомври е очаквал да спечели наградата, но в последните два месеца е започнал да се съмнява, тъй като не получаваше много игрови минути в \"Спартак\". Попов се изравни с Христо Бонев на третото място във вечната класация по брой отличия. Пред него вече са само Стоичков с пет и Бербатов с шест. \"Конкуренция винаги има, колкото и да се казва, че няма, или че 100% е сигурен победителят. Имаше много спекулации и предни години, и сега кой ще е победител. Виждате, че интригата се запазва до последно. Никой не знаеше кой ще е победител, което прави анкетата още по-интересна и с повече адреналин.\" Атакуващият полузащитник си пожела здраве и повече успехи с националния отбор. \"Ако можех, щях да заменя всичките си награди за едно класиране на голямо първенство с националния отбор\", заяви 30-годишният футболист. Попов оцени 2017 г. в личен план като добра. \"Единственото огорчение остана от това, че не успяхме да прескочим групите на Шампионската лига и не можах да вкарам гол в Шампионската лига.\"", "date": "2018.01.07", "title": "Ивелин Попов: Искам да остана в \"Спартак\", не знам за преговори с \"Удинезе\""}
{"url": "https://www.dnevnik.bg/photos/2018/01/07/3108243_fotogaleriia_svetovnite_snimki_na_denia_-_6-7_ianuari/", "text": "Коне, снимани в гората близо до Шахат, Либия.", "date": "2018.01.07", "title": "Фотогалерия: Световните снимки на деня - 6-7 януари 2018 г."}
{"url": "https://www.dnevnik.bg/photos/2018/01/07/3108382_fotogaleriia_da_si_subuesh_pantalonite_v_metroto/", "text": "Младежи от Германия и Чехия се включиха в световния \"Ден без панталони\" и се возиха по гащи в метро.", "date": "2018.01.07", "title": "Фотогалерия: Да си събуеш панталоните в метрото"}
{"url": "https://www.dnevnik.bg/sport/2018/01/07/3108456_transferut_v_barselona_e_sbudnata_mechta_kaza_koutinyo/", "text": "Филипе Коутиньо вече официално е футболист на \"Барселона\", след като премина медицински прегледи и подписа договора си с клуба. Бразилецът  преминава на \"Камп ноу\" срещу 145 милиона паунда , в рекордна сделка за каталунците, както и за английския клуб, а клаузата му за откупуване е 400 милиона евро. Коутиньо беше на стадиона за  двубоя на \"Барселона\" с \"Леванте\" , а след това отправи съобщение към феновете на клуба чрез профила на отбора в \"Туитър\". \"Здравейте, фенове на \"Барса\". Аз вече съм тук и моята мечта се сбъдна. Надявам се да ви видя утре\", каза Коутиньо. Официалното му представяне на \"Камп ноу\" ще бъде в понеделник по обяд в 13.45 ч. местно време. Освен, че ще позира с екипа на \"Барселона\" за първи път, Коутиньо ще направи и обиколка на стадиона. Футболистът ще играе с №24, който е единственият свободен, тъй като в Испания тимовете могат да картотекират само 25 играчи. Феновете на клуба обаче веднага припомниха, че в началото на кариерата си капитанът Андрес Иниеста също играеше с №24, чак до 2006 г. Коутиньо беше привлечен на \"Камп ноу\" именно за дългосрочен заместник на 33-годишния халф. \"Ние можем само да спечелим от универсалността на Филипе. Той може да играе и в атака, и в средата на терена. Може да бележи, да създава голове и аз се радвам от този трансфер\", каза треньорът на \"Барселона\" Ернесто Валверде. Специалистът не разкри къде мисли да го ползва, но потвърди, че Коутиньо може да играе още в четвъртък срещу \"Селта\" в двубой за Купата на краля.", "date": "2018.01.07", "title": "Трансферът в \"Барселона\" е сбъдната мечта, каза Коутиньо"}
