{"url": "https://www.dnevnik.bg/sport/2018/12/03/3355923_modrich_specheli_zlatnata_topka_i_sloji_krai_na/", "text": "Лука Модрич беше награден със \"Златната топка\" и сложи край на абсолютната хегемония на Лионел Меси и Кристиано Роналдо, продължила цяло десетилетие. Хърватският полузащитник взе отличието, връчвано от \"Франс футбол\", на церемония в Париж. Модрич триумфира убедително, като събра 753 точки. Кристиано Роналдо остана втори с 456, а в тройката влезе Антоан Гризман с 414. Хърватският полузащитник се представи много силно на световното първенство и имаше ключова роля за достигането до финала. Той помогна и на \"Реал\" (Мадрид) да спечели третата си поредна титла в Шампионската лига. Той става първият футболист в историята, спечелил в една година \"Златната топка\",  наградата за най-добър на световното , приза на УЕФА, както и  наградата The Best на ФИФА . Модрич е седмият играч на \"Реал\", отличен със \"Златната топка\", което е рекорд. \"Барселона\", \"Ювентус\" и \"Милан\" са с по шестима призьори. Тази година анализаторите бяха разделени в мненията си за това кой заслужава отличието. Мнозина подкрепяха тезата, че наградата трябва да е за Гризман, който стана световен шампион и триумфира с Лига Европа с \"Атлетико\" (Мадрид), като вкара голове и в двата финала. Французинът Килиан Мбапе е четвърти с 347 точки. Нападателят на ПСЖ е първият носител на наградата на \"Франс футбол\" за играчи до 21 години. За първи път от 2006 г. Меси остана извън тройката. Аржентинецът е на петото място с 280 точки. За първи път организаторите връчиха \"Златна топка\" за жени, като беше отличена норвежката Ада Хегерберг. Тя изигра много силен сезон за \"Олимпик\" (Лион), като вкара 31 гола в 29 мача.", "date": "2018.12.03", "title": "Модрич спечели \"Златната топка\" и спря хегемонията на Меси и Роналдо"}
{"url": "https://www.dnevnik.bg/sviat/2018/12/03/3355771_bank_uf_amerika_prikljuchi_premestvaneto_ot_london_v/", "text": "\"Банк ъф Америка\" (Bank of America) приключи с преместването на банковите и финансовите си операции от Лондон в Европа, прехвърляйки ги в нова централа в Дъблин, съобщи днес банката, цитирана от \"Ройтерс\". Тя вече има всички необходими регулаторни и съдебни одобрения. Международните банки създават дъщерни дружества в ЕС, за да са сигурни, че ще продължат да обслужват клиентите си. Лондонските им дружества може да загубят правото да оперират в Европа, а  условията за Брекзит  все още са несигурни.  \" Банк ъф Америка \" обяви миналата година, че ще слее \"Банк ъф Америка Мерил Линч интернешънъл\" (Bank of America Merrill Lynch International), базираното в Лондон свое дъщерно дружество, с ирландското си подразделение в Дъблин. Тя беше първата американска банка, избрала този град за новата си централа за операциите си в ЕС. Разрастващият се финансов център в ирландската столица се конкурира с  Франкфурт и Париж , за да привлече напускащите Лондон компании. Банката ще премести до 125  работни места от Великобритания , най-вече в Ирландия. Ще бъдат засегнати служителите във финансовия отдел, отдела за управлението на риска, за правно обслужване, технологии и кредитиране. Тези ходове ще бъдат комбинация от преместване на служителите и наемане на нови, като този процес, започнал през юли, ще продължи до декември тази година.  Предприетите действия са първата фаза от преместването на работните места, втората фаза ще стане възможна в зависимост от изхода на преговорите на Великобритания с ЕС, обяви банката. Втората фаза ще доведе най-вече до преместване на работни места във Франция, а също така и в Ирландия, Германия и други локации. В Дъблин работят 800 служители и че новите й европейски централи ще оперират чрез клоновете й в Амстердам, Брюксел, Франкфурт, Лондон, Мадрид, Милано, Париж и Цюрих. /БТА", "date": "2018.12.03", "title": "\"Банк ъф Америка\" приключи преместването от Лондон в Дъблин"}
{"url": "https://www.dnevnik.bg/zdrave/2018/12/03/3355796_narastva_broiat_na_zabolelite_ot_grip/", "text": "Нивото на интензивност на епидемичния процес на грип и остри респираторни заболявания в България продължава да нараства постепенно. Пикът се очаква в края на януари и началото на февруари, информира Министерството на здравеопазването. В седмицата 26 ноември – 3 декември общата заболяемост е била 118.3 души на 10 хил. Данните сочат, че сред наблюдаваните общо 381.4 хил. лица от всички възрастови групи са регистрирани 4.5 случая на остри респираторни заболявания. 4.07 са били случаите през предходната седмица. Очаквано с най-висока заболеваемост е възрастовата група 0 - 4 години, следвана от възрастовата група 5 - 14 години.", "date": "2018.12.03", "title": "Нараства броят на заболелите от грип"}
{"url": "https://www.dnevnik.bg/evropa/2018/12/03/3355785_germaniia_zashtiti_severen_potok_2_vupreki/", "text": "Планираният газопровод \"Северен поток 2\" е икономически проект, а Украйна трябва да остане страна, през която се транзитира газ, заяви днес на брифинг в Берлин правителственият говорител Щефен Зайберт, цитиран от ТАСС. Принципната позиция не се е променила, каза той, припомняйки, че проектът е икономически. Украйна трябва да запази ролята си на страна на транзит след 2019 година, отбеляза Зайберт. Проектът \"Северен поток 2\" предвижда да се изградят две линии от газопровода с обща мощност 55 милиарда кубични метра годишно от крайбрежието на Русия през Балтийско море до Германия. Съоръжението ще заобикаля транзитните страни Украйна, Беларус, Полша и другите източноевропейски и балтийски страни през изключителните икономически зони и териториални води на пет държави - Русия, Финландия, Швеция, Дания и Германия. Общата стойност на проекта се оценява на 9.5 милиарда евро. Единствен акционер в оператора по проекта Nord Stream 2 AG е руският газов холдинг \"Газпром\". Генералният секретар на Християндемократическия съюз Анегрет  Крамп-Каренбауер каза вчера , че Германия трябва да даде отговор на засилващите се политически безпокойства във връзка с планирания газопровод \"Северен поток 2\", след като Русия задържа три украински кораба и екипажите им край бреговете на Крим. Крамп-Каренбауер,  водещ кандидат за поста на Ангела Меркел  като лидер на ХДС, заяви пред обществената телевизия А Ер Де, че би било твърде радикално да се оттегли политическата подкрепа за проекта, но Берлин може да намали количеството газ, което да тече по газопровода. Министърът на външните работи на Германия Хайко Маас, който е от другия коалиционен партньор Германската социалдемократическа партия, каза днес пред репортери, че \"Северен поток 2\" е търговски проект, който ще продължи дори и да се изтеглят германските фирми, съобщи \"Ройтерс\". Оттеглянето на политическата подкрепа би намалило способността на Берлин да настоява част от доставките на газ за Европа да продължат да минават през Украйна, каза той. /БТА", "date": "2018.12.03", "title": "Германия защити \"Северен поток 2\" въпреки напрежението с Русия"}
{"url": "https://www.dnevnik.bg/kultura/2018/12/03/3355784_ministerstvo_na_kulturata_pregovaria_s_luvura_za/", "text": "Съвместен проект за остров на изкуствата край Созопол и център на археологията и подводната археология в бившето военноморско училище там - за това Боил Банов води разговори с директора на Лувъра Жан-Люк Мартинез, който ще посети Музея на София на 11 декември, казва министърът на културата в интервю за в. \"24 часа\". Подобен проект, но от друг характер се подготвя и със световния център за съвременни изкуства в Париж \"Жорж Помпиду\", допълва той. Става дума за интерактивна библиотека за изкуство и култура във фоайетата на НДК. Засега няма подписани официални споразумения по тези проекти. На последната си среща Жан-Люк Мартинез и Боил Банов на шега поставили подписите си на салфетка, но \"все пак салфетката трябва да премине и на лист хартия\", допълва българският министър. Банов обяснява, че проектите в Созопол, за които му предстои разговор и с френския министър на културата, засягат конкретно острова Свети Кирик и Юлита, където се намира бившето военноморско училище - паметник на културата. Това е малкият остров, свързан с вълнолом от северната страна на града, който допреди няколко години беше недостъпен за туристи. Идеята е мястото да се превърне в \"световен остров на изкуствата, на музеите\". Археолог от Лувъра вече работи в Созопол дългосрочно. Там щяло да има и съвременни изкуства, за което имало достатъчно помещения - \"стари сгради, бивши общежития, които през социализма бяха казарми\". \"Те са еклектика с всичко на острова, което е било по царско време, както и с древните останки там\", допълва той. Според Банов всичко, което археолозите откриват и конкретно покрай съвместния проект с Центъра за морска археология към Университета в Саутхемптън, трябва да бъде представено подобаващо. Това ще провокира посещения не само на туристи, но и специалисти и ценители, смята той. Освен това след двете реализирани изложби в Лувъра - на тракийските царе и \"Първото българско царство\", министерството има договорена и трета - \"XV - XVIII век\", която предстои през 2020 г. Междувременно Банов замисля и интерактивна дигитална библиотека съвместно с \"Жорж Помпиду\", която му харесала във фоайетата на центъра за съвременни изкуства в Париж. Неговата идея е нейно подобие да се реализира във фоайетата на НДК. В нея посетителите ще могат да имат достъп до световната база данни за изкуство и култура, която ще включва и българските постижения в сферата на археологията, театъра, киното, модата и археология. Подобно място има и в Милано, допълва министърът, който смята, че целта на такъв вид библиотека е да привлича посетителите заради специалното съдържание, което предлага, но и в същото време да даде тласък на дигитализирането на българските фондове. \"Не можем да се гордеем само с това, че тука е имало траки и Рим\", казва още Банов и изрежда няколко големи чуждестранни институции, с които си сътрудничи по различни поводи. Има дългосрочен договор с Ермитажа, от където догодина в България ще гостуват мечът и пръстенът на Кубрат и с който ще бъдат осъществени още изложби и обучения на куратори. По подобен начин се работи с \"Жорж Помпиду\" и музея \"Гети\" в САЩ, допълва той. \"Искам да задам перспективи в културата и изкуството, които са дългосрочни, неотменни\", допълва министърът и обяснява, че с тази поредица от дългосрочни споразумения иска да постигне \"среда, в която българският творец - утвърден или прохождащ, да има усещането, че може да отиде много напред, че има визия за развитие и може наистина да бъде част от световната култура не само на думи.\" В интервюто той коментира още и приемането на нов закон за киното, както и включването на текст за компенсиране на чуждестранните кинопродуценти с връщане на ДДС. \"За да се направят такива облекчения, трябва да има идентична инвестиция и в нашето кинопроизводство. Нужнда е и комисия (...), която преценява дали филмът има качества. Не могат да се дават пари за всяка глупава продукция.\"", "date": "2018.12.03", "title": "Министерството на културата преговаря с Лувъра за остров на изкуствата в Созопол"}
{"url": "https://www.dnevnik.bg/bulgaria/2018/12/03/3355807_ginka_vurbakova_obiavi_che_ima_podkrepa_ot/", "text": "Инерком\" има подкрепата на глобални инвестиционни банки за финализиране на сделката за покупка на българския бизнес на чешката енергийна компания CEZ. Това се казва в съобщение на притежаваното от Гинка Върбакова дружество, което е кандидат - купувач на електроразпределението в Западна България. В края на ноември изтече срокът, в който според сключения през февруари предварителен договор \"Инерком\" се задължи да плати над 320 милиона евро.  \"Инерком\" и ЧЕЗ имат валиден договор, се казва в днешното съобщение. В него се уверява, че \"Инерком\" полага всички необходими усилия за изпълнение на отлагателните условия по договора - получаване на регулаторно разрешение и е в очакване на одобрението му. Сделката между ЧЕЗ и \"Инерком\" следва законовите изисквания, компетентни да се произнасят са само определените по закон български институции, продължава съобщението. Комисията за защита на конкуренцията не одобри сделката, а \"Инерком\" обжалва това пред Върховния административен съд. Заседанието по делото обаче е насрочено чак за май идната година. Миналата седмица  \"ЧЕЗ Електро България\" и \"ЧЕЗ Разпределение България\" свикаха общо събрание като в дневния ред беше включена точка, според която представители на \"Инерком\" да влязат в управлението. В крайна сметка акционерите се отказаха да правят смени. .", "date": "2018.12.03", "title": "Гинка Върбакова обяви, че има подкрепа от международни инвестиционни банки"}
{"url": "https://www.dnevnik.bg/bulgaria/2018/12/03/3355767_gradskite_sudii_izborut_na_nash_predsedatel_e/", "text": "Така могат да бъдат обобщени реакциите в понеделник след като миналата седмица  съдийската колегия на Висшия съдебен съвет (ВСС) избра Алексей Трифонов за новия председател на Софийския градски съд (СГС),  пренебрегвайки мнението на работещите в съда магистрати. Дни по-рано мнозинството от съдиите от СГС номинираха Евгени Георгиев за свой шеф. Трифонов е съдия в Софийския апелативен съд, а Георгиев правораздава в градския. Съдийската колегия избра Трифонов с 9 на 4 гласа за Георгиев. на което поканените деветима членове на съдийската колегия не са се отзовали. То обаче не решава някой от регулираните в Закона за съдебната власт въпроси и затова присъстващите съдии решиха да се подпишат под протокола и формулираха решение, което гласи: \"Да изразим несъгласие с начина, по който съдийската колегия на ВСС взе решение за назначаване на председател. Считаме същото за немотивирано и непрозрачно. Протоколът от събранието да бъде публикуван на сайта на ВСС и на сайта на СГС\". На събранието присъстваха 61 съдии, а 8 са в отпуск. Част от присъстващите изразиха мнения, че трябва да се потърси вариант Общото събрание на съдиите в СГС или част от тях да се включат като заинтересована страна в делото,  заведено от неизбрания техен колега - Евгени Георгиев. По-рано през деня деветимата членове на съдийската колегия на ВСС, които избраха Алексей Трифонов, в съобщение до медиите заявиха, че те \"правят цялостна преценка на качествата на кандидатите за председател на всеки съд, а не просто \"ратифицират\" становището на общото му събрание, което \"няма изключителна сила и предимство пред всички други факти и обстоятелства\". Подписалите позицията са представляващият съвета Боян Магдалинчев, Георги Чолаков, Вероника Имова, Севдалин Мавров, Боряна Димитрова, Даниела Марчева, Драгомир Кояджиков, Боян Новански и Стефан Гроздев. С изключение на Чолаков /председател на Върховния административен съд/ и на Мавров, останалите 7 кадровици са избрани от парламентарните партии. В позицията, огласена днес, деветимата членове на ВСС, които гласуваха за Алексей Трифонов, благодарят за поканата за общото събрание в СГС, но я отклоняват. \"Липсва процедура, която да регламентира участието на членовете на Съдийска колегия на Висшия съдебен съвет в този форум на съдийското самоуправление\", обясняват те. След това посочват, че по Конституция и закон право и задължение на колегията е да назначава председателите на съдилищата. А изслушването на кандидатите от общото събрание на съответния съд е част от процедурата за избор. В становището си деветимата членове на ВСС изразяват вярата си, че \"натрупаните дългогодишни проблеми в СГС ще бъдат преодолени с общи усилия и без излишно напрежение, при стриктно спазване на буквата и духа на закона, утвърждаващи принципа на балансирано разпределение на правата и задълженията на всички страни в процеса на управление и администриране на дейността на органите на съдебна власт\". решението на съдийската колегия за назначаване на Трифонов. Основните акценти в жалбата му, са, че съдебният съвет е нарушил принципа за последователност и предвидимост при гласуването за председател на Софийския градски съд, защото в девет други избори колегията е гласувала в полза на кандидата, подкрепен от общото събрание на съответния орган, но не и в този. А това е в разрез с целта на Закона за съдебната власт за утвърждаване на съдийското самоуправление. Освен това двама от членовете на кадровия орган не е следвало да участват във вота, защото са били предубедени. Липсват и мотиви защо съдийската колегия е предпочела Алексей Трифонов за шеф на градския съд, информира  news.lex.bg .", "date": "2018.12.03", "title": "Градските съдии: Изборът на нашия председател е непрозрачен"}
{"url": "https://www.dnevnik.bg/detski_dnevnik/2018/12/03/3355749_mediator_v_klas_nov_predmet_izkustven_intelekt/", "text": "Въвеждане на професията образователен медиатор, който работи с деца от различни малцинствени групи; създаване на нов предмет \"Изкуствен интелект\", който се изучава два часа седмично; цялостна организация и управление на храненето, при която родителите избират и закупуват онлайн купони за децата си - това са част от иновациите, които са въведени в училищата у нас. Добрите практики бяха представени на Национален форум на иновациите в \"София тех парк\" днес. В момента у нас 290 от близо 2400 училища имат статут на иновативни, т.е. въвели са нови предмети, увеличили са броя на часовете по определени предмети или използват нови методи на преподаване. Според данните обаче иновациите са основно в големите градове и в профилираните гимназии, т.е. езикови, математически и природо-математически. Най-много иновативни паралелки има в София-град, Видин, София-област, Бургас, Сливен и Пловдив. От следващата година Министерството на образованието и науката (МОН) ще стартира Национална програма за иновативните училища, в която с бюджет до 1.5 млн. лева ще се финансира обменът на добри практики по модела на програма \"Еразъм\". Допълнително финансиране за осъществяването на иновациите тепърва ще се търси и планира, но по думите на министър Красимир Вълчев училищата могат да използват част от средствата за подобряване на материалната база. Всяка година за тази цел се планират по 25 лева на ученик, а в бюджета за 2019 г. са заложени 11-12 млн. лева. Според министъра най-добрата иновация е креативният учител. Нови предмети и учене чрез правене  \"Изкуствен интелект\" е новият предмет, който Математическата гимназия \"Кирил Попов\" в Пловдив е въвела по програма, разработена от експерти от Пловдивския университет \"Паисий Хилендарски\". Изучават се интернет на нещата, машинно учене и др., като се редуват часове по практика и теория. В училището държат и на самообучението. Във Втора английска гимназия \"Томас Джеферсън\" в София прилагат т.нар. принцип учене чрез правене. Използват се връзките между предметите - природни науки, технологии и математика, които се изучават и чрез практически задачи в новооткритите виртуална, химична и технологична лаборатория. В 119 СУ \"Акад. Михаил Арнаудов\" в София иновацията е т.нар. здравословно училище - родителите могат онлайн да управляват храненето на децата си, като закупуват през интернет купони за храна. На места със смесено население  Образователен медиатор, родителски клубове и училищен парламент са иновациите в СУ \"Любен Каравелов\" във Варна, където 80% от учениците са от турски и ромски произход. Медиаторът говори на майчин език с децата, помага за включването им в образователния процес и работи с родителите. Сред ползите според представители на училището е, че няма отпадащи ученици. В СУ \"Петко Р. Славейков\" в Кърджали помагат на деца билингви от първи и втори клас да учат думички на български език чрез онлайн игри. Използват компютърната зала и за други предмети, защото така по-лесно задържат вниманието на децата. Друга иновация са паралелки, които са с езиков профил, но засилено се изучава и спорт. Според представители на училището така юношите по-лесно се задържат в образователната система.", "date": "2018.12.03", "title": "Медиатор в клас, предмет \"Изкуствен интелект\", здравословно хранене - какво ново в училищата"}
{"url": "https://www.dnevnik.bg/sport/2018/12/03/3355801_holandiia_i_angliia_shte_sporiat_v_polufinalite_v/", "text": "Холандия и Англия ще се изправят един срещу друг в спор за място на финала в първия сезон на Лигата на нациите. Жребият определи в другия полуфинал да се срещнат Португалия и Швейцария. Домакин на финалния кръг ще бъде Португалия, като мачовете ще се изиграят на \"Драгао\" в Порто и \"Афонсо Енрикеш\" в Гимараеш. Полуфиналите са на 5 и 6 юни догодина, а финалът е на 9 юни.  Четирите отбора получиха правото да спорят за титлата в надпреварата, след като спечелиха групите си в най-силната дивизия. Победителят в Лигата на нациите, както и първенците в останалите три дивизии, ще се класират директно за европейското първенство през 2020 г. Интригата в групите се запази до последно, като Англия и Швейцария се класираха след зрелищни обрати срещу Хърватия и Белгия. От своя страна Холандия измъкна ценно равенство срещу Германия, след като \"лалетата\" наваксаха два гола в заключителните минути, докато Португалия спечели лесно групата си в конкуренцията на Италия и Полша. До момента четирите отбора са заработили по 4.5 милиона евро - по 2.25 милиона за участието си в първата дивизия и спечелването на групите си. Шампионът в новия турнир ще прибави 6 милиона евро, а според класирането си другите три участници ще приберат съответно по 4.5, 3.5 и 2.5 милиона.", "date": "2018.12.03", "title": "Холандия и Англия ще спорят в полуфиналите в Лигата на нациите"}
{"url": "https://www.dnevnik.bg/bulgaria/2018/12/03/3355786_nacionalniiat_arheologicheski_muzei_e_s_nov_direktor/", "text": "Досегашният зам.-директор на Националния археологически институт с музей (НАИМ) доц. Христо Попов е избран от общото събрание на ръководството му да бъде новия ръководител. Той поема поста от Людмил Вагалински, чийто втори мандат като директор е изтекъл вчера, се вижда от сайта на музея. Христо Попов е завършил история в Софийския университет \"Св. Климент Охридски\" през 1995 г. със специализации стара история, палеобалканистика, тракология и археология. Получава докторска степен от Националния археологически музей през 2001 г. с дисертация на тема \"Урбанизация във вътрешните райони на Тракия и Илирия през VІ-І в. пр. Хр\". Бил е стипендиант в Института за класическа археология на Виенския университет и на фондации \"Херти и Александър фон Хумболт\". Участвал е в над 20 археологически проучвания в България и Германия. Бил е научен ръководител на проучването на древните рудни разработки от периода на късната бронзова епоха на западните склонове на Ада тепе, община Крумовград, през 2005 г., като между 2010 г. и 2015 г. ръководи пълното спасително проучване на стария златодобивен рудник в местнотта. Куратор е на изложбата \"Първото злато. Ада тепе. Най-старото златно съкровище в Европа\", представена през 2017 г. в Музея за история на изкуствата във Виена. Работи в археологическия музей от 2000 г., първо в секцията за тракийска археология от края на 2000 г. През 2001-2002 г. е бил неин секретар, а от 2012 г. е и доцент там. От 2004 до 2005 г. е бил и.д. пом.-директор на НАИМ, като от 2015 г. е назначен за зам.-директор на археологическия музей. От 2016 г. е член-кореспондент на Немския археологически институт.", "date": "2018.12.03", "title": "Националният археологически музей е с нов директор"}
{"url": "https://www.dnevnik.bg/bulgaria/2018/12/03/3355822_radev_ako_iskame_ekologichna_energiia_evropa_da_ne/", "text": "Президентът Румен Радев представи българската позиция на Конференцията на страните по Рамковата конвенция на ООН за изменението на климата, която се провежда в полския град Катовице, съобщиха от прессекретариата на държавния глава. В нея той обвърза екологично чистата енергия с доставките на руски газ за България. \"Когато говорим за екологично чиста енергия, нека не забравяме, че е важно да имаме сигурна и предсказуема енергия. В това отношение Европа също може да ни помогне много, ако не създава пречки както в миналото за пътя на руските доставки на газ за България, но и за самия Европейски съюз\", подчерта Радев по време на изказването си пред глобалния форум. В края на миналата седмица  президентът се срещна с лидерите на синдикалните организации КНСБ и КТ \"Подкрепа\".  Тя се състоя след недоволството на служители на държавната ТЕЦ \"Марица-изток 2\" и \"Мини Марица-изток\" в София. Миньорите протестираха в защита на работните си места, които са заплашени от все по-строгите екологични изисквания на Европейския съюз. След срещата Радев уточни, че позицията на правителството, която той трябва да защитава в Катовице, не била достатъчно убедителна. Затова и разработил друг вариант на изказването си \"с една много по-категорична национална позиция\". Държавният глава каза още, че \"последващо преразглеждане на Парижкото споразумение или увеличение на амбициите за намаляване на парниковите емисии не отговаря на нашите национални интереси\". Той подчерта, че  запазването на хиляди работни места  е приоритет за България. \"Ние сме на път да преизпълним нашата съвместна цел за намаляване на емисиите с 20% до 2020 г. спрямо нивата от 1990 г. През 2016 г. парниковите емисии в България намаляха с 49% в сравнение с базовата 1988 г. и с 4.4% в сравнение с предходната 2015 г.\", посочи Радев. Пред участниците в срещата на високо равнище президентът припомни, че за да се справи с последствията от климатичните промени, България вече е разработила своята Национална стратегия за адаптация към изменението на климата и план за действие. Той добави, че приспособяването към климатичните промени е въпрос, който засяга всички сектори в обществото, като изисква действия и от страна на частния сектор, гражданските организации и самите граждани.", "date": "2018.12.03", "title": "Радев: Ако искаме екологична енергия, Европа да не пречи на руските доставки на газ за България"}
{"url": "https://www.dnevnik.bg/bulgaria/2018/12/03/3355829_sled_otdelianeto_na_instituta_po_meteorologiia/", "text": "Дни след като парламентът окончателно одобри отделянето на Националния институт по метеорология и хидрология (НИМХ) от Българската академия на науките (БАН), Общото събрание на академията реши да бъде създаден Институт за изследвания на климата, атмосферата и водите. \"Институтът е правоприемник на част от дейността, активите и пасивите на Националния институт по метеорология и хидрология при БАН с конкретно формулирани мисия, предмет на дейност, състав и научна структура и щат. Седалището на новосъздаденото научно звено е в София на бул. \"Цариградско шосе\" 66\", се посочва в съобщение на сайта на БАН. Решението за отделяне на НИМХ бе взето от парламента с гласуването на второ четене на държавния бюджет за следващата година , в преходните и заключителните разпоредби на който е предвидено, че от 1 януари 2019 г. институтът е самостоятелно юридическо лице, чийто ръководител е разпоредител с бюджет по бюджета на Министерството на образованието и науката (МОН). Депутатите решиха още институтът да излезе от структурата на БАН с цялото си имущество, с всички права и задължения, както и с членство във всякакви международни организации. До отделянето на института от академията се стигна след  няколко протеста с искания за по-голямо финансиране  на работата му, както и след месеци преговори, на които посредничеше  министърът на образованието и науката Красимир Вълчев . Основният спор бе дали институтът ще излезе с цялото си имущество, като БАН настояваше  комисия да го опише и раздели, но такава не бе създадена . От информацията за решението на Общото събрание на БАН днес се разбира, че академията иска да запази активите и пасивите на НИМХ. Адресът на новия институт е същият като на метеоролозите. ", "date": "2018.12.03", "title": "След отделянето на института по метеорология академията на науките създаде институт за климата"}
{"url": "https://www.dnevnik.bg/sport/2018/12/03/3355721_djesi_ouens_e_sred_purvite_atleti_otlicheni_s_plaketi/", "text": "Международната федерация по лека атлетика (IAAF) започва процедура по отличаване на места, на които са постигнати исторически постижения и които са допринесли за развитието на спорта. Американският спринтьор и скачач Джеси Оуенс е сред списъка с имената, които са в основата на инициативата. Там са още бегачите на дълги разстояния Пааво Нурми и Емил Затопек, както и холандската легенда в бягането с препятствия Фани Бланкерс-Коен. \"Плакетът на IAAF за световно атлетическо наследство е награда, която ще се свързва с исторически състезания по лека атлетика, кариери, представяния, градове, забележителности и култури по целия свят\", заяви президентът на федерацията Себастиан Коу. Представители и роднини на седем от отличените атлети подариха на Коу предмети, свързани с кариерите на техните близки. Тези предмети ще бъдат включени в Колекцията за наследство на IAAF. Статуетките, които ще бъдат връчвани за приноса на спортистите, ще бъдат изложени на места, тясно свързани с всеки получател. \"Много от стадионите и пистите, които ние разпознаваме като места с особено значение, вече не съществуват. Тези награди ще бъдат постоянно напомняне за невероятните атлетически постижения, които са се случили на даденото място\", каза Коу. \"Не би имало смисъл да поставяме подобни плочи на всеки олимпийски стадион, тъй като това вече са известни забележителности. Вместо това искаме да отличим по-малко известни места, свързани със също толкова значими постижения\", добави той. Едно от тези места е Фери Фийлд в Анн Арбър, Мичиган, където Оуенс поставя четири световни рекорда в спринтовете, дългия скок и бягането с препятствия в рамките на 45 минути през 1935 година.", "date": "2018.12.03", "title": "Джеси Оуенс е сред първите атлети, отличени с плакети за историческо наследство"}
{"url": "https://www.dnevnik.bg/sport/2018/12/03/3355765_fen_na_totnum_poluchi_zabrana_da_poseshtava_machove_za/", "text": "Фен на \"Тотнъм\" е получил забрана да посещава футболни срещи след  изминалото дерби с \"Арсенал\" , съобщава \"Скай Спортс\", позовавайки се на информация от полицията. До наказанието се стигна след инцидент на стадион \"Емиратс\" при отбелязването на първия гол за \"артилеристите\", дело на Пиер-Емерик Обамеянг. Габонският нападател беше замерен с бананова кора от фен на \"шпорите\". След двубоя, завършил 4:2 за \"Арсенал\", градската полиция на Лондон съобщи за седем ареста за различни провинения. Сред тях е и такъв за хвърлената бананова кора. \"Подобни прояви са напълно неприемливи и клубът е съгласен да се наложи наказание за присъствие на футболни срещи\", коментира говорителят на \"Тотнъм\". Наскоро организацията  Kick It Out съобщи, че случаите на дискриминация в английския футбол  са се увеличили с 11% спрямо предходната година. Часове след дербито на Северен Лондон Kick It Out излезе с коментар за събитията. \"Нашето последно проучване показа увеличаване на случаите с расизъм и хвърленият банан в дербито на Северен Лондон трябва да бъде разглеждан в този контекст. Ние осъждаме тази проява и приветстваме разследването на полицията – човекът, който е извършил това, трябва да получи забрана да посещава футболни мачове доживот\".", "date": "2018.12.03", "title": "Фен на \"Тотнъм\" получи забрана да посещава мачове за хвърлен банан по Обамеянг"}
{"url": "https://www.dnevnik.bg/sviat/2018/12/03/3355752_gurciia_planira_da_namali_imotniia_danuk_na_milioni/", "text": "Парламентът в Атина ще разгледа законодателство, с което ще се въведат облекчения за милиони гърци, плащащи имотен данък, пише държавната агенция АНА-МПА. Намаленията ще са различни в зависимост от стойността на имота. Например данъкът върху недвижимо имущество до 60 хил. евро ще намалее средно с 30% (а в по-бедни региони - с до 50%) поетапно в следващите две години. За малка част от собствениците може да има и увеличения. Според Независимата балканска новинарска агенция (IBNA) ще бъде намален и корпоративният данък, чиято ставка сега е 29%, а в следващите 2 г. ще падне съответно до 28 и 25 на сто. Имотният данък бе въведен като част от мерките за икономии и според IBNA промените ще засегнат над 5 млн. души, сред тях - хиляди българи, които също имат имоти в страната. Мярката отговаря на твърдението на премиера Алексис Ципрас, че за разлика от опозиционната \"Нова демокрация\" кабинетът му търси полза за всички, а не само за \"елитите\", както правят консерваторите. IBNA отбелязва, че подобна мярка е забележителна за ляво правителство - имотният данък, известен със съкращението ENFIA, бе сред най-суровите данъци, наложени в най-трудните години на кризата. Миналия месец изследователският център Фондация за икономически и индустриални изследвания (IOBE) прогнозира, че данъчната реформа може подпомогне имотния сектор в тежък момент. Според данни на организацията инвестициите в строителни проекти са били едва 0.9% от БВП за миналата година, докато през 2007-а делът им в икономиката е бил 10.8%, или 33.6 млрд. евро. Едва 14 хил. разрешителни за строеж са издадени миналата година при 79 хил. преди 10 г. Същевременно в. \"Катимерини\" съобщи в края на ноември, че партиите в коалицията на Ципрас допускат извънредни избори още през март - малко преди европейските - а не през есента догодина, когато би трябвало да се състоят.", "date": "2018.12.03", "title": "Гърция планира да намали имотния данък на милиони собственици"}
{"url": "https://www.dnevnik.bg/sport/2018/12/03/3355805_fjuri_uaildur_shte_opita_na_vsiaka_cena_da_izbegne/", "text": "Тайсън Фюри изрази съмнения, че ще има възможност да се изправи срещу Дионтей Уайлдър в мач реванш за титлата на Световния боксов съвет (WBC). Малко повече от 24 часа след  срещата с американеца  в Лос Анджелис, която завърши наравно, британският боксьор изрази впечатленията си. \"Имам интересното усещане, че той ще обуе своите маратонки и ще опита да стои възможно най-далеч от мен. Знам какво казват от щаба му и какво говореше той на ринга, но си мисля друго\", каза Фюри пред ITV. \"На всяка цена той ще опита да не провеждаме реванш.\" Двубоят в \"Стейпълс сентър\" завърши наравно след  решение на съдиите . Алехандро Рочин от Мексико отсъди 115:111 за Уайлдър, канадецът Робърт Тапър отсъди 114:112 за Фюри, докато третият – Фил Едуардс от Великобритания, 113:113. Фюри остана непобеден на професионалния ринг в 28-ия си мач. Британецът, който е на 30 години, впечатли и беше близо до победата, независимо че беше определян за аутсайдер. \"Решението на съдиите трябваше да бъде в моя полза и днес да се завърна във Великобритания с пояса. Въпреки това знаем какво се случи, което не значи, че съм съгласен. Мисля, че си заслужих да се изправя още веднъж срещу Уайлдър. Нека да хвърлим заровете пак и да видим какво ще се случи\", добави британецът. Според треньора на Уайлдър Джей Дийс американският боксьор има желание за реванш. В плановете на Бронзовия бомбардировач попада реванш с Фюри, преди да се проведе евентуален мач за обединяване на титлите в тежка категория с Антъни Джошуа и излъчването на абсолютен световен шампион. \"Светът иска такъв мач отново, така че аз съм убеден, че и двамата са склонни да излязат на ринга още веднъж\", каза Дийс, добавяйки, че не говори от името на своя възпитаник.", "date": "2018.12.03", "title": "Фюри: Уайлдър ще опита на всяка цена да избегне реванш с мен"}
{"url": "https://www.dnevnik.bg/sport/2018/12/03/3355376_bordo_sloji_krai_na_seriiata_ot_poredni_pobedi_na_psj/", "text": "След 14 поредни успеха и тотално надмощие в Лига 1 ПСЖ прекъсна серията си, завършвайки наравно 2:2 при гостуването на \"Бордо\". Шампионът на Франция не успя да се справи с коравия тим на Ерик Бедуе и за пръв път от 19 май изгуби точки в първенството. ПСЖ подобри много от рекордите във Франция, включително и за най-добър старт. Парижани пратиха в историята 12-те поредни победи на \"Монако\" и са отборът с най-много победи в рамките на един сезон. \"Монегаските\" имат и 16 поредни успеха, но това е серия, която се простира в два сезона. ПСЖ е отборът, който има най-добрият старт в историята на топ 5 първенствата. Предишното върхово постижение беше на \"Тотнъм\" – 11 победи, отпреди 58 години (сезон 1960-61). При гостуването на \"Матмут атлантик\" ПСЖ допусна повече от един гол за пръв път от 12 май, когато загуби с 0:2 от \"Рен\" у дома. Треньорът Томас Тухел продължи с ротациите и направи доста доста промени от тима, който победи \"Ливърпул\" в Шампионската лига. На пейката останаха Джанлуиджи Буфон, Единсон Кавани, Преснел Кимпембе и Марко Верати. Резултата в Бордо откри Неймар в 34-ата минута. Той се разписа след центриране на Дани Алвеш. Осем минути след началото на второто полувреме домакините изравниха след точно изпълнение на Джими Бриан. Той се разписа след триково подаване на Камано и не остави шансове на Алфонс Ареола. В 66-ата минута и другата звезда на ПСЖ Килиан Мбапе се разписа. Младият нападател вкара след прекрасно извеждащо подаване от Юлиан Дракслер и преодоля вратаря. Домакините не се отказаха да търсят положителен резултат и го постигнаха шест минути преди края. Тогава датският таран Андреас Корнелиус скочи най-високо в наказателното поле и с удар с глава донесе точката на \"Бордо\". ПСЖ остава убедителен лидер в Лига 1, като има 43 точки след 15 мача. Съставът на Тухел е с голова разлика 48:9, като вкарва средно по 3.2 гола на мач. Втори е \"Монпелие\" с 29 точки, а \"Бордо\" заема 11-о място с едва 18 точки. Равенството е четвърто поредно за тима. По-лошата новина след мача беше фактът, че Неймар за пореден път напусна терена с контузия.", "date": "2018.12.03", "title": "\"Бордо\" сложи край на серията от поредни победи на ПСЖ"}
{"url": "https://www.dnevnik.bg/bulgaria/2018/12/03/3355323_otricatelni_temperaturi_i_slunce_prognozirat/", "text": "В понеделник над по-голямата част от страната, ще бъде предимно слънчево, след обяд над Западна България с разкъсана висока облачност. В западната половина от Дунавската равнина ще се задържи облачно и мъгливо и там дневните температури ще останат отрицателни - минус 4 - минус 2 градуса, а в останалата част от страната - между 4 и 9 градуса. В 6 области на страната е обявен жълт код за ниски температури. Жълтият код ще е в сила за областите: Видин, Монтана, Враца, Плевен, Велико Търново и Русе. Жълтият код означава потенциална опасност. Метеоролозите съветват гражданите да бъдат внимателни, тъй като се очакват много ниски температури. В планините ще бъде предимно слънчево. Ще духа до умерен югозападен вятър. Максималната температура на височина 1200 м ще бъде около 5 градуса, на 2000 м - около 0 градуса.", "date": "2018.12.03", "title": "Отрицателни температури и слънце прогнозират метеоролозите за днес"}
{"url": "https://www.dnevnik.bg/skorost/2018/12/03/3355156_diskusiia_s_produljitelnost_nad_8_chasa_slaga_krai_na/", "text": "С обсъждане в София с планирана продължителност над 8 часа днес ще приключат обществените дебати по наредбата, с която се въвежда системата \"бонус-малус\" при формирането на задължителната застраховка на автомобилите \"Гражданска отговорност\". Тя е  изготвена от консултанта \"Ърнст&Янг\" , като МВР, министерството на транспорта и Комисията за финансов надзор (КФН) са избирали между предложени 11 различни варианта. Какво ще се промени с въвеждането на наредбата и аргументите в тяхна защита можете да прочетете  тук . Целият документ може да се види на сайта на КФН и в прикачения документ. Обсъждането днес започва в 9 часа и ще се състои в зала 3 на НДК, която има капацитет 1200 места. В дискусията могат да участват всички, които са се регистрирали предварително в предходните дни или го направят днес от 8.30 часа на оформени пунктове на вход А4 на НДК. Времето за изказване ще бъде ограничено на 5 минути Официално общественото обсъждане на наредбата продължава до 6 декември 2018 година, като писмени становища може да се подават на електронен адрес  delovodstvo@fsc.bg  или по пощата на адрес 1000 София, ул. \"Будапеща\" 16, Комисия за финансов надзор. Защо се въвежда Целта на системата \"бонус-малус\" е цената на \"Гражданска отговорност\" да е различна в зависимост от водача. Шофьорите без сериозни провинения на пътя и виновно причинени катастрофи би трябвало да плащат по-малко от тези с глоби и инциденти. На база статистиката на \"Пътна полиция\", ползвана от консултанта при изготвянето на наредбата, прогнозите са, че 80% от собствениците на автомобили ще плащат по-евтина застраховка \"Гражданска отговорност\". Според предложената методика за формиране на цената отстъпката може да достигне 25%, докато  оскъпяването 400 на сто . Пак според прогнозите четирикратно по-висока застраховка ще плащат под 1% от водачите. Спорните моменти Дебатите до момента извадиха няколко спорни момента на наредбата. Най-сериозни критики търпи идеята точките, които оскъпяват застраховката, да се водят и на автомобила освен на водача. Така \"Гражданска отговорност\" на колите на водачи с много нарушения ще е скъпа и когато те бъдат купени от шофьор с чисто досие. Обяснението на КФН е, че това се прави, за да няма избягване на плащане на скъпа застраховка, като превозното средство се води на роднини и познати. От комисията казват още, че бонус и малус точките, натрупани на всеки автомобил, ще могат да се проверяват предварително и да са фактор, който определя неговата цена при продажба. Не се приема и идеята малус точките да се начисляват за глоби по Закона за движение по пътищата независимо дали собственикът на автомобила и управляващите го са причинили катастрофи.  От КФН уточняват , че ще се взимат предвид само тежки провинения, които водят до катастрофи – превишена скорост, неправилно изпреварване, неправилни маневри, шофиране след употреба на алкохол и т.н. Уточнява се също, че малус точки ще се трупат само за влезли в сила наказателни постановления. Кога ще влезе в сила От КФН смятат, че наредбата, която въвежда системата \"бонус-малус\", може да бъде приета до края на годината. Към момента обаче не е ясно кога реално застраховката ще започне да зависи от досието на водача и автомобила. Причината за това е, че преди системата да заработи, е нужно събирането и обобщаването на огромно количество информация, свързана с шофьорите и моторните превозни средства, и изграждането на връзка между МВР, КФН и застрахователите. Реално дори след като всички технически проблеми бъдат решени, от втората година на въвеждане на системата, застраховката ще зависи от водача и автомобила. Първата ще се ползва за натрупване на информация за точките, носещи бонус и малус точки.", "date": "2018.12.03", "title": "Дискусия в НДК слага край на общественото обсъждане за \"бонус-малус\""}
{"url": "https://www.dnevnik.bg/sport/2018/12/03/3355380_nacionalite_zapochvat_evropeiskite_kvalifikacii_s/", "text": "Националният отбор по футбол ще започне участието си в квалификациите за европейското първенство през 2020 г. с мач срещу Черна гора. Двата тима ще открият битката в група А на 22 март 2019 г. от 21.45 часа в София. Българските национали  попаднаха в една група  освен с черногорците, още с Англия, Чехия и Косово. Квалификациите за Евро 2020 ще се проведат между март и ноември следващата година. Три дни след домакинството на Черна гора предстои гостуване в Прищина срещу Косово. През юни националният тим има още два мача – на 7 юни срещу Чехия като гост, а на 10-и е домакин на Косово. На 7 септември футболистите на Петър Хубчев гостуват на Англия на \"Уембли\", а 14 октомври \"Трите лъва\" връщат визитата в София. Преди това България се изправя срещу Черна гора в Подгорица. Последният мач на България е на паметната дата 17 ноември срещу Чехия в София. За 11-и път в историята си България ще се изправи срещу \"Трите лъва\", срещу които обаче още няма победа. За последно България се срещна с Англия отново в квалификации за европейско първенство, но това през 2012 г. Тогава тимът понесе две тежки поражения – 0:4 на \"Уембли\" и 0:3 в на \"Васил Левски\" в София. Срещу Чехия българите имат седем победи, четири равенства и осем загуби, като в официалната статистика попада и времето, докато страната е Чехословакия. Откакто Чехия е самостоятелна държава, България е в лоша серия. Тимът има четири поражения и само едно равенство, дошло след 0:0 в Прага. Головата разлика е 1:11. Именно срещу Чехия дойде и от едно от най-тежките поражения в последните години - 0:6 в квалификациите за световното първенство в Япония и Корея.", "date": "2018.12.03", "title": "Националите започват европейските квалификации с домакинство на Черна гора (програма)"}
{"url": "https://www.dnevnik.bg/evropa/2018/12/03/3354473_star_supernik_ili_protejeto_na_merkel_koi_shte_oglavi/", "text": "Борбата за поста на Ангела Меркел като лидер на германските консерватори и евентуално като канцлер, продължава до последния момент. След като миналия месец Меркел заяви, че ще се оттегли като партиен лидер след провала на регионалните избори, се очертаха двама фаворити с противоположни визии за Християндемократическия съюз (ХДС). Единият е  Анегрет Крамп-Каренбауер , протеже на Меркел, олицетворение на политическата приемственост. Другият е  Фридрих Мерц , отдавнашен съперник на Меркел, който обещава  по- радикални промени. Резултатът от гласуването за нов лидер на партийния конгрес на 7 и 8 декември ще бъде от жизненоважно значение не само за ХДС, който е начело на трипартийната управляваща коалиция, а и за бъдещето на водещата страна и най-голяма икономика в ЕС. Меркел остава канцлер, но този, който я наследи начело на ХДС, вероятно ще бъде кандидат на партията на следващите федерални избори, планирани за октомври 2021 година. Крамп-Каренбауер, която близо седем години беше лидер на провинция Саар, води в допитванията сред поддръжниците на партията. Но Мерц, който се връща в политиката след близо десетилетие в бизнеса, не е много по-назад от нея и е подкрепен от членовете на ХДС, които искат край на консенсусната политика на Меркел и  любовта й към компромисите . В шестия от осемте дебата преди конгреса на ХДС в Хамбург, състоял се тази седмица в западния град Дюселдорф, столица на родната му провинция Северен Рей-Вестфалия, именно Мерц спечели 4000-та публика. Изразявайки съжаление за спада на популярността на ХДС в проучванията на общественото мнение, той очарова събралите се, като обеща: \"Трябва да се противопоставим на тази тенденция, да я спрем и да я обърнем\". Критикувайки политическия стил на Меркел, той заяви: \"Ние не сме заели ясни позиции\". 56-годишната Крамп-Каренбауер беше в неблагоприятно положение, намирайки се на територията на Мерц, и получи само учтиви аплодисменти. Но тя спечели точки, като показа, че по-добре познава проблемите на хората в сравнение с богатия си опонент, упрекван от медиите, че се представя като част от \"горната средната класа\",  а не като човек от \"висшата класа\" . \"Не съм сигурна, че смисълът на живота е да станеш милионер\", заяви тя миналата седмица. Освен това тя каза, че имала навика да си пуска силно песента \"Highway to hell\" на рокгрупата AC/DC, докато отивала на парламентарни дебати или била сама в колата си. Нова глава Обявявайки оттеглянето си като партиен лидер, 64-годишната Меркел заяви, че иска \"да отвори нова глава\" и че сегашният й четвърти мандат като канцлер ще бъде последен. След като стана канцлер през 2005 г., Меркел достигна водеща позиция в европейската политика, но авторитетът й пострада от неотдавнашните регионални избори и от факта, че неин близък съюзник загуби поста си като лидер на парламентарната група на консерваторите. Тя загуби популярност и заради взетото през 2015 г. решение да отвори вратите на Германия пред мигрантите, бягащи от войните в Близкия изток и в Африка. Меркел и Крамп-Каренбауер са водещи фигури в надпревара, в която участва и министърът на здравеопазването  Йенс Шпан . Той обаче остава далеч зад първите двама в проучванията на общественото мнение. Съдбата им ще бъде определена от 1001 делегати на ХДС. Мерц ръководеше парламентарната група на дясноцентристката партия в периода от 2000-та до 2002 година, но през 2002 г. загуби в борбата за власт срещу Меркел. От 2009 г. той не заема място в Бундестага. Мерц казва, че уважава Меркел и би работил с нея, ако спечели гласуването. Самопровъзгласил се за \"застъпник на свободната търговия\", Мерц, който ръководи германския клон на американския инвестиционен фонд \"БлекРок\", заяви по-рано този месец, че Германия трябва \"да допринася повече\" за ЕС, тъй като тя има полза от еврото, което е \"прекалено слабо за нашата икономика\". Миналата седмица той предизвика скандал,  поставяйки под въпрос  германските конституционни гаранции за даване на убежище на всички, подложени на \"политически преследвания\". Те са включени в основния закон като изкупление за престъпленията на нацистите през Втората световна война. Освен това Мерц обвини ХДС, че е бил пасивен и е гледал, \"само свивайки рамене\", как антиимиграционната партия \"Алтернатива за Германия\" (АзГ) влиза в провинциални парламенти и в Бундестага. Коментарите му за еврото се различават от консенсуса в Берлин, но коментарите за правото на убежище и АзГ засилиха позициите на Крамп-Каренбауер. Железен юмрук, кадифена ръкавица Тя определи неговото изказване за АзГ като \"шамар в лицето\" на всички от ХДС, които са се борили упорито срещу крайнодясната партия, и заяви: \"Наивно е да претендирате, че можете просто да кажете или направите нещо и борбата с АзГ ще бъде спечелена\". Нейният подход към политиката, добави тя през уикенда, е \"на железен юмрук в кадифена ръкавица\". Наричана понякога съкратено АКК или \"мини Меркел\", Анегрет Крамп-Каренбауер е печелила провинциални избори и е сформирала коалиции на фрагментираната германска политическа сцена. Тя казва обаче, че \"няма конкретна рецепта\" за това, което предстои за ХДС. Козът на Крамп-Каренбауер е, че има опит като бивш премиер на провинция Саар, където оглавяваше широка коалиция със Зелените и подкрепящите бизнеса свободни демократи, а това е предимство, защото тройните коалиции може да станат по-често срещани в Германия, ако нито една партия не успее да получи категорично предимство. Повечето делегати на ХДС, които ще гласуват за новия лидер, са професионални политици - депутати, кметове или общински съветници - които обикновено са прагматични. Това може да се окаже в нейна полза като политик, който се е издигнал в редиците на ХДС до поста на генерален секретар на партията. Но Мерц също ще бъде облагодетелстван от факта, че 296 от делегатите на конгреса, или почти 30 на сто от общия брой, ще бъдат представители на родната му провинция. \"Аз съм за Мерц, защото той ясно посочва проблемите\", казва 58-годишният Бернд Хохаус, член на ХДС, след като в сряда вечерта в Дюселдорф изслуша изказванията на кандидатите за лидери. \"Не е необходимо да се харесваме на всички\". Уте Гремел-Гойхен, органистка от близкия град Кемпен, също смята Мерц за \"много убедителен\". \"Крамп-Каренбауер има опит - но в правителството на Меркел. От моя гледна точка, време е за нещо ново. Нуждаем се от промяна\", заяви тя. Ян Техау, политически анализатор в базирания във Вашингтон център за анализи \"Германски фонд Маршал\", предрича оспорвано състезание. \"Ако трябваше да залагам, бих поставил парите си на нея (Крамп-Каренбауер)\", каза Техау. \"Но не бих заложил прекалено много\". /БТА", "date": "2018.12.03", "title": "Стар съперник или протежето на Меркел: кой ще оглави германските консерватори"}
{"url": "https://www.dnevnik.bg/zelen/2018/12/03/3355448_dvanaiset_aktivisti_na_griinpiis_sa_arestuvani_v/", "text": "Дванайсет активисти на Грийнпийс са арестувани в Словакия след протест във въглищна мина до град Новаки, предадоха ДПА и ТАСС, цитирани от БТА. Словашки съд отказа да освободи под гаранция протестиращите вчера, съобщи агенция \"Таср\". Съдът смята, че те могат да извършат други деяния и да се опитат да пречат на дейността на други въгледобивни компании. Според Грийнпийс активистите за защита на климата са участвали в протест в сряда за ускорен отказ от въглищата в навечерието на конференцията за климата в Катовице, Полша. В протеста са участвали активисти против въглищата от Словакия, Чехия, Финландия, Белгия и Германия. Грийнпийс заклейми решението на съда и подчерта, че протестът е бил мирен, а активистите са обвинени неоснователно в криминални деяния, за които може да бъдат осъдени на до пет години затвор, добавя ДПА.", "date": "2018.12.03", "title": "Дванайсет активисти на Грийнпийс са арестувани в Словакия след протест срещу въглищата"}
{"url": "https://www.dnevnik.bg/analizi/2018/12/03/3354629_za_prichinite_i_sledstviiata_ili_za_iaiceto_i/", "text": "Изборният кодекс отново е \"разпечатан\" за изменения и допълнения. Ние, изглежда, много бързо забравяме и така ни е по-удобно. Днешната драма с  т. нар. машинно гласуване  беше ясна още преди 4 години, когато то влезе като експеримент и после излезе от изборните секции. Сега се помни защо всъщност го поискаха, но дълбоката причина дори не се споменава. И докато тази причина не бъде отстранена, никакви машини няма да помогнат. Българската изборна администрация е формирана на принципа на партийното номиниране и запълване на квоти, които отговарят на процентното представителство в парламента от последните избори. Плюс по едно място за човек от партия, която не е в парламента на България, но има спечелен мандат в Европейския парламент. Този принцип се нарича взаимен контрол. Работи добре в страни с висока степен на индивидуална почтеност, образовано население, добър жизнен стандарт и етническа хомогенност. Едно от тези условия да не е налице, то подобна композиция започва да проявява слабости, които опорочават доверието в изборния процес.  Съмненията са за неправилно определяне на действителността на гласовете, неотчитане на гласове за партиите, които нямат представители в комисиите, неотчитане на преференциите (общ интерес на всички партии) и др. Най-големите съмнения са, че хора от секционните избирателни комисии /СИК/ умишлено правят действителни гласове недействителни или правят същото с преференциите, подправят протоколи. Напоследък се говори, че някаква малка парламентарна партийка е поискала в избирателните комисии да има само квоти за парламентарните партии. Ако това е вярно, то е като на отровен от гъби да му се дава цианкалий. Това между другото. За да се преодолеят пороците на партийното формиране на СИК, са правени много предложения. Помня такива при подготовката на сегашния Изборен кодекс. Предлагано беше да се смени принципът и в секционните и в районните комисии /РИК/ да влизат хора само по професионални критерии и образование, без да са номинирани от партии, а Централната избирателна комисия /ЦИК/ да бъде формирана от представители на различните власти като Конституционния съд. И да е от 5 – 7 човека с по-голям секретариат, а не от 23-ма. При последните промени имаше предложение в СИК да се вкара поне един член – председателят, който да не е партийна номинация, а подбран само по професионална пригодност. Например адвокат, съдия, прокурор и др., който като независим ще гарантира, че в СИК не са извършени измами в интерес на една или повече партии. И това не се прие. Трябва да е пределно ясно, че предложението за машинно гласуване се направи преди всичко за да попречи на партийно назначените СИК да манипулират резултатите от броенето и нарушенията, изброени по-горе. Мотивите за по-бърз резултат дойдоха по-късно. И то без да се има предвид, че поне в 30% от секциите трябва да има ръчно броене на машинните гласове (бележките в кутиите), за да се потвърди алгоритъмът за изчисляване на машинния протокол. И после да се съберат числата от машинния и ръчно написания протокол от хартиените гласове. Надеждите за бързина са малко пресилени. И какво излиза? Вместо да отстраним причината – порочния принцип на формиране на СИК, ние даваме на същите партийни назначенци машини, които да им попречат да ни мамят. Нали е ясно, че партиите, и то всички, които са в парламента, нито го искат, нито ще допуснат това да повлияе съществено на процеса. Начините за минимизиране на ефекта от наличието на машини в изборните секции са много – от сплашване и забрана да се ползват, налагана от партиеца - кмет/наместник, и местните партийни функционери, застъпници, местни мутрички, племенни авторитети, лихвари..., та до спиране на тока, лек вандализъм, рисуване по екрана на машината на кръстчета с лак за нокти например или блажна боя, или лепене на картинки. Може да има подкуп за техника или направо заплахи. Там, където ще се сложат все пак машини, ползването им може да не се насърчава. Засега никой не дискутира изграждането на изцяло машинни секции с предварителна регистрация за максимизиране на ефекта от инвестицията. Това би бил истински пробив в процеса и с малко машини биха се \"дезинфекцирали\" много гласове, особено в големите градове. Би се ускорил и процесът на обработка на резултатите. И, забележете, удоволствие да се борим с непочтените СИК е срещу суми от 30, 40, 50 милиона лева. Без гаранция, че ще има някаква полза в малките и отдалечени секции. Няма ли да е по полезно да бъдат подбрани независими хора за председатели на СИК и те да носят отговорност за качеството на работата и верността на резултатите? Какво пречи това да са представители на адвокатурата, на прокуратурата, на съдебната система, на академичната общност? Няма ли да е по-ефективно да похарчим 2 милиона за командировки и възнаграждения и да изпратим например старозагорски адвокати да правят изборите в Кърджали, кърджалийските във Видин, пловдивските специалисти в София. Защо да не е възможно? Нали кодексът е един на цялата територия на страната? Който не е доволен, може да се обърне към съда. Друг проблем в работата на СИК е практическата безнаказаност. Каквото и да са извършили, колкото и процента недействителни гласове да има в протокола, каквито и корекции да са правени, последващ контрол няма. Освен ако съдът не постанови повторно броене. Това става много рядко. Дори и съдът да постанови повторно броене, то за членовете на комисии няма никакви последствия. Да не говорим за партиите, които са ги номинирали. Затова медиите вече показват и напълно неграмотни хора. Да изкарат някой лев. Процедура за последващ одит чрез отваряне на урната и оценка на работата на СИК няма. В последните 1 – 2 години общественият съвет към ЦИК отправи искане за одит на секциите, в които има голям брой недействителни гласове. Има десетки секции с над 30% и една секция в Разлог с над 70% такива гласове. Член на ЦИК разработи методика. Комисията обаче зае кръгова отбрана и не разреши подобен одит. При това ставаше въпрос за избори за предишен парламент. Образно казано, за археологически разкопки или поне за историческо изследване на близкото минало. Любопитен детайл е фактът, че на първите избори с номерирани бюлетини разликата между получени бюлетини, използвани и върнати неизползвани беше 66 000. В някои РИК се губеха над 11 000, а в някои балансът беше на плюс. И това не смути никого. Отделен е въпросът за квалификацията на СИК. Преди последните парламентарни избори комисиите в столичния район \"Възраждане\" минаха обучение. Присъстваха по-малко от половината членове. Обучението продължи точно 2 часа - 45 минути четене на извадки от Изборния кодекс и 1 час и 15 минути инструктаж по логистиката (микробуси, сандвичи, вода, заплати и др. ценни указания). Никой не попита дали членовете могат да събират и изваждат трицифрени числа. Все пак е столица, нали? И в заключение – комбинацията между партийни комисии и липса на контрол развързва ръцете на недобросъвестни функционери да манипулират изборните резултати още на етапа на броене. Именно за момента на броенето в изборния ден е важно да се направят значителни промени в посока прозрачност. Така наречените застъпници са абсолютно неефективни. Особено тези, пратени от партии, които така и така имат членове в СИК. Това си е просто легално купуване на гласове. Един и същ партиен началник предлага членовете и назначава застъпниците. Затова при броенето на гласовете тези застъпници не наблюдават процеса, а само чакат копието от протокола, каквото и да пише в него. Малките партии пък нямат пари да наситят всяка секция със застъпници. Няма и ресурс за независимо гражданско наблюдение на всеки глас. Удачна форма за по-голяма прозрачност са преброителните центрове. Там трябва да броят други хора, независимо подбрани, а не членовете на СИК. Членовете на преброителните комисии могат да са от друго място. Там могат да се смесват по 8 – 10 – 15 урни, за да се загуби връзката на резултата с конкретната секция и да се преодолее страхът у хората. Трябва да се премахнат и т. нар. тъмни стаички. Откъде накъде машината е зад малък параван, а избирателят скрит зад шарени чаршафи. В САЩ и в Полша няма ли тайна на гласа? Подобна промяна би ограничила евентуалното заснемане на гласа за последващо плащане, намиране на партията с клечки, конци, рабош и др. иновации. Сега, когато Изборният кодекс отново е \"разпечатан\" за изменения и допълнения, е добре пак да бъде обсъден принципът за формиране поне на секционните избирателни комисии /СИК/, ако няма време за другите комисии. От подхода на партиите към партийната субсидия е ясно, че те няма да се откажат от контрола на изборния процес. И това е жалко. Изборите са все пак държавно административно производство. Избирателят декларира пред държавата искането си кой да го управлява. Не пред партиите. Партиите сега са приватизирали в свой интерес държавна процедура.", "date": "2018.12.03", "title": "За причините и следствията, или за яйцето и кокошката на машинното гласуване"}
{"url": "https://www.dnevnik.bg/sport/2018/12/03/3355120_nai-golemiiat_obir_v_istoriiata_kak_boksoviiat_sviat/", "text": "Дългоочакваният мач №1 на 2018 г. и  боксово зрелище между Тайсън Фюри и Дионтей Уайлдър  донесе горчив вкус в устата за всички фенове. Срещата на двама непобедени боксьори в тежката категория завърши с равенство, което предизвика много реакции. Беше ли ощетен Фюри или нокдауните на Уайлдър му стигаха дори за победа? В 12-те рунда Фюри имаше предимство в 90% от времето. Той беше по-подвижен, с ясно изразена стратегия и впечатли три години след боя с Владимир Кличко, като беше много близо отново да спечели пояс. В крайна сметка реферите имаха тежката дума. Алехандро Рочин от Мексико отсъди 115:111 за Уайлдър, канадецът Робърт Тапър отсъди 114:112 за Фюри, докато третият – Фил Едуардс от Великобритания, 113:113. \"Ако трябва да съм честен, никога не съм виждал по-лошо решение в живота си. Не знам кой мач са гледали съдиите\", каза Фюри след срещата. Той обвини съдиите в създаване на лош имидж на бокса и дори призова Рочин да бъде изключен завинаги от спорта заради \"неадекватното си решение\". Фюри добави, че Уайлдър е получил \"подарък в своята собствена страна\". \"Не мога да повярвам, че след толкова години продължаваме отново да говорим за съдиите в бокса. Тези тримата просто бяха ужасни и ние трябва да намерим някои добри, които да са на такива мачове\", каза последният абсолютен световен шампион Ленъкс Люис пред BT Sport. Британската легенда беше анализатор на срещата за телевизията, която я излъчваше в Обединеното кралство, и даде пълно предимство на Фюри. \"Този мач ми напомни за моята първа среща с Ивендър Холифийлд, когато съдиите ме ограбиха и дадоха равен резултат. Това само доказва за пореден път колко трудно е за един британец да се бие в Америка\", каза още Люис. Друг британец и бивш шампион на WBC, Франк Бруно, нарече изхода от срещата \"пладнешки обир\". \"Бесен съм, защото съдиите отнеха победата от Тайсън. Те лишиха хората да станат свидетели на най-великото завръщане в историята на спорта. Трябва да си болен, много болен човек, за да направиш това\", каза треньорът на Фюри Бен Дейвисън. Той уточни, че неговият боксьор е спазвал тактическия план и е бил по-добър от Уайлдър. \"Дионтей е много опасен боксьор, той е шампион, но победата ни беше отнета. Казах на Тайсън преди мача, че ще го победи с лявата си ръка и точно тя му помогна най-много в боя. Не дойдохме тук за пари, а за да покажем, че Тайсън все още е №1.\" Предимство на британеца отдаде дори и промотърът на другата звезда от Острова - Антъни Джошуа, Еди Хърн. \"Огромно уважение за Фюри заради това, че се изправи след това. Той е победител за мен.\" Около 12 часа след мача щабът на Фюри излезе с официална позиция. Неговият промотър Франк Уорън поиска от Световния боксов съвет (WBC) да назначи разследване за картите на съдиите. Също така Уорън изиска WBC да назначи и дата за реванш между Фюри и Уайлдър, каквато клауза присъства в договора помежду им.", "date": "2018.12.03", "title": "Най-големият обир в историята: как боксовият свят реагира след Уайлдър - Фюри"}
{"url": "https://www.dnevnik.bg/bulgaria/2018/12/03/3355492_goranov_se_nanesul_v_apartamenta_na_krustnika_si_sled/", "text": "Финансовият министър Владислав Горанов бил поканен от кръстника си Иван Сариев да се нанесе в неговото жилище след земетресението в Перник през 2012 г. По това време семейството на Горанов живяло на висок етаж в София, земетресението се усетило много силно и децата му много се изплашили. Затова Сариев го е поканил в жилище, което бил купил с инвестиционна цел. Това разказа Горанов в интервю за Нова телевизия. Финансовият министър подчерта, че винаги е плащал лично за поддръжката на жилището и режийните разноски. Той припомни, че като член на правителството е участвал в изработването на закона за конфликт на интереси, според текстовете на който тази година за пръв път е декларирал, че живее безвъзмездно в чужд имот. \"Моята преценка към момента на декларирането е, че не е конфликт на интереси, ако комисията прецени друго, ще си нося последствията\", добави той. \"Отношенията ни със Сариев са доста преди да заема държавна публична длъжност. Ако няма обществени поръчки, ако няма специално третиране на неговите фирми от НАП, по какъв начин съм попаднал в конфликт на интереси? В противен случай аз трябва да се затворя някъде като отшелник, да не се виждам с жив човек\", коментира Горанов. Той съобщи, че е имал повече от едно посещения в прокуратурата по този повод и, доколкото му е известно, тече процедура за проверка на конфликт на интереси. Добави, че от години има публикации по темата за апартамента, който обитава, и затова за него не е изненада, че въпросът е бил зададен на главния прокурор (  в интервю в \"Шоуто на Слави\", в което Сотир Цацаров отговаряше на въпроси на зрители). Подчерта, че при съмнения главният прокурор е длъжен да направи проверка и не е очаквал друга реакция от него. Може би е добре, че в края на краищата този въпрос ще получи отговор, каза Горанов. \"Не очаквайте да кажа като Лютви Местан, че съм настъпил руска мина, но вероятно все нещо съм настъпил\", коментира той причините темата да бъде повдигната. Запитан дали планира да си купи собствен дом, Горанов отговори, че не е мислил в тази посока.", "date": "2018.12.03", "title": "Горанов се нанесъл в апартамента на кръстника си след земетресението в Перник"}
{"url": "https://www.dnevnik.bg/sport/2018/12/03/3355491_kiril_despodov_kak_da_imash_jelanie_da_igraesh_v_tova/", "text": "Нападателят на ЦСКА Кирил Десподов се изказа остро срещу съдийството в мача със \"Славия\". Той заяви, че в отбора са били наясно, че реферът Волен Чинков \"не е сложен напразно\" да ръководи срещата. ЦСКА  загуби с 0:1 от белите  и остана на шест точки зад \"Лудогорец\" преди прекия мач помежду им. Червените създадоха много положения, удариха две греди, а вратарят на съперника Антонис Стергиакис изигра много силен мач и спаси всички точни удари. Десподов изтъкна, че не се случва за първи път отборът да се чувства ощетен, и посочи, че това действа демотивиращо. \"Донякъде и ние имаме вина, че не си вкарахме положенията, но и той доста помогна, да знаете. Как да имаш желание да играеш в това първенство? Как? Аз съм на 22 години и съм разочарован\", заяви нападателят. Претенциите на ЦСКА са свързани с неотсъдени дузпи през второто полувреме след гола на \"Славия\". Десподов добави, че е загубил уважението си към съотборника си в националния отбор Георги Петков. Според думите му вратарят е извикал на Александър Александров: \"Счупи му крака\", в ситуацията, при която бранителят беше изгонен след грубо влизане срещу Десподов.", "date": "2018.12.03", "title": "Кирил Десподов: Как да имаш желание да играеш в това първенство"}
{"url": "https://www.dnevnik.bg/bulgaria/2018/12/03/3355516_vuzduhut_v_sofiiskite_kvartali_mladost_drujba_i/", "text": "Въздухът в София, и особено в \"Младост\", е опасно мръсен. Много голямо е замърсяването също в кварталите \"Дружба\", \"Надежда\" и \"Хиподурма\", се вижда от интерактивната  международна карта за замърсяването на въздуха по данни към 7 ч.  на проекта World Air Quality Index. Освен в столицата наднормено замърсяване на въздуха има също в Русе и Горна Оряховица. По данни на  Air Quality Index  на Европейската комисия тази сутрин концентрацията на фини прахови частици (PM10) е над нормите в  София, Перник, Пловдив, Русе, Горна Оряховица и Шумен, където запрашаването е 2-3 пъти над среднодневните норми от 50 µg/m3. Вижте прогнозата за съдържанието на фини прахови частици в атмосферния въздух за 3 декември на европейската Система за наблюдение на атмосферния въздух CAMS. Кметът на София Йорданка Фандъкова написа във \"фейсбук\", че всички буферни паркинги на метрото днес ще работят безплатно за всеки, който остави колата си и използва градския транспорт, до изчерпване на капацитета им. \"Аз лично ще използвам градския транспорт, за да отида на работа, и призовавам всички, които могат, да оставят личните си автомобили в днешния ден\", написа кметът. От днес КАТ-Пътна полиция ще спира за проверка автомобили, които видимо замърсяват въздуха. Пиковите стойности през студените зимни дни се дължат основно на отоплението на нискокачествени въглища, сурови дърва и отпадъчни материал, е обяснението на Фандъкова. В последните седмици екипи на Столичен инспекторат и полицейските управления направиха 140 проверки в кварталите, с най-много сигнали, това са \"Красна поляна\", \"Овча купел\", \"Подуяне\", \"Кремиковци\". Продължавам да настоявам парламентът да криминализира нерегламентираното изгаряне на отпадъци, защото административните санкции, които ние налага ме, нямат нужния ефект, написа кметът. Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт. Какво причинява мръсният въздух на здравето според националните консултанти по пулмология, алергология и кардиология четете  тук.", "date": "2018.12.03", "title": "Въздухът в софийските квартали \"Младост\", \"Дружба\" и \"Надежда\" опасно мръсен"}
{"url": "https://www.dnevnik.bg/evropa/2018/12/03/3355513_kandidat_za_posta_na_merkel_predloji_po_severen_potok/", "text": "Германия трябва да даде отговор на засилващите се политически безпокойства във връзка с планирания газопровод \"Северен поток 2\", след като Русия  задържа три украински кораба  и екипажите им край бреговете на Крим, заяви генералният секретар на Християндемократическия съюз Анегрет Крамп-Каренбауер, цитирана от \"Ройтерс\". Крамп-Каренбауер,  водещ кандидат за поста  на Ангела Меркел като лидер на ХДС, заяви пред обществената телевизия А Ер Де, че би било твърде радикално да се оттегли политическата подкрепа за проекта, но Берлин може да намали количеството газ, което да тече по газопровода. Крамп-Каренбауер е приближена на Меркел, но през последните дни зае по-твърда позиция от канцлера по въпроса за санкциите срещу Русия. Тя каза пред А Ер Де, че е време за по-твърд отговор на действията на Русия, включително анексията на Крим и подкрепата й за сепаратистите в Източна Украйна. \"Трябва да признаем, че не е достигната твърдата точка, в противен случай Путин не би поел по този път\", каза Крамп-Каренбауер, но наред с това напомни, че Русия е доставяла газ на Германия през годините на студената война. В петък Крамп-Каренбауер заяви, че Европейският съюз и Съединените щати трябва обмислят дали да забранят достъпа до техните пристанища на руски кораби, идващи от Азовско море, в отговор на задържането от Русия на украинските кораби и екипажи. Бизнесменът  Фридрих Мерц , също водещ кандидат за нов лидер на ХДС, каза в петък, че растящото напрежение между Русия и Украйна е подновило дебатите за газопровода \"Северен поток 2\". \"С разрастването на конфликта все по-ясно се поставя въпросът: Дали наистина е правилно да построим този газопровод?\", запита Мерц, цитиран от \"Ройтерс\". /БТА", "date": "2018.12.03", "title": "Кандидат за поста на Меркел предложи по \"Северен поток 2\" да тече по-малко газ"}
{"url": "https://www.dnevnik.bg/na_put/2018/12/03/3353731_v_evropa_za_den_gradovete_s_nai-evtini_transportni/", "text": "Бумът на нискотарифните авиокомпании прави кратките градски екскурзии едно от масово достъпните начинания дори и за хората с много ограничен бюджет. Не е достатъчно обаче само да стигнеш до летището, краткостта на пътуването предполага по-активна програма, а това означава - транспортни разходи на място. Британският сайт за автомобилни гуми    проучи цените на еднодневните транспортните карти в 23 европейски града, така че туристът да е наясно колко пари да си отдели, ако иска да обиколи избрания град надлъж и нашир. Според събраната информация най-евтината карта е в Букурещ - 9.6 леи или 2.1 евро. Всъщност картата в София е още по-евтина - 4 лв. или 2.04 евро (при курс 1.96 лева за 1 евро ), но изглежда столицата на България не е включена в подборката. Най-скъпият град, който най-вероятно бюджетните туристи опознават пеша, е столицата на Швейцария Берн. Тук картата за цялата градска мрежа за 24 часа е 75 швейцарски франка или 66.88 евро. Данните са събрани през октомври от сайтовете на съответните градски транспортни компании. В два от градовете (не е посочено кои) не се предлага 24-часова карта и затова съставителите на справката са взели цената за 48 часовия билет. Вижте в графиката в кои градове са най-евтините и в кои - най-скъпите превозни документи.", "date": "2018.12.03", "title": "В Европа за ден: Градовете с най-евтини транспортни карти"}
{"url": "https://www.dnevnik.bg/bulgaria/2018/12/03/3355522_v_zatvorite_ne_se_izvurshvat_remonti_zashtoto_sa/", "text": "В затворите не се извършват ремонти, защото са запълнени. Нужно е поетапно освобождаване на килиите, някои от които са на повече от век. Въпреки това помещенията отговарят на международните критерии, което се признавало от Комитета против изтезанията. Това коментира правосъдният министър Цецка Цачева в ефира на Би Ти Ви. \"Най-тежка е ситуацията в ареста към софийския затвор, но има и нови и модерно преустроени затвори и арести. Всеки, който не е доволен от условията, може да предяви иск в съда. Ремонтите са козметични, реагираме на ситуацията във всеки момент\", каза тя. По думите й капацитетът на Софийския затвор, където са настанени бившият кмет на \"Младост\" Десислава Иванчева и заместничката й Биляна Петрова, е запълнен почти максимално. Правосъдният министър акцентира, че двете са избрали това затвор пред сливенския. Според Цачева през последните 3-4 г. драстично са намалели осъдителните решения срещу държавата в съда в Страсбург, но призова всеки, който не е доволен от условията, да заведе иск. Миналата седмица омбудсманът Мая Манолова  разпрати до медиите снимки  от килиите на бившия кмет на столичния район \"Младост\" Десислава Иванчева и заместника ѝ Биляна Петрова. На тях се вижда какви са условията в помещенията, където двете са вече седми месец. \"Екипът на НПМ констатира, че има навременна реакция и е извършен ремонт на спалното помещение, но за съжаление същият е некачествен, тъй като се забелязват петна от течове и мухъл по тавана и стените, както и повишена влажност на въздуха в помещението\", пише в писмото на Манолова до Цачева, в което са отправени и няколко препоръки. Вчера тя обяви, че  свиква на 4 декември съвещание  във връзка с условията в арестите, на което кани ръководствата на прокуратурата, МВР, Главна дирекция \"Изпълнение на наказанията\", Областна служба \"Изпълнение на наказанията\" - София, както и самата Мая Манолова.", "date": "2018.12.03", "title": "В затворите не се извършват ремонти, защото са запълнени, заяви правосъдният министър"}
{"url": "https://www.dnevnik.bg/sviat/2018/12/03/3355521_katar_shte_napusne_opek_sled_mesec/", "text": "Катар излиза от петролния картел ОПЕК, за да се съсредоточи върху газовите си находища, каза енергийният министър на страната Саад Шерида ал Кааби, цитиран от телевизия \"Ал Джазира\". Според Ал Кааби решението за излизане от групата на 15 държави - производителки на петрол, e \"техническо\" и не е свързано с блокадата, наложена на Катар от Саудитска Арабия, съюзниците ѝ в Залива и Египет от година и половина насам. \"Катар петролиъм\", държавната компания на страната, потвърди решението. Страната е едва 11-ият най-голям производител на петрол в ОПЕК с около 0.6 млн. барела дневно (под 2% от общата продукция) в картела. Промени Мярката идва на фона на очаквана среща във формата ОПЕК+ (страните от картела и Русия) във Виена, на която трябва да бъде взето формално решението за съкращаване на производството  заради ниските цени на петрола  - за месец те спаднаха до стойност под 60 долара за барел от близо 86 долара. Обявеното от Катар намерение означава, че страната няма да бъде обвързана от квотите на ОПЕК, след като напусне, каза Ал Кааби. \"Файненшъл таймс\" отбелязва, че политическата ситуация между Катар и съседите все пак се влошава, а и четири държави (Саудитска Арабия, ОАЕ, Бахрейн и Египет) са наложили забрана за търговия и пътуване от началото на разрива през юни. Междувременно страни извън ОПЕК като Русия (чийто президент Владимир Путин потвърди сътрудничеството за производствените решения със Саудитска Арабия в разговор с престолонаследника на срещата на Г-20) все повече оформят важните за петрола решения. Според Ал Кааби решението, обявено тази сутрин, е дошло след обсъждане на начините, по които Катар може да засили ролята си в чужбина. Напускането, освен че би дало независимост на Катар, би осуетило и опитите на ОПЕК да се намали производството - малката страна от Залива може да реши да увеличи своето. Катар членува в картела от 57 години. Още газ Сега най-големият в света износител на втечнен природен газ ще работи за увеличаване на производството си на този източник на енергия от 77 млн. тона годишно до 110 млн. тона. Страната вече произвежда близо една трета от природния газ в света, край бреговете ѝ се намира най-голямото известно в света находище, което разработва съвместно с Иран. Според Ал Кааби Доха \"работи в последните няколко години, за да разработи бъдеща стратегия, базирана на ръст и експанзия както в дейностите си у дома, така и навън.\"", "date": "2018.12.03", "title": "Катар ще напусне ОПЕК след месец"}
{"url": "https://www.dnevnik.bg/sport/2018/12/03/3355515_uefa_obiavi_suzdavaneto_na_treti_kluben_turnir_ot_2021/", "text": "УЕФА одобри и обяви създаването на  трети международен клубен турнир . Началото му ще бъде поставено през 2021 г. Надпреварата e с работно име UEL2 и форматът ѝ ще е като на другите два турнира - Шампионската лига и Лига Европа. В цикъла от 2021 до 2024 г. в групите на третия турнир ще играят 32 отбора, а мачовете ще са в четвъртък. Броят на отборите в групите в Лига Европа ще бъде намален от 48 на 32. Форматът в Шампионската лига се запазва непроменен и четирите водещи първенства (в момента Испания, Англия, Германия и Италия) ще останат с по четири гарантирани участника в групите. УЕФА посочва, че след промяната поне 34 от държавите в Европа ще имат отбори в групите на някой от трите турнира. Това е с осем повече спрямо настоящия сезон. \"Ще има повече мачове за повече клубове и повече федерации ще са представени в груповите фази\", заявиха от УЕФА. Новият турнир ще има четири квалификационни кръга през юли и август. След това ще се оформят осемте групи. Победителите ще се класират за осминафинали, а вторите в групата ще играят плейоф със завършилите на трето място в групата си в Лига Европа, за да определят останалите осминафиналисти в UEL2. Въвежда се и плейоф между третите отбори от групите в Шампионската лига и вторите от групите в Лига Европа. Победителят ще се класира за фазата на преките елиминации в Лига Европа. Шампионът в новия турнир ще си осигурява място в Лига Европа за следващия сезон.", "date": "2018.12.03", "title": "УЕФА обяви създаването на трети клубен турнир от 2021 г."}
{"url": "https://www.dnevnik.bg/evropa/2018/12/03/3355537_madrid_ogranichi_dvijenieto_na_koli_v_centura_za_da/", "text": "Испанските власти въведоха нови ограничения за шофирането в центъра в столицата Мадрид с цел да се намали замърсяването на въздуха с до 40%, предаде Би Би Си. Строгите мерки означават, че шофьорите ще трябва да проверят емисиите на превозните средства, като най-старите и най-замърсяващите ще са забранени в центъра на града. Водачите, които влизат в контролираната зона в нарушение на правилата, ще трябва да платят глоба от 90 евро. Решението цели също така да се намали шумът и да бъдат насърчени повече хора да използват велосипеди в града. Според градския съвет на Мадрид проектът, който започна в петък, ще засегне около 20% от колите, които влизат в центъра на столицата. Новите правила са част от план на испанските власти за създаване на по-чиста околна среда, като се дава приоритет на колоездачите, пешеходците и използването на обществен транспорт. Ограниченията за тези, които влизат в нискоемисионната зона, са различни в зависимост от типа превозно средство и неговата класификация след провеждането на теста за емисии. Например хибридни коли с \"екомаркировка\" могат свободно да влизат в центъра и да използват обществените или обозначените паркинги без ограничения за времето на престой. Дизеловите автомобили, произведени преди 2006 г., и бензиновите отпреди 2000 г. могат да влизат в зоната само ако са предварително регистрирани и имат достъп до частен паркинг. От 2020 г. тези превозни средства няма да бъдат допускани. Хората, които живеят в контролираната зона, могат да шофират свободно по всяко време след регистрация, но трябва да паркират само на собствената си улица. Районът е обозначен с червени линии и знаци по улиците и е наблюдаван с камери.", "date": "2018.12.03", "title": "Мадрид ограничи движението на коли в центъра, за да намали замърсяването"}
{"url": "https://www.dnevnik.bg/photos/2018/12/03/3355461_fotogaleriia_mugla_nad_sofiia/", "text": "Безветреното време затисна в мъгла София.", "date": "2018.12.03", "title": "Фотогалерия: Мъгла над София"}
{"url": "https://www.dnevnik.bg/bulgaria/2018/12/03/3355542_purvanov_e_uveren_che_turski_potok_shte_mine_prez/", "text": "Проектът \"Турски поток\"  ще мине през България, защото Русия има стратегически интерес от това. На страната ни е нужна нова енергийна стратегия. Това коментира президентът Георги Първанов (2002-2011) в ефира на БНТ и увери, че е 90% сигурен в прогнозата си. По думите му България е редуцирала енергийните си претенции до минимум. \"Няколко неща ме впечатлиха по време на  дискусията в парламента  - първо, че ние реагираме вече много емоционално, да не кажа, възторжено на информации, които се появяват във  в. \"Комерсант\"  или съобщения на ТАСС - значи липсва политическият диалог. Едно време ние знаехме какво ще се случи и подписвахме договори, сега обаче чакаме съобщенията на информационните агенции, каза Първанов. \"Радваме се на едни обеми, които са твърде скромни, те горе-долу заместват онова, което бихме загубили, когато трасето няма да минава през Украйна\", заяви Първанов. Според него \"същите тези партии и политици се съпротивляваха на онези обеми, които бяха договорени по т.нар. голям шлем - ставаше дума за 63 млрд. куб. метра, сега обемът е 15, не повече от 16 млрд. куб. метра. Очевидно е, че сме редуцирали своите претенции, но все пак е по-добре така да стане, отколкото нищо\". Георги Първанов допълни, че твърде много се говори за т.нар. хъб \"Балкан\", но \"откъде ще получим газ, за да направим реален хъб, да бъдем търговски разпределител, да доминираме, да диктуваме правилата. Нека да знаем, че Русия няма да даде газ, който ние да продаваме. Това в по-голяма степен се отнася за Турция. Онези, които не искаха руска зависимост, сега получават не само руска, но и турска зависимост\", обясни Първанов. ", "date": "2018.12.03", "title": "Първанов е уверен, че \"Турски поток\" ще мине през България"}
{"url": "https://www.dnevnik.bg/sport/2018/12/03/3355541_cvetan_sokolov_vze_nagradata_za_nai-dobur_diagonal_na/", "text": "Цветан Соколов взе наградата за най-добър диагонал на световното клубно първенство по волейбол. Българският национал беше отличен за играта си по време на надпреварата. За втора поредна година състезателят на \"Лубе\" получава приза, макар макар отново отборът му да загуби финала. Този път Соколов и съотборниците му  отстъпиха срещу другия италиански представител \"Тренто\" . В идеалния отбор попаднаха и двамата централни блокировачи на \"Лубе\" -  Робертланди Симон  и Драган Станкович. За най-полезен в турнира беше определен американецът Арън Ръсел. До момента веднъж българин е ставал MVP на световното клубно първенство - Матей Казийски през 2009 г. с \"Тренто\".  Арън Ръсел (\"Тренто\")  Цветан Соколов (\"Лубе\")  Робертланди Симон и Драган Станкович (\"Лубе\")  Урош Ковачевич (\"Тренто\") и Дмитрий Волков (\"Факел\")  Симоне Джанели (\"Тренто\")  Женя Гребенников (\"Тренто\")", "date": "2018.12.03", "title": "Цветан Соколов отново взе приза за най-добър диагонал на световното клубно първенство"}
{"url": "https://www.dnevnik.bg/ot_vas/novini_ot_vas/2018/12/03/3355545_kulinaren_festival_da_spodelim_nikulden/", "text": "За осма поредна година община Варна и Варненската туристическа камара, организират кулинарна изложба, свързана с големия християнски празник Никулден. Мотото, под което се проведе тази кулинарна фиеста, е: \"Да споделим Никулден\".", "date": "2018.12.03", "title": "Кулинарен фестивал \"Да споделим Никулден\""}
{"url": "https://www.dnevnik.bg/evropa/regioni/2018/12/03/3355543_es_da_investira_poveche_v_inovacii_za_da_moje_da_se/", "text": "Европейският съюз трябва да засили регионалните инвестиции в иновации чрез кохезионната политика, за да се конкурира със САЩ и Китай, заявиха регионални лидери по време на Европейската среща за иновациите в Брюксел, предаде EurActiv. В скорошен доклад, публикуван от Европейската инвестиционна банка (ЕИБ), се предупреждава, че \"фирмите от ЕС все още не влагат достатъчно средства в изследвания и развитие\", за да останат конкурентоспособни на световно ниво. Ако Европа иска да бъде конкурентоспособна на глобално равнище в дигитализацията, да постигне устойчивост, създавайки включващо и свързано общество, \"трябва да инвестираме\" и да го правим умно, каза вицепрециендтът на ЕИБ Андрю Макдауъл. Кохезионната политика на ЕС е основната инвестиционна политика на блока и в сегашния програмен период (2014-2020), както и в следващия (2021-2027), финансирането на иновациите е приоритет. По думите на Макдауъл обаче\"има инвестиционни дупки в сектори, които са от ключово значение за справяне с настоящите и бъдещите предизвикателства\". Кохезионна политика и иновации Президентът на Европейския комитет на регионите Карл-Хайнц Ламберц подчерта, че макар хората говорят за кохезионната политика като за \"традиционна\", \"стара\" политика, всъщност е точно обратното. Тя е едно от най-важните средства на разположение на регионите, за да се адаптират към глобализацията и да помогнат на бизнеса и гражданите да направят същото, посочи Ламберц, като добави, че \"тя е най-важната инвестиционна политика на ЕС, част от ДНК-то на ЕС\". По думите му кохезионната политика допринася за проучванията и иновациите повече от програмата \"Хоризонт 2020\". Ламберц все пак посочи, че ЕС се нуждае и от двете политики. Една от новостите в следващия дългогодишен бюджет на ЕС е синергията между кохезионната политика и инструментите за изследвания и новации, като целта е да се улесни координацията и комбинирането на финансиране и да се помогне на регионите да приемат иновациите. Европейската комисия представи предложението си за кохезионната политика за периода 2021-2027 г., чиито основни цели са подкрепа на иновациите, малкия бизнес, цифровите технологии и модернизирането на промишлеността, както и насърчаването на прехода към нисковъглеродна кръгова икономика и борбата с климатичните промени. Държавите членки ще започнат дискусиите за следващия многогодишен бюджет след две седмици на зимния Европейски съвет. Макар Европейският парламент и еврокомисията да настояха евролидерите да осигурят споразумение преди европейските избори през май, това изглежда малко вероятно.", "date": "2018.12.03", "title": "ЕС да инвестира повече в иновации, за да може да се конкурира по света, настояха регионални лидери"}
{"url": "https://www.dnevnik.bg/sviat/2018/12/03/3355558_za_kremul_cenata_na_abordaja_v_kerch_raste_pishe_rusko/", "text": "С тоталната забрана за влизане в Украйна на руски граждани - мъже от 16 до 60 години, Киев засилва усещането за нарастваща заплаха за страната откъм Русия, пише \"Ведомости\". В петък Украйна забрани  влизането в страната на мъже с руско гражданство  в боеспособна възраст, като се позова на военното положение, въведено след военноморския сблъсък с Русия в Керченския проток на 25 ноември. Руските власти заявиха, че ще оставят без огледален отговор мерките на Киев за границата. \"Обявеното в Украйна военно положение, поставянето на армията в пълна бойна готовност, възможното мобилизиране на военни от резерва и т.н. - всичко това създава у Запада реалистична картинка за наближаваща война, а руските изявления, че инцидентът в протока има изцяло граничен характер, изглеждат далеч не тъй убедително, както и обещанията да няма огледални забрани за украинските граждани\", посочва \"Ведомости\" в редакционен коментар. Цената на абордажа в Керч за Кремъл расте ли расте - и не става дума само за отменената в последния момент среща  между Доналд Тръмп и Владимир Путин в Аржентина , толкова желана от Москва. Искането за освобождаване на украинските моряци, задържани от Москва, бе повторено след Тръмп от ЕС и НАТО. Предстоят по-строги антируски санкции, засилване на военното присъствие на НАТО в Черно море и други последици от руската демонстрация на сила, отбелязва изданието. \"Не искат ли държавните лидери твърде скъпа и прескъпа цена за правото да се чувстват големи лоши момчета?\", пита се вестникът, цитиран от Би Би Си. Кремъл най-вероятно няма да отвърне на Киев с огледални гранични мерки - не толкова заради благополучието на украинската диаспора в Русия или с оглед потребностите на руската икономика, колкото в името на пропагандната борба, прогнозира \"Новая газета\". За разлика от Киев Москва не се стреми да промени проруската ориентация на част от украинското население. Русия, напротив, иска да запази които живеят и работят във федерацията, отбелязва киевският политолог Григорий Чижов. В Русия пребивават почти 2 млн. украински граждани, включително гурбетчии, цитира изданието данни на социолога Юлия Флоринская от Руската академия за народно стопанство и държавна служба. \"Най-ефикасната \"мека сила\", изглежда, е възможността човек да спечели нещо в Русия. Без това ще е трудно (Москва) да повлияе някак върху нагласите в съседните страни\", смята Чижов. Неотдавна лидерът на руските либералдемократи Владимир Жириновски прикани \"да се ускори издаването\" на руски паспорти на украинци - това според него ще съдейства Украйна \"в последна сметка да бъде съсипана\", напомня \"Новая газета\". \"Вашингтон тласка Киев към война с Русия\", пише в заглавие \"Независимая газета\". Според всекидневника въведеното от Киев военно положение в граничните с Русия области, \"събирането на украински войски\" в сепаратисткия Донбас и \"започналото\" \"недвусмислено сочат, че Киев започва да се готви за война\". \"Нито в САЩ, нито в НАТО, нито в някакви европейски структури не се чу призив за отказ от подобни действия\", изтъква изданието. САЩ не се стремят толкова да решат проблемите на Киев в Азовско море, \"колкото под предлог, че налагат нови санкции, да изолират военната дейност на Руската федерация в Близкия изток и други региони от света. С което да й попречат да осъществи горивните си проекти - да транспортира за Европа петрол и газ по изгражданите днес тръбопроводи\", коментира военният експерт Едуард Родюков. Тъкмо за да наложат подобни санкции, \"американците подпомагат сега негласно Киев да започне активни бойни действия в Донбас с оглед да обвинят после за това Русия и да започнат нови блокадни действия срещу нейните интереси\", добавя руският аналитик. Същевременно по думите му \"САЩ и НАТО си затварят очите\" за това, че президентът Порошенко е изпратил на донбаския фронт \"елитен батальон десантчици, обучаван от американски инструктори да воюва в градски условия\". \"Явно не за мирни дела\", твърди експертът на \"Независимая газета\". /БТА", "date": "2018.12.03", "title": "За Кремъл цената на абордажа в Керч расте, пише руско издание"}
{"url": "https://www.dnevnik.bg/evropa/2018/12/03/3355559_ot_dnes_otpadat_geografskite_ogranicheniia_pri_onlain/", "text": "Онлайн търговците вече няма да могат да блокират интернет потребителите или да ги пренасочват автоматично към местна версия на техния сайт в зависимост от местоположението им, откъдето се свързват. Това става възможно благодарение на влизащия в сила днес европейски регламент, съобщи \"Франс прес\", цитирана от БТА. \"Новите правила ще позволят на потребителите да се възползват от по-голям избор на продукти на конкурентни цени\", изтъкна европейският комисар за цифровия единен пазар Андрус Ансип пред журналисти в Брюксел. \"В същото време клиентелата на компаниите ще се разшири отвъд границите и те ще се възползват от по-ниски цени за трансакции и управление\", допълни еврокомисарят. Текстът, забраняващ географското блокиране ( геоблокиране ), цели да се сложи край на дискриминациите на единния европейски пазар въз основа на националност или местоживеене на купувача. Проучване от 2015 година показа, че за едно и също посещение в \"Дисниленд\" в Париж, резервирано онлайн, френско семейство плаща средно 856 евро спрямо 1204 евро за румънско семейство и 1339 евро за италианско семейство. Освен това според проучване на Европейската комисия 63 на сто от интернет сайтовете не позволяват на потребителите да купуват от друга страна от ЕС. Търговците вече няма да имат право да налагат различни условия на плащане в зависимост от купувачите, но ще си запазят правото да доставят или не стоки в избрани от тях страни. Новите правила ще се прилагат за електроуредите, хотелските резервации, наемане на автомобили или закупуване на билети за концерт. Защитените от авторски права съдържания обаче (електронни книги или музика за изтегляне), както и транспортните услуги засега не са включени. До две години еврокомисията трябва да прецени дали забраната за геоблокиране трябва да се отнася и за тях.", "date": "2018.12.03", "title": "От днес отпадат географските ограничения при онлайн пазаруване в ЕС"}
{"url": "https://www.dnevnik.bg/evropa/2018/12/03/3355578_krainodiasna_partiia_vleze_v_parlament_v_ispaniia_za/", "text": "Крайнодясната партия \"Вокс\" печели 12 места в 109-членния регионален парламент на испанската автономна област Андалусия, сочат неокончателни резултати след преброяване на 95 процента от гласовете на регионалните избори, предадоха \"Франс прес\" и БТА. За пръв път от възстановяването на демокрацията в Испания след смъртта на диктатора Франсиско Франко през 1975 г. крайнодясна партия влиза в регионален парламент, посочват АФП и \"Ройтерс\". \"Исторически това е най-лошият резултат за андалуските социалисти, откакто съществуват автономните области\", пише в. \"Ел паис\", озаглавил редакционната си статия \"Андалуското земетресение\". \"Вокс\", най-малката партия в новия парламент, е против нелегалната имиграция и против стремежа на Каталуня за независимост. Изборните ѝ резултати надхвърлиха прогнозираните най-много пет мандата в регионалния парламент на Андалусия, отбелязва АФП. В началото на годината, когато \"Дневник\"  разговаря с лидера на \"Вокс\" Сантяго Абаскал , той изтъкна, че партията му, основана през 2014 г., има близо 5000 членове и 65 хил. симпатизанти. Вчера само на изборите в Андалусия за нея са гласували почти 396 хил. души. \"Вокс\" твърди, че не е \"крайнодясна\" партия, но иска силна централизация (повдигала е предложения като пренасочване на пари за автономните области към здравеопазването) и твърди позиции за миграцията и бъдещето на Каталуня. Шанс да управлява Социалистите получават най-много места в регионалния парламент - 33, но с влизането на \"Вокс\" десните партии получават мнозинство. Консервативната Народна партия печели 26 места и десноцентристката \"Граждани\" - 20. Крайнолявата партия \"Подемос\" (около която е коалицията \"Напред, Андалусия\") ще има 17 мандата в андалуския парламент. На Народната партия и \"Граждани\" няма да им стигнат мандатите, за да управляват заедно, пише \"Ел паис\". Същевременно кандидатът на \"Граждани\" за изпълнителната власт в Андалусия Хуан Марин изключи възможността за коалиция със социалистите. Партията му удвои подкрепата си с вота. Изданието припомня, че социалистите бяха основните играчи в Андалусия, най-населената испанска автономна област, в продължение на 36 години и макар да печелят изборите, губят 14 места спрямо предишния парламент, а лидерът Сусана Диас почти няма шанс да управлява. Френският крайнодесен лидер Марин льо Пен междувременно поздрави \"приятелите си\" от \"Вокс\" за значимата победа на \"такова младо и динамично движение\".", "date": "2018.12.03", "title": "Крайнодясна партия влезе в парламент в Испания за пръв път от над 30 години"}
{"url": "https://www.dnevnik.bg/zelen/2018/12/03/3355599_idei_za_pirin_shte_obsujdat_ljubiteli_na_planinata_v/", "text": "Идеи за Пирин ще обсъждат любители на планината в следващите три дни, обявява екокоалицията в  събитие в социалните мрежи . Идеята е да се съберат предложения, чувства и спомени на хора, които се вълнуват от състоянието и бъдещето на Пирин. \"Ще ви очакваме с вашите идеи, визия, рисунка или каквото желаете да споделите на щанда на коалиция \"За да остане природа в България,\" съобщават организаторите. За целта на щанда те ще имат свои представители и \"пощенска кутия\" за събиране на идеите. Тези, които няма да стигнат до \"Дните на предизвикателствата\" в Университета по архитектура, строителство и геодезия в София, могат да изпратят предложенията си до електронна поща pirin300@ wwfdcp.bg и на профила на екокоалицията в социалната мрежа фейсбук @ЗаДаОстанеПРИРОДА. \" Дните на предизвикателствата \" са ежегоден форум на любителите на приключенския туризъм, който представят както филми за екстремни спортове, така и инициативи на природолюбители и предоставя място за среща на общността около тях. Програмата тази година е от 3 до 5 декември и отново включва екстремно кино, дискусии и презентации на спортни и природолюбителски инициативи и изложения на производители на екипировка и природосъобразни продукти. Днес акцент на програмата е  почитта към биолога от БАН и алпинист Боян Петров  и неговите природозащитни каузи, сред които са опазването на Пирин и Кресненското дефиле.", "date": "2018.12.03", "title": "Идеи за Пирин ще обсъждат любители на планината в \"Дните на предизвикателствата\""}
{"url": "https://www.dnevnik.bg/biznes/2018/12/03/3355615_peevski_kupi_gubeshta_firma_sobstvenost_na_maikata_na/", "text": "Депутатът от ДПС Делян Пеевски е купил за неизвестна сума фирмата \"Заир 2009\". Това е станало на 12 ноември. Фирмата е купена от \"Интръст\", която пък е една от официално притежаваните от Пеевски компании, съобщава  \"Капитал\". \"Заир 2009\" е основана преди 9 години от Зара Василева, от която депутатът има дъщеря. През 2015 г. собствеността е прехвърлена на майка ѝ - Меглена Пигова-Петрова, която е съпруга на доскорошния член на Висшия съдебен съвет Васил Петров. От самото създаване на фирмата тя неизменно отчита загуби. До 2015 г. в нея са заети петима души, като след това дружеството вече няма дейност, но продължава да е на загуба заради разходите си по лихви по натрупани 1.9 млн. лв. задължения. При затварянето на КТБ дружеството беше сред длъжниците на банката с 260 хил. лв. заем. Още по темата четете  тук.", "date": "2018.12.03", "title": "Пеевски купи губеща фирма, собственост на майката на жената, от която има дете"}
{"url": "https://www.dnevnik.bg/bulgaria/2018/12/03/3355627_v_17_grada_finiiat_prah_vuv_vuzduha_e_nad_normata/", "text": "Среднодневната норма за фини прахови частици в атмосферния въздух е превишена в 17 града на страната, съобщи Министерството на околната среда. По данни на Националната система за контрол качеството на атмосферен въздух на 1 и 2 декември са регистрирани превишения на средноденонощната норма за фини прахови частици (ФПЧ 10 ) в градовете София, Благоевград, Горна Оряховица, Видин, Перник, Ловеч, Пловдив, Смолян, Шумен, Девня, Враца, Плевен, Ловеч, Русе, Сливен, Димитровград, Кърджали. Най-високата стойност е измерена в неделя (02.12.2018 г.) в   – 4.55 пъти над нормата. В събота - 1 декември, в София са отчетени превишения на следните пунктове - в   – 1.42 пъти над нормата;   – 2.38 пъти, в   2.23 пъти;   – 2.78 пъти и   – 1.84 пъти над нормата. В неделя - 2 декември, превишения на стойностите за фини прахови частици (ФПЧ 10) е имало в пунктовете  – 2.33 пъти над нормата;   – 4.33 пъти, в   3.34 пъти,   – 4.38 пъти и в   – 3.98 пъти над нормата. На 30 ноември (петък) превишения на ФПЧ10 са регистрирани в Горна Оряховица и Видин съответно 1.35 и 1.17 пъти над нормата. Данните са осреднени за период от 24 часа (от 00:00 до 24:00 ч.). Нормата за опазване на човешкото здраве за ФПЧ 10 е средноденонощна (за 24 часа) и е 50 µg/m 3 . Тази норма не трябва да бъде превишавана повече от 35 пъти за една календарна година, се посочва в съобщението. Днес Столичната община премахва таксата за паркиране на общинските паркинги край метростанциите, за да насърчи използването на градския транспорт. Министерството напомня, че основен източник на ФПЧ 10 са битово изгаряне на твърди горива и автомобилният транспорт в съчетание с неблагоприятните метеорологични условия (температурна инверсия, мъгла и безветрие). Ведомството съветва за огрев да се използват сухи дърва и висококалорични въглища.", "date": "2018.12.03", "title": "В 17 града финият прах във въздуха е над нормата"}
{"url": "https://www.dnevnik.bg/razvlechenie/2018/12/03/3355601_komikut_bili_konuli_se_otteglia_ot_scenata/", "text": "Комикът Били Конъли обяви, че след кариера от половин век в стендъп комедията, музиката, филмите и телевизията се оттегля от изпълненията на живо, предаде \"Гардиън\". Новината се появи по време на интервю пред \"Радио Таймс\", в което комикът разкри и че е изпробвал да приема медицински канабис в борбата си срещу болестта на Паркинсон. Били Конъли беше диагностициран с Паркинсон през 2012 г., а година по-късно проговори публично за заболяването си. В интервюто комикът сравнява Доналд Тръмп с Адолф Хитлер и опровергава твърдението на британския журналист Майкъл Паркинсън, че е затъпял от заболяването. \"Той смята, че не знам какво се случва на ментално равнище, но аз никога не съм помнил коя година сме\", каза Конъли пред \"Радио Таймс\". \"Винаги съм се фокусирал върху бъдещето, не върху миналото\", добави той. Комикът заяви, че не е разочарован от думите на Майкъл Паркинсон, но те са направили живота му по-труден, защото хората са започнали да изпитват съжаление към него, а той не харесва това. 76-годишният Конъли каза, че слуховете за тежкото му здравословно състояние са силно преувеличени и болестта му подлежи на третиране с медикаменти. И все пак той смята, че дните на неговите изпълнения на живо и многобройните изпълнения по турнета са отминали. Междувременно съпругата на комика, Памела Стивънсън Конъли, е станала негова медицинска сестра, а той се е отказал от използването на марихуана за облекчаване на симптомите си. \"Това беше доста приятно, но не искам да го правя всеки ден\", сподели Конъли относно употребата на марихуана за медицински цели. Конъли, който понастоящем живее във Флорида, обърна внимание и на международната политика. Той е бил много загрижен от успеха на Тръмп и се позовава на избирането му за президент за знак за надигането на фашизма на световно равнище. Той определя реториката на Тръмп като \"хитлериански лъжи\". Според Конъли избирането на Тръмп за президент е част от световен процес, който се случва навсякъде. \"Мисля, че това е фашизъм. Те могат да го наричат национализъм на белите или крайно дясно, но това са хитлериански лъжи\", казва комикът. Той обръща внимание и на взаимоотношенията на Тръмп с медиите, които често биват определяни от американския президент като враг на народа. \"Да изчакаме времето му да свърши. Това ще се случи. Само да се надяваме, че преди това няма да има световна война\", допълва Конъли. В интервюто той коментира и Брекзит , като го нарича \"шарлатанство\".", "date": "2018.12.03", "title": "Комикът Били Конъли се оттегля от сцената"}
{"url": "https://www.dnevnik.bg/video/2018/12/03/3355607_video_ruski_duhovnici_osvetiha_novite_raketi_s-400_v/", "text": "В град Джанкой в северната част на Крим четвъртото зенитно-ракетно поделение С-400 застъпи на бойно дежурство дни след като мярката бе обявена заради инцидента в Керченския проток, съобщи радио \"Свободна Европа\". Медията публикува видеоклип с церемония, на която православни духовници освещават комплексите \"Триумф\". Джанкой е на не повече от 30 км от Херсонска област в Украйна. Киев смята действията на руските военни в Крим за незаконни. Украински медии реагираха гневно, като припомниха, че Крим е окупиран от Русия. Това е четвъртото поделение с С-400, което се изпраща в Крим. Тези системи могат да поразяват цели на разстояние 400 км и на височина до 30 км. Решението  да се изпрати нов комплекс  земя-въздух идва след инцидента в Керченския проток. Въоръжената атака срещу три украински съда в протока, разделящ Черно и Азовско море и Кримския от Таманския полуостров (руска територия), повиши напрежението между Русия и Украйна тази неделя - безпрецедентен пряк военен сблъсък от анексията на Крим през 2014 г. Вчера Киев обяви, че въвежда  разрешителен режим за чуждестранни журналисти , които искат да влязат в Крим. По-рано миналата седмица, след като обяви военно положение в 10 области, Украйна въведе и забрана за влизане на руски граждани на възраст между 16 и 60 г.", "date": "2018.12.03", "title": "Видео: Руски духовници осветиха новите ракети С-400 в Крим"}
{"url": "https://www.dnevnik.bg/photos/2018/12/03/3354482_fotogaleriia_ozzi_ozburn_na_70/", "text": "Джон Майкъл Озбърн е по-познат в музикалните среди като един от великите рок музиканти Ози Озбърн. Роден е на 3 декември 1948 г. в Астън, Бирмингам, и днес навършва 70 години.", "date": "2018.12.03", "title": "Фотогалерия: Ози Озбърн на 70"}
{"url": "https://www.dnevnik.bg/sport/2018/12/03/3355635_nikolai_iordanov_shte_rukovodi_macha_mejdu_cska_i/", "text": "Николай Йорданов беше определен да ръководи ключовия мач от 18-ия кръг в Първа лига между ЦСКА и \"Лудогорец\". Негови помощници ще са Георги Тодоров и Мирослав Иванов, а Ивайло Стоянов ще е четвърти рефер на срещата. Двубоят е в четвъртък от 17.30 часа на \"Българска армия\". Това е второ назначение за Йорданов, който води и мача между двата отбора в Разград на 19 август. Тогава шампионите спечелиха с 1:0. Червените са втори, като след  загубата с 0:1 от \"Славия\"  изостават с шест точки от \"Лудогорец\". От ЦСКА останаха разочаровани от съдийството на Волен Чинков в мача с белите, като  имаха претенции за няколко неотсъдени дузпи . От \"Българска армия\" призоваха привържениците си за подкрепа в мача с \"Лудогорец\". \"Двубоят е ключов за любимия ни клуб и отборът се нуждае от своя 12-и играч - вярната червена публика\", пише в сайта на клуба. Във вторник е дербито на Пловдив, в което \"Локомотив\" приема \"Ботев\", а съдия ще е Владимир Вълков.", "date": "2018.12.03", "title": "Николай Йорданов отново ще ръководи мача между ЦСКА и \"Лудогорец\""}
{"url": "https://www.dnevnik.bg/sviat/2018/12/03/3355637_kitai_shte_namali_i_otmeni_mitata_za_koli_ot_sasht/", "text": "Президентът на САЩ Доналд Тръмп съобщи в Туитър, че Китай се е съгласил \"да намали и отмени\" митата за внос на американски автомобили. Те се облагат с 40 на сто от юли насам, съобщи \"Ройтерс\", цитирана от БТА. В края на седмицата Тръмп и китайският президент Си Цзинпин обявиха  90-дневно примирие в търговската си война , за да си дадат време за преговори. Двамата се срещнаха в кулоарите на форума на Г-20 в Аржентина. Тръмп се съгласи да не повишава от 1 януари митата за китайска продукция за 200 млрд. долара от 10 на 25 процента. Предстои Китай да коментира публикацията на Тръмп. Ако все пак информацията в нея се потвърди, новината ще е добра за сектор, силно засегнат от търговската война. Междувременно китайското външно министерство съобщи, че двамата държавни глави са дали на екипите си инструкции да започнат работа за премахване на всички мита. От юли насам САЩ наложиха на Китай мита върху вноса на стоки за 250 млрд. долара, а китайският отговор засегна продукти за 110 млрд. долара.", "date": "2018.12.03", "title": "Китай ще \"намали и отмени\" митата за коли от САЩ, каза Тръмп"}
{"url": "https://www.dnevnik.bg/bulgaria/2018/12/03/3355598_kak_da_budat_motivirani_slujitelite_prez_zimata/", "text": "Коледното парти в офиса винаги предизвиква положителни и празнични емоции. Точно тези събития сплотяват колектива, а това се отразява и върху развитието на фирмата. Точно затова не лишавайте вашето работно място от подобно празненство. Тук обаче  идват и десетките въпроси  – какво да бъде празненството, каква да е тематиката, какво да се прави на самото парти, каква да бъде храната и напитките и още, и още. Ако все още нямате отговори, ние ви предлагаме няколко лесни идеи, които може да приложите, за да направите най-веселото коледно парти и да изненадате колегите толкова приятно, че за събитието да се говори дълго време:  - задайте конкретна тема и кажете на вашите колеги да се маскират по атрактивен начин. Направете конкурс и отличете най-добрите костюми.  - заложете на доста по-нетипична украса и превърнете офиса в \"плаж\". Заменете коледната елха с палма, а характерната украса за празниците с хавайски гирлянди. Направете си и освежаващи летни коктейли. Лятната тематика определено разнообразява зимната и студена атмосфера навън.  - ако все пак предпочитате коледното настроение, няма нищо по-подходящо от това да организирате групово украсяване на офиса. Купете и донесете от вкъщи всякакви коледни фигурки и променете напълно скучната работна атмосфера в една красива празнична картинка. 4.  Коледа извън офиса  - защо партито за празниците трябва да е непременно на работното място? Излезте навън и посетете театър, кино или отидете на кънки. Така колегите ви ще се разнообразят и разтоварят от работното ежедневие. В коментарите долу може да напишете какво ще бъде коледното парти на вашето работно място. Може да споделите и някои интересни ваши идеи за създаване на коледно настроение във вашия офис. Междувременно разгледайте актуалните обяви за работа на  Karieri.bg . търси: Head of Markets Western Europe & MENA търси: Рецепционисти и обслужващ персонал (м/ж) Готвачи (м/ж) Кухненски помощници/миячи (м/ж)   търси: Директор на училище търси: Advanced Tax accountant TRANSACTION MANAGEMENT SETTLEMENT SUPERVISOR Counterparty Risk Analyst with Spanish  търси: Digital Manager - Coca-Cola търси: Юрисконсулт търси: PHP програмист  търси: Advisor, Transfer Pricing Human Resources Executive търси: Traineeship program  търси: Financial Instrument Senior Expert търси: Training Professional CCIE IP Network Engineer търси: Ръководител Отдел \"Архив\"", "date": "2018.12.03", "title": "Как да бъдат мотивирани служителите през зимата"}
{"url": "https://www.dnevnik.bg/skorost/2018/12/03/3355616_komisiiata_za_finansov_nadzor_e_gotova_da_otstupi_za/", "text": "Мисли се върху вариант най-спорния момент на системата \"бонус-малус\" - натрупването на оскъпяващи застраховката \"Гражданска отговорност\" точки върху автомобила, да се прецизира, каза днес председателят на Комисията за финансов надзор Карина Караиванова. Изявлението й дойде в една от почивките на финалната дискусия от общественото обсъждане на наредбата, която ще въведе системата. Караиванова допълни, че вариантът може да проработи само ако преди това се променят Кодексът на застраховането и Законът за движение по пътищата. В тях трябва да бъде предвидено за всеки автомобил на има краен списък водачи, които могат да го управляват. Така на всеки от тях ще се трупат бонус и малус точки, които ще формират цената на застраховката. По време на дискусията Николай Петков от работната група в КФН, която работи по проекта на наредба, предупреди, че обвързването на застраховката с водача означава и въвеждане на санкции за шофиране на автомобил, за който няма разрешение. Освен това трябвало да се предвиди и вариантът застрахователите да могат заведат регресивен иск за изплатени обезщетения към водач, който е причинил виновно катастрофа с кола, която не е имал право да кара. Петков допълни и че промяната в модела ще доведе до сериозно забавяне, тъй като ще трябва и пренастройка на системите за застраховане. Според Караиванова евентуалното забавяне няма да е фатално, тъй като системата \"бонус-малус\" така или иначе не може да се въведе сега, тъй като не е изградена връзката между информационните системи на МВР, застрахователите и гаранционния фонд. Председателят на КФН все пак изрази увереност, че новият подход за формиране на цената на \"Гражданска отговорност\" може да се въведе още следващата година. Карина Караиванова допълни, че вероятно ще се увеличи и минималната скорост, за превишението на която се трупат малус точки. Сега тя е 10 км/ч, но на дискусията началникът на \"Пътна полиция\" Росен Рапчев посочи, че е твърде ниска, и предложи да е поне 20 км/ч. Като цяло интересът към дискусията, за която беше запазена зала 4 в НДК с капацитет над 1000 души, беше доста слаб, като присъстваха около стотина души, като се броят и представителите на медиите. Търси се краткосрочен и дългосрочен ефект В началото на дискусията представители на КФН и  консултанта по изработване на наредбата \"Ърнст&Янг\"  посочиха основните цели от въвеждането на \"бонус-малус\". Краткосрочната цел е по-справедливо разпределение на премиите между водачите, като по-дисциплинираните плащат по-малко. Дългосрочната цел е насърчаване на спазването на правилата за движение по пътищата. На дискусията беше повторено, че анализ на наложените санкции през миналата година, които са 1.3 млн. при 3.14 млн. автомобила, показват, че 88% от собствениците на коли ще плащат по-малко за \"Гражданска отговорност\". През всяка от първите две години, през които няма събрани малус точки от сериозни нарушения на пътните правила, ще се плаща с 10% по-малко от цената сега. В същото време леко поскъпване ще има за полиците на около 8% от колите, а максималното оскъпяване от 400% ще е за притежателите на 0.4 на сто от автомобилите. По време на дискусията обаче няколко души се усъмниха, че използваните статистически данни са коректни. Тъй като новината за преосмисляне на идеята малусите да се трупат на автомобила беше съобщено в кулоарите на обсъждането, а не в залата, основните критики на коментиращите бяха именно срещу нея. Владислав Панев от \"Зелените\" дори предложи проблемът да се реши чрез списък на водачите, които могат да карат всеки автомобил, каквато е и лансираната идея от КФН. Той поясни, че така ще се решат потенциални проблеми със служебните автомобили, както и тези на куриерски и транспортни фирми. Панев подчерта, че въвеждането на системата \"бонус-малус\" се е забавило с десет години, което е коствали стотици човешки животи. Малусите могат да откажат недисциплинираните шофьори от застраховката По време на дискусията Владимир Тодоров от асоциация на пострадалите при катастрофи обаче предупреди, че при четирикратно оскъпяване на полицата за недисциплинираните водачи те просто ще спрат да сключват \"Гражданска отговорност\". В тази връзка той призова да се водят разговори с Агенция \"Пътна инфраструктура\" с камерите, с които ще се следи за каране без винетка или платена тол-такса, да се проверява и дали автомобилите имат задължителната застраховка. В отговор началникът на \"Пътна полиция\" Росен Рапчев каза, че службата въвежда нови системи за локализация на водачи без застраховка, като проверка за застраховка в реално време правят и камерите за скорост. При установени нарушения се изготвя и изпраща електронен фиш. По повод недоволството, че точките, които оскъпяват застраховката се трупат от нарушения на Закона за движение по пътищата, а не на база виновно причинени катастрофи, Николай Петков от КФН обясни, че такова е изискването на Кодекса на застраховането, с които наредбата трябва да се съобрази. Какво ще се промени с въвеждането на наредбата и аргументите в тяхна защита можете да прочетете  тук . Целия документ може да се види на сайта на КФН и в прикачения документ.", "date": "2018.12.03", "title": "Комисията за финансов надзор е готова да отстъпи за трупането на малуси върху колата"}
{"url": "https://www.dnevnik.bg/sviat/2018/12/03/3355654_inflaciiata_v_turciia_e_spadnala_no_ostava_nad_20/", "text": "Равнището на инфлацията в Турция е спаднало с 1.44 процента на месечна база през ноември, сочат огласени днес данни на Турския статистически институт, цитирани от турските медии. Инфлацията през ноември се е понижила до 21.62 процента на годишна основа спрямо 25.24 процента през октомври и  малко под 25 на сто през септември , показват данните. Най-голямото увеличение при цените на годишна база е при мебелите и домакинското оборудване - 32.73 процента, и в сектора \"разни стоки и услуги\" - 27.87 процента. При храните и безалкохолните напитки инфлацията е 25.66 процента, при жилищата - 24.76 процента, съобщи още \"Тюркстат\". В изявление след огласяването на данните турският министър на финансите и държавната хазна Берат Албайрак обяви, че низходящата тенденция при индекса на потребителските цени ще продължи. \"Данните демонстрират успеха на мащабната програма (на правителството) за борба с инфлацията\", заяви той. През октомври министърът обяви \"мащабна\" програма за намаляване на инфлацията с голяма подкрепа от страна на държавния и частния сектор. Броят на корпорациите и институциите, които се включиха в програмата, намалявайки цените си, превишава 25 хиляди, каза министърът. /БТА", "date": "2018.12.03", "title": "Инфлацията в Турция е спаднала, но остава над 20%"}
{"url": "https://www.dnevnik.bg/bulgaria/2018/12/03/3355671_bulgariia_e_sred_liderite_v_es_po_razhodi_za_transport/", "text": "България попадна сред петте страни от Европейския съюз, чиито граждани харчат най-много пари за транспорт. Това показват данните на Евростат за 2017 г. България заема пето място в класацията, като 13.9% от разходите на едно домакинство отиват именно по това перо. Лидер по този показател е Словения с 16.3%, следвана от Литва с 16%, Германия - 14.7%, и Люксембург - 14.4 на сто. В противоположния край на скалата е Словакия. Там разходите на едно домакинство за транспорт са 7.9% от общия му бюджет. В класацията следват Чехия с 10.1%, Белгия - 11.1%, и Румъния - 11.2 на сто. За последните десет години делът на разходите за транспорт намалява главно в Румъния, Кипър и Люксембург. Между 2007 и 2017 г. най-голям спад е регистриран в Румъния - от 15.9% до 11.2%. В България също се отбелязва значително намаляване на разходите - от 17% на 13.9%. За 10-годишния период в пет държави - членки на ЕС, делът на разходите на домакинствата за транспорт се е увеличил. Това са Полша, Словения, Германия, Словакия и Ирландия. През 2017 г. домакинствата в ЕС изразходват средно по 13% от общите си разходи за транспорт. В цифри това представлява общ разход от над 1.1 трилиона евро, което е еквивалентът на 7.1% от БВП на ЕС, или 2100 евро на жител на съюза. Транспортът е вторият по големина разход на домакинствата в ЕС след този за жилища. Храните и безалкохолните напитки следват на трето място.", "date": "2018.12.03", "title": "България е сред лидерите в ЕС по разходи за транспорт"}
{"url": "https://www.dnevnik.bg/gradska_sreda/2018/12/03/3355646_sofiia_vuvede_sankcii_za_ulichnite_muzikanti_i/", "text": "Уличните музиканти да искат разрешение от районните общини, за да изпълняват дейността си, гражданите да не създават шум в часовете между между 22 - 08:00 и 14:00 - 16:00 часа, както и да не повреждат общинско имущество - това са част от новите правила в София, които бяха въведени с наредбата за обществения ред, която влезе в сила на 1 декември. Документът се подготвяше от края на 2017 г., като гласуването му  бе отлагано няколко пъти , а много от  първоначалните предложения отпаднаха . Така през септември общинските съветници направиха компромис, като  приеха кратък нормативен акт , който впоследствие да допълват. Основно внимание в него е обърнато на ограничаването на шума, макар и за него да няма дефиниция в нито един закон. Така той е забранен между 22 и 08:00 часа и от 14:00 до 16:00 часа. Дейности за \"задоволяване на битови потребности\" - шумни увеселения, извършването на производствени дейности и ремонтни работи, могат да се извършват само от 8 до 14 часа и от 16 до 20 часа в дните, обявени за работни, а със съгласието на засегнатите обитатели - и в почивни дни. В същите часове може да се провеждат учебни занятия по пеене и репетиране с музикални инструменти. Въвежда се забрана за \"продължителното загряване и форсирането на място\" на автомобилните двигатели в жилищните квартали. С наредбата се забранява \"драскането\" по фасадите, оградите и по пътните съоръжения, повреждането на некролози, обяви, реклами, афиши и други материали, поставени на определените за тази цел места, разместването на парковата мебел. Уличните музиканти път ще трябва да искат разрешения от районните кметове, за да извършват дейността си на общинските площи - улици, площади, паркове.", "date": "2018.12.03", "title": "София въведе санкции за уличните музиканти и битовия шум с наредба"}
{"url": "https://www.dnevnik.bg/sport/2018/12/03/3355628_roni_osulivan_zagovori_za_otcepvane_chrez_suzdavane_na/", "text": "Петкратният световен шампион по снукър Рони О'Съливан заяви, че е готов да се отцепи от тура и да бъде в основата на създаване на нова верига турнири. Той е недоволен от настоящия календар, както и от броя на състезанията и свързаните с тях пътувания. Англичанинът сравни идеята си за нова верига с Шампионската лига по футбол. Петкратният първенец каза, че Стивън Хендри е готов да се завърне, за да участва в новия тур. Ю Дълу и Цао Юпън,  чиито състезателни права бяха спрени заради уреждане на мачове , също ще бъдат поканени да участват. \"Търся седем или осем играчи от най-високо ниво. Чакам още четирима или петима от участниците в тура да изразят недоволство. Аз съм готов да напусна сегашната система, ако получа възможност да играя в друга платформа\", заяви Ракетата, цитиран от Би Би Си. \"Искам да играя в качествени турнири, на добри съоръжения и срещу чудесни играчи\", допълни той. Коментарите на О'Съливан идват след противоречията между него и председателя на световния снукър Бари Хърн, когото Ракетата нарече \"диктатор\". Той също така каза, че вече е провел първоначални разговори с инвеститори, и обясни какъв би бил новият тур. \"Публиката ще има възможността да гледа най-добрите един срещу друг всяка седмица. Меси би се ядосал, ако трябваше да играе срещу \"Хъдърсфийлд\" и \"Лейтън ориент\" всяка седмица. Той иска да играе срещу Роналдо в Шампионската лига, да чуе химна\", смята О'Съливан. \"Това също така би било възможност да включим  Джон Хигинс , Ю Дълу, Цао Юпън, а и има още няколко души от Китай, които са недоволни от пътуванията. Участието и в двата тура едновременно е невъзможно, ще се наложи да се избере единият. Търся хора, които са готови и са стигнали точката, от която няма връщане назад\", продължи Ракетата. \"Има много варианти за места за провеждане - Абу Даби, Дубай. Китай задължително би присъствал в календара, Европа е голям континент. Има безкрайно много опции\", завърши той. Идеята на О'Съливан обаче има и противници. Световният шампион от 1997 г. Кен Дохърти смята, че нов тур не би довел до нищо добро. \"Би било тъжно. Неведнъж са пробвали нещо подобно в други спортове, но не даде резултат. Единствено в дартса може да говорим за успех след отцепване\", смята той. Дохърти добави, че не смята за възможно Хигинс да се включи в новия тур. \"Познавайки го, смятам, че няма шанс той да се съгласи на това предложение\", добави 49-годишният ирландец.", "date": "2018.12.03", "title": "Рони О'Съливан заговори за отцепване чрез създаване на нов комерсиален турнир"}
{"url": "https://www.dnevnik.bg/bulgaria/2018/12/03/3355657_pusnatite_pod_domashen_arest_niama_da_imat_pravo_da/", "text": "Министерството на правосъдието вече разполага с 200 електронни гривни за проследяване на затворници и обвиняеми, 200 приемно-предавателни устройства и 50 устройства за персонална идентификация - Джи Пи Ес (GPS). Това се разбра от пресконференция за напредъка по проекта за внедряване на система за електронно наблюдение на правонарушители. От нея стана известно още, че вече е изградена софтуерната база за 2000 гривни, но останалите 1800 предстои да бъдат закупени в бъдеще. По думите на зам.-министъра на правосъдието Николай Проданов използването на гривните ще започне в най-скоро време, което означавало до няколко месеца. Причината е нуждата от изпълнение на няколко допълнителни дейности от проекта. Това са закупуване на електрически пистолети, които ще бъдат раздавани на пробационните служители, с които ще се гарантира качеството на контрола над спазването на електронното наблюдение. И изграждане на системи за видеонаблюдение в 28-те служби по изпълнение на наказанията в страната. Гривни ще бъдат поставяни на затворници, които излежават присъдата си в затворническо общежитие от открит тип, на които е позволено да ходят на работа на външни обекти. Решението на кои конкретни затворници да се поставят ще бъде вземано от началниците на затворите по предложение на началниците на затворническите общежития. Ще се иска и информираното съгласие на осъдения. Гривни ще се поставят и на осъдените с наказание пробация, чието съгласие ще е задължително за поставянето на проследяващото устройство. Правосъдното министерство обаче са убедени, че ще получават съгласие, защото с поставянето на гривната ще отпадне задължението на осъдения всеки ден да се явява в полицията за подпис. Третата категория хора, на които ще се слагат гривни, са тези с постановена от съда мярка за неотклонение - домашен арест. Тяхното съгласие няма да се иска. По думите на Проданов въвеждането на електронното наблюдение на практика ще представлява постоянен контрол над обвиняемите, което ще облекчи дейността на полицията, която би следвало да поставя патрулна кола пред жилището на поставения под домашен арест. И в трите случая към гривните може да се поставя и Джи Пи Ес, което ще бъде преценявано за всеки случай по отделно. Зам. правосъдният министър разказа, че от човешко любопитство е прекарал един уикенд с проследяваща гривна. Установил, че е сравнително удобно да се носи. Бил впечатлен, като я свалил и колегите му са дали пълна и точна информация къде е бил в рамките на съботата и неделята. В първите един-два часа човек усещал, че има нещо на крака си, но като започнел да изпълнява ежедневните си задължения, забравял за гривната. Обясни, че ще се въведе дисциплинарна отговорност и/или имуществена санкция на затворниците или обвиняемите, които опитат да се освободят от електронното наблюдение.", "date": "2018.12.03", "title": "Пуснатите под домашен арест няма да имат право да отказват проследяваща гривна"}
{"url": "https://www.dnevnik.bg/photos/2018/12/03/3355505_fotogaleriia_prezidentskiiat_samolet_za_prodan/", "text": "Правителството на Мексико обяви, че ще продаде луксозния президентски самолет \"Боинг 787 Дриймлайнър\". Той ще бъде използван за последен път от досегашния президент Енрике Пеня Нието за пътуването до Буенос Айрес за срещата на Г-20, предаде Франс прес.", "date": "2018.12.03", "title": "Фотогалерия: Президентски самолет за продан"}
{"url": "https://www.dnevnik.bg/sviat/2018/12/03/3355686_egipetska_aktrisa_se_izpravia_pred_suda_zaradi_roklia/", "text": "Египетската актриса Рания Юсеф ще се изправи пред съда заради рокля, през чийто плат се виждат бедрата ѝ, пише Би Би Си. Решението ѝ възмути някои египтяни, макар други да казаха, че тя би трябвало да има право да носи каквото иска. Юсеф облече роклята на филмовия фестивал в Кайро. Ако бъде призната за виновна, тя може да лежи до 5 години в затвора, обяснява за \"Франс прес\" източник, свързан със съдебните власти. След възмущението в социалните мрежи и решението да бъде обвинена в подстрекаване към разврат 44-годишната актриса се  извини  и каза, че нямало да облече роклята, ако знаела, че решението ѝ ще разбуни духовете, предаде британският обществен оператор. Срещу действията ѝ са подали жалба двама адвокати - Амро Абделсалам и Самир Сабри - известни с това, че изправят звезди в Египет пред съда. Според един от тях, цитиран от АФП, външният вид на Юсеф \"не съответства на обществените ценности, традициите и морала\" и опетнява репутацията на фестивала \"и особено на египетските жени\". Преди година видеоклип, на който изпълнителката Шайма Ахмед яде банан по начин, считан от съда за предизвикателен,  доведе до присъда  две години затвор (по-късно времето, което тя трябва да прекара в затвора, бе намалено на една година). Друга изпълнителка бе задържана за подстрекаване към аморално поведение също във видеоклип, а два месеца след това певицата Шерин Абдел Уахаб бе осъдена за \"фалшиви новини\" за Нил.", "date": "2018.12.03", "title": "Египетска актриса се изправя пред съда заради рокля, \"подстрекаваща към разврат\""}
{"url": "https://www.dnevnik.bg/sport/2018/12/03/3355684_sauthemptun_uvolni_mark_hjuz_sled_izpusnatata_pobeda/", "text": "\"Саутхемптън\" уволни мениджъра си Марк Хюз. Раздялата идва след  изпуснатата победа срещу \"Манчестър юнайтед\" . \"Светците\" водеха с 2:0 до 20-ата минута, но след това гостите изравниха. \"Саутхемптън\" остава в зоната с изпадащите във Висшата лига само с една победа дотук през сезона. Ръководството на отбора заяви, че търсенето на нов треньор вече е започнало. Помощникът на Хюз - Келвин Дейвис, ще бъде временен мениджър на отбора. Хюз работи в клуба осем месеца. Той е вторият мениджър на отбор от Висшата лига, който е уволнен този сезон. Наскоро  \"Фулъм\" се раздели със Славиша Йоканович и назначи Клаудио Раниери .", "date": "2018.12.03", "title": "\"Саутхемптън\" уволни Марк Хюз след изпуснатата победа срещу \"Юнайтед\""}
{"url": "https://www.dnevnik.bg/evropa/2018/12/03/3355692_avstriia_ochakva_otkazut_ot_smianata_na_chasovoto/", "text": "Решението да се отмени смяната на часовото време в ЕС едва ли ще се осъществи до 2021 година, заяви днес австрийският министър на транспорта Норберт Хофер, цитиран от ДПА. Началната дата, която е  с две години по-късно  от предложената през септември от Европейската комисия, ще даде повече време на страните членки да се подготвят, каза Хофер, чиято страна в момента председателства ЕС. Ускореният график, предвиждан от Еврокомисията, беше поставен под въпрос още през октомври, тъй като  някои страни членки предупредиха , че те няма да могат да вземат необходимите мерки да се приспособят в области като въздушния транспорт например. Ако настояваме да направим промяната веднага, това ще подкопае предложението на комисията, каза Хофер преди началото на срещата на транспортните министри от ЕС. Въобще няма да можем да прекратим практиката за смяната на часовото време, отбеляза той. Комисията предложи страните членки да се откажат от преминаването от зимно към лятно часово време след  онлайн анкета  в целия ЕС, според която 84-процента от включилите се подкрепят идеята. За такава промяна обаче държавите и Европейският парламент ще трябва да одобрят окончателна реформа. След това страните членки ще решат за себе си дали да останат на лятно, или да запазят зимното часово време през цялата година. /БТА", "date": "2018.12.03", "title": "Австрия очаква ЕС да се откаже от смяната на часовото време през 2021 г."}
{"url": "https://www.dnevnik.bg/politika/2018/12/03/3355711_karakachanov_se_otkaza_da_bude_bavachka_na_patriotite/", "text": "Състоянието на коалиция \"Обединени патриоти\" (ВМРО, НФСБ и Атака) за съжаление е хлабаво - това коментира в Русе вицепремиерът, министър на отбраната и председател на ВМРО Красимир Каракачанов, цитиран от БТА. Той заяви, че се отказва от ролята на помирител и бавачка на коалиционните си партньори между коалиционните си партньори Вален Сидеров (\"Атака\") и Валери Симеонов (НФСБ) и призова, ако е останал здрав разум в коалицията, тя трябва да се яви единна на евроизборите. \"Който ще работи, да работи от коалицията. Няма да се опитвам повече да се правя на помирител. Писна ми, губи ми времето, къса ми нервите и е безсмислено\", каза Каракачанов, който при конфликт наскоро  се беше появил на коалиционен съвет символично със синя каска на главата.  По думите му трите партии са се събрали да покажат, че може да се работи по нов начин, като лично той се опитвал да прави това в министерството, за което отговаря, както и колегите му от ВМРО - чрез законодателни инициативи. \"Бавачка повече няма да бъда. Ако има здрав разум, ще се явим заедно на евроизборите. Добронамерени сме. Смятаме, че коалицията трябва да се запази\", каза Каракачанов. По думите му това би било правилното и честно решение спрямо хората, които са гласували за коалицията на президентските избори и на парламентарните избори. Каракачанов добави, че не вижда необходимите обективни условия за предсрочни парламентарни избори, както и каква ще бъде евентуалната алтернатива. \"Ако БСП и ДПС са ни алтернативата, по-добре да няма такива избори\", каза лидерът на ВМРО.", "date": "2018.12.03", "title": "Каракачанов се отказа да бъде бавачка на Патриотите"}
{"url": "https://www.dnevnik.bg/bulgaria/2018/12/03/3355702_bulgariia_e_sred_stranite_v_es_s_nai-malko_hora_s/", "text": "Всеки пети българин над 16-годишна възраст има дълготрайно физическо увреждане. Данните са на Евростат и са за 2017 г. Уточнява се, че 19% от българите са обявили, че имат здравословни проблеми, които им пречат в следващите 6 месеца да ходят на училище или работа, както и да се включват в домакинските задължения. Статистиката е изготвена специално за 3 декември, тъй като това е Международният ден на хората с увреждания. По този показател България е сред страните в ЕС, където е регистриран най-малък процент от населението, който има дълготрайни увреждания. Единствено в Малта и Швеция числото е по-малко, като е съответно 12 и 13 на сто. България и Испания поделят третото място с 19%. По данни на Евростат една четвърт от населението на ЕС над 16-годишна възраст е с дълготрайни увреждания. Лидер е Латвия с 41%, следвана от Словения - 36%, и Естония - 35 на сто. Статистката показва, че България е сред първите три страни по най-малко хора с трайни увреждания в работоспособна възраст. Само Малта изпреварва страната ни по процент от населението с подобни проблеми за възрастовите групи от 16 до 29 години, от 16 до 44 години и от 16 до 64 години. Близо 45% от българите над 65-годишна възраст твърдят, че имат трайни увреждания. Статистиката при над 75-годишните показва, че шест от десет души имат подобни проблеми.", "date": "2018.12.03", "title": "България е сред страните в ЕС с най-малко хора с трайни увреждания, твърди Евростат"}
{"url": "https://www.dnevnik.bg/sport/2018/12/03/3355705_bulgariia_shte_uchastva_na_svetovnoto_purvenstvo_v/", "text": "България ще участва със седем плувци на световното първенство в малък басейн в Китай. Досега страната не е изпращала толкова голям отбор на първенствата, които се провеждат в 25-метров басейн. Шампионатът на света ще се проведе между 11 и 16 декември в китайския град Ханджоу. При мъжете ще стартират Антъни Иванов (50, 100, 200 метра бътерфлай), Калоян Братанов (100 метра свободен стил, 200 м съчетано), Йордан Янчев (200, 400 м свободен стил), Любомир Епитропов (100, 200 м бруст), Светлозар Николов (100, 400 м съчетано), а при жените - Габриела Георгиева (100, 200 м гръб) и Диана Петкова (50, 100 св. стил, 100 м съчетано). За пръв път от много години България ще участва и с мъжка щафета. До момента са подадени заявки за участие в три от тях, но на място ще се заяви и четвърта. \"Мисля, че от 1986 година на световно не сме правили щафети. Нашето желание не е само да присъстваме в щафетните плувания, а да оставим следа. Очаквам всички състезатели да бъдат пределно мотивирани и да постигнат възможно най-добри времена, за които са подготвени\", коментира генералният директор Кристиян Минковски. Най-голямата надежда на България за добро представяне на първенството е Антъни Иванов. В последните 18 месеца Иванов се наложи сред елита на 200 метра бътерфлай. Той завърши осми във финала на световното първенство в голям басейн през 2017 г. в Будапеща, а през лятото  дублира резултата си и на европейското в Глазгоу . Той разкри, че с личния си треньор Николай Вакареев е работил много върху обръщанията, които са сред най-важния елемент в малкия басейн. \"На малкия басейн обръщанията са повече, но работихме върху този компонент. Надявам се да се получи. Не мисля, че сезонът ми е слаб. Имахме финал за пръв път от 20 години на европейското първенство в Глазгоу. За мен това не е слаб сезон. Сега през декември искам да покажа, че сме работили доста през годината\", коментира Антъни Иванов.", "date": "2018.12.03", "title": "България ще участва на световното първенство в Китай с рекорден брой плувци"}
{"url": "https://www.dnevnik.bg/bulgaria/2018/12/03/3355728_bezplatnite_vinetki_za_hora_s_uvrejdaniia_shte_se/", "text": "Безплатните винетки за хората с над 50 на сто увреждания и семействата на деца с увреждания ще се получават по нов ред, след като познатите стикери станат електронни. За целта ще се промени наредбата, предаде БНР. Предвижда се, след като Агенция \"Пътна инфраструктура\" (АПИ) издаде безплатните годишни електронни винетки, да изпраща потвърждения в електронен вид за генерирания електронен документ за всяко правоимащо лице до дирекциите \"Социално подпомагане\". Те от своя страна ще предоставят потвържденията на хартиен носител или ще го изпращат на правоимащите по имейл. Издаването на хартия на потвърждението се налага, тъй като не всички хора с увреждания имат електронна поща. Дори потвърждението да не бъде получено лично, това няма да е основание електронната винетка да се анулира от АПИ. Предвижда се още при подаване на заявлението-декларация по пощата или в електронен вид социалните служби по служебен път да правят проверките в МВР, Гаранционния фонд и регионалната здравна инспекция. Това ще се прави в случаите, когато ползвателите на безплатните електронни винетки не се явяват лично в дирекциите, за да предоставят за справка оригиналите на посочените документи, които пък са базата, за да се оформи искането до АПИ за издаване на безплатния електронен винетен стикер.", "date": "2018.12.03", "title": "Безплатните винетки за хора с увреждания ще се издават по нов ред"}
{"url": "https://www.dnevnik.bg/evropa/2018/12/03/3355730_protestut_na_jultite_jiletki_makron_plashta_smetkite/", "text": "Започнало преди три седмици като мирни протести срещу данъчната политика на френското правителство и президента, движението на \"жълтите жилетки\" прерасна в  масови погроми  в центъра на Париж - там палят коли и трошат витрини. При сблъсъци с полицията в събота само в столицата  пострадаха над 100 души , включително 23 пазители на реда; около 400 бяха задържани. За разлика от акциите, организирани от синдикати и политически партии,  \"жълтите жилетки\"  са движение от социалните мрежи. Както впрочем се очакваше, мрежовото движение се преобрази: главната роля вече е поета от ултрарадикали, \"професионални демонстранти\", от т.нар. casseurs - инициатори на улични безредици. Целите им са различни от първоначално огласените в интернет. От самото начало в движението на \"жълтите жилетки\" се включиха хора от различни слоеве на обществото, на различна възраст и от различни региони на Франция със съответните политически нагласи. Някои дори бяха подкрепили Еманюел Макрон или не бяха гласували изобщо. \"Жълтите жилетки\" нямат явни лидери, нито ясно формулирани искания. Мнозина за пръв път излизат на улична акция. По данни от анкети близо 84 на сто от запитаните намират за обоснован протеста на \"жълтите жилетки\" срещу данъчната политика. Недоволството идва от факта, че  данъците растат , а качеството на държавните услуги не се подобрява. Социалната функция на данъците намалява - за сметка на функцията да пълнят бюджета. Засилват се и противоречията на местно равнище. Французите например подкрепят обещаната отмяна на данъка върху жилищата, но той отива в местните бюджети и ако бъде премахнат, ще се изострят финансовите проблеми по места. Затова мнозина кметове в провинцията заявиха, че ще напуснат постовете си. Последна капка бе налогът върху горивата, особено болезнен за селските жители. За тях колата е единственият приемлив начин да стигнат до работните си места - понякога на десетки километри разстояние. Протестите срещу този данък (чието ликвидиране искат 82 на сто от анкетираните) прераснаха в протести срещу цялата данъчна политика, понижаваща покупателната способност на населението. Десетилетия наред различните данъци, такси, мита, социални вноски във Франция нарастваха - от 30.3 процента от БВП през 1960 на 45.3 процента през 2017 г., - което й осигури челното място по този показател сред държавите от ЕС. От 1982 г. данъчното бреме стабилно надхвърля 40 на сто от БВП. Днес от всеки 1000 евро събрани налози 250 отиват по-специално за образование и наука, 130 - за развитие на териториите, 110 - за социални нужди, включително здравеопазване. От същите тези 1000 евро общо 100 се отпускат за жилищното и градското стопанство, за защита на околната среда, транспорт, култура, спорт и развлечения. За отбрана и сигурност се харчат 200 евро. Французите (83 на сто от анкетираните) обаче смятат, че държавата не използва ефективно средствата от данъци. Протестът изби навън през управлението на Макрон. Обкръжението му - млади депутати без политически опит, брани рамо до рамо с него позициите на властта в сблъсъка с проблемите, трупани години наред. Предходната администрация на президента социалист Франсоа Оланд се запомни с повишаване на данъците в опит за смекчаване на неравенството. В отговор от страната взеха да се изселват На Франция се падат 3.2 на сто от БВП, близо 1 процент от населението, но и 20 на сто от данъчните емигранти в световен мащаб. Почти половината (47 процента) французи подкрепят данъчните емигранти - одобрение, споделяно и от доста работници. Петдесет и четири на всеки сто французи виждат в плащането на данъци свой граждански дълг (с 3 пункта по-малко отпреди пет години), а според 67 на сто от анкетираните данъчното бреме е прекомерно. Мнозина от запитаните смятат, че днешната данъчна политика изостря неравенството в обществото. За справедлива я признават само 16 на сто. Французите биха искали да плащат по-малко данъци, но да запазят и своята щедра система за социално осигуряване. Един експерт сполучливо забеляза, че те като цяло са против данъците, които се налага да плащат, и не са против онези, които могат да си спестят. Това важи по-специално за данъка върху богатството, с който се облагат най-заможните. Намалявайки този данък, а също и данъка върху печалбите на компаниите, държавата разчита да създаде условия за инвестиции. Важен момент, тъй като прехвърлянето на производствата в региони с по-ниски данъци и разноски води до намаляване на работните места във Франция. Десетки години икономиката на Франция слизаше все по-надолу в световния рейтинг - от второто място след САЩ през 60-те години на миналия век до седмо, след Индия, днес. Остро стои въпросът за възстановяване на нейната конкурентоспособност. Френската промишлена продукция губи пазарните битки с по-евтини стоки от развиващи се страни заради по-ниските им в сравнение с Франция социални ангажименти и производствени разноски. Страната все по-трудно запазва високите си социални стандарти, които излизат все по-скъпо на бюджета. Дефицитът в търговския баланс (50 милиарда евро през 2017 г.), хроничният превес на държавните разходи над приходите формираха нужда от реформи във Франция, включително реформи в сложната и заплетена данъчна система. От януари 2019 г. влиза в сила опростена процедура за събиране на данък общ доход \"при източника\" - от всички видове доходи. Мнозина експерти обаче се съмняват дали идва улеснение - схемата за пресмятане на налога е толкова сложна, че самият министър на бюджета се пошегува веднъж: ако сте разбрали всичко за данъка при източника, значи не сме го обяснили както трябва. Сред всички развити страни във Франция са най-високи не само данъците, но и делът от БВП, преразпределян от държавата - 56 на сто. Макрон заяви, че предвижда догодина да намали или дори да премахне редица налози общо за 25 милиарда евро. Вместо едни данъци обаче се въвеждат други, за да няма пробив в бюджета. Трябва да се знае, че държавните разходи като абсолютна величина е извънредно трудно да се намалят. Може само да промениш съотношението между отделните пера - избери какво да орежеш: средствата за здравеопазване, за пътища или за училища... Чуват се вече призиви за оставка на президента и разпускане на парламента. Това е твърде неприятно за управляващите елити в навечерието на изборите за Европарламент през май 2019 г. За президента ще е трудно при това положение \"да остане над схватката\". Френското ръководство трябва да предприеме нещо, за да намали напрежението сред част от обществото. Днес разцеплението между \"двете Франции\" - столичната, по-заможна, и провинциалната, със стагнираща икономика, не намалява. Президентът и министър-председателят искат да запазят предишния икономически курс. /БТА", "date": "2018.12.03", "title": "Протестът на \"жълтите жилетки\": Макрон плаща сметките на предшествениците си"}
{"url": "https://www.dnevnik.bg/sviat/2018/12/03/3355713_centralnoevropeiskiiat_universitet_slaga_krai_na/", "text": "Действалият близо три десетилетия в Будапеща Централноевропейски университет, дал на хиляди студенти от Източна Европа възможности за развитие на Запад, окончателно обяви, че ще премести всички акредитирани от САЩ програми във Виена. Това е обявено в  съобщение , публикувано на сайта на висшето учебно заведение. Озаглавен \"ЦЕУ е прогонен от Унгария\", текстът обяснява, че прехвърлянето се обявява сега, \"за да гарантира, че ще може да запише нови студенти навреме за началото на следващата академична година\". Университетът обвинява унгарските власти в \"нарушаване на академичната свобода\". Публикацията се очакваше, след като премиерът Виктор Орбан не подписа споразумение, което би дало възможност на ЦЕУ да спази сегашните закони. Националистът Орбан, за когото конфликтът с университета е част от сблъсъка с финансиращия го американски милиардер Джордж Сорос,  изключва да направи такива отстъпки . ЦЕУ обяви преди няколко седмици, че ще премести програмите си за американски дипломи във Виена, ако статутът му не бъде уреден до 1 декември, събота. Уреждането може да стане с подпис на споразумение с щата Ню Йорк за отваряне на кампус там, тъй като новото законодателство в Унгария изисква чуждите университети да имат кампуси и в страната си на произход. Това е стъпката, която кабинетът на Орбан все още не е направил. В петък зам.-ректорът Ева Фодор  каза: \"Изглежда, няма да има  подпис.\" \"Страна - съюзник на НАТО и членка на ЕС\" В  интервю за \"Дневник\"  в края на септември ректорът проф. Майкъл Игнатиеф определи кампуса във Виена, който със сигурност ще бъде отворен (независимо от решението на властите в Будапеща), като \"възможност\" за промяна и съхранение. По-късно пред журналисти той увери, че не може да става дума за напускане на Унгария и някои дейности ще останат там, например част от изследователската дейност и някои програми на унгарски език. Днешната публикация цитира Игнатиеф с думите: \"ЦЕУ бе прогонен. Това е безпрецедентно. Американска институция бе изхвърлена от страна, която е съюзник на НАТО. Европейска институция е изхвърлена от страна - членка на ЕС.\" Въпросителните около напускането остават. ЦЕУ обаче,  изглежда, ще трябва да премести  американските си програми във Виена, а негови представители не знаят дали съвместяването на някои дейности във Виена и Будапеща е устойчиво в дългосрочен план. \"Университетът запазва акредитацията си като унгарски университет и ще опита да продължи с преподавателските и изследователските дейности в Будапеща колкото може по-дълго\", продължава съобщението. Уточнява се, че ЦЕУ вече е е регистриран в Австрия и ще приема всички нови студенти там през септември 2019 г.", "date": "2018.12.03", "title": "Централноевропейският университет обяви край на програмите с дипломи от САЩ в Унгария"}
{"url": "https://www.dnevnik.bg/bulgaria/2018/12/03/3355729_sudut_shte_reshi_v_posledniia_moment_dali_ivancheva/", "text": "Втората съдебна инстанция ще реши в последния момент дали бившият кмет на столичния квартал \"Младост\" Десислава Иванчева и заместничката ѝ Биляна Петрова окончателно остават в ареста, информира  news.lex.bg . От определение на Апелативния специализиран наказателен съд (АСНС) се разбира, че съдът нямало как да реши преди 5 декември дали спрямо двете подсъдими за подкуп жени трябва да е приложена най-тежката мярка за неотклонение - постоянен арест. На 16 ноември съдия Иво Хинов от Специализирания наказателен съд пусна Иванчева и Петрова под домашен арест, но след протест на прокуратурата апелативният съд отмени незабавното изпълнение на определението му. По закон втората съдебна инстанция трябва да се произнесе по същество в 7-дневен срок. Това се проточи обаче, защото делото е стигнало в апелативния спецсъд едва на 28 ноември. Така и срокът е до 5 декември. От определение на съда от 30 ноември обаче се разбира, че съдебният състав с председател Димчо Георгиев и членове Веселина Вълева и Даниела Росенова няма да се произнесе преди крайната дата. Съдиите посочват, че причина за това е и проверката от Върховния касационен съд (ВКС), заради която материалите по делото не са били на тяхно разположение на 29 ноември. Днес, утре и в сряда пък спецсъдът заседава по същество по делото за подкуп срещу Иванчева, Петрова и обвинения с тях Петко Дюлгеров. Затова апелативните съдии посочват, че за да не осуетяват заседанията на спецсъда, делото трябва да му бъде изпратено, а незабавно след края на заседанието на 5 декември трябва да се върне в апелативния съд, който тогава да се произнесе окончателно дали Иванчева и Петрова ще се приберат вкъщи. Проверката от ВКС беше  наредена от председателя Лозан Панов  в сряда, на 28 ноември . Тя трябва да обхване цялостната организация и дейността на съда по всички дела, които е гледал до момента за изменение на мерките на Иванчева и Петрова. До момента апелативният спецсъд многократно е потвърждавал задържането на двете, а веднъж отмени и определение на съдия Хинов, с което той отново ги беше пуснал под домашен арест. Проверяващите трябва да установят колко такива дела са били образувани от задържането на подсъдимите през април, администрирането на документите от страна на първоинстанционния спецсъд и постъпването им в апелативния, регистрирането и образуването на делата, избора на съдия-докладчик и на членовете на съдебните състави, както и сроковете за произнасяне. Материалите бяха предоставени на върховния съд,  въпреки че от прокуратурата изпратиха писмо, в което предложиха делото да бъде предадено  след произнасянето на съда, за да няма съмнение в безпристрастното произнасяне по мерките за неотклонение.  В петък пък 11 от съдиите в апелативния спецсъд начело с председателя Георги Ушев  изпратиха до Висшия съдебен съвет (ВСС) искане да вземе становище по назначената проверка. Те поискаха ВСС да каже дали такава проверка е изобщо допустима по неприключило производство и дали заповедта на Лозан Панов не е проява на тенденциозно отношение. Според съдиите става дума и за институционален натиск.", "date": "2018.12.03", "title": "Съдът ще реши в последния момент дали Иванчева да остане в ареста"}
{"url": "https://www.dnevnik.bg/sviat/2018/12/03/3355736_mejdunarodnata_koaliciia_e_nanesla_udari_sreshtu_lider/", "text": "Международната антиджихадистка коалиция снощи е нанесла прецизни удари срещу водач на \"Ислямска държава\" в Сирия, замесен в екзекуцията на американския хуманитарен служител  Питър Касиг  и други пленници от западни страни, предаде агенция \"Франс прес\". \"Силите на коалицията нанесоха прецизни удари срещу висшия представител на \"Ислямска държава\" Абу аб Умайран в  сирийската пустиня \", заяви пред АФП американският говорител на коалицията Шон Райън. Той добави, че Умайран е бил замесен в убийството на американския гражданин Питър Касиг, отвлечен в Сирия през 2013 г. и екзекутиран с обезглавяване през 2014 г. Освен това джихадисткият водач е бил пряк участник в  екзекуции на други пленници , каза Райън. Въздушните удари на коалицията \"продължават да нарушават командването и контрола на \"Ислямска държава\" на бойното поле\", посочи той. / БТА", "date": "2018.12.03", "title": "Международната коалиция е нанесла удари срещу лидер на \"Ислямска държава\""}
{"url": "https://www.dnevnik.bg/sport/2018/12/03/3355742_despodov_i_georgi_petkov_biaha_privikani_ot_bfs/", "text": "Дисциплинарната комисия към Българския футболен съюз се зае с инцидента от мача между \"Славия\" и ЦСКА в Първа лига, в който бяха въвлечени футболистите Георги Петков и Кирил Десподов. След срещата,  завършила 1:0 за белите , Десподов обвини вратаря, че е подканил свой съотборник да го контузи умишлено. По  думите на нападателя  Петков е извикал на Александър Александров: \"Счупи му крака\", в ситуацията, при която бранителят беше изгонен след грубо влизане срещу Десподов. Дисциплинарната комисия съобщи, че е била сезирана от Комисията по етика и феърплей. Инцидентът ще бъде разглеждан на следващото заседание, което ще се проведе на 7 декември в 12.30 ч. На него ще трябва да присъстват Петков, Александров и Десподов, които са призовани да дадат обяснения. ДК привика още четвъртия съдия на срещата Станимир Тренчев и делегата на БФС. След мача със \"Славия\" Десподов обяви, че е изгубил уважението си към Петков, с когото са съотборници в националния отбор. Не е ясно как скандалът ще се отрази на атмосферата в тима. Двамата играчи са сочени и за основни претенденти в анкетата \"Футболист №1 на 2018 г.\".", "date": "2018.12.03", "title": "Десподов и Георги Петков бяха привикани от БФС"}
{"url": "https://www.dnevnik.bg/kultura/2018/12/03/3355695_nacionalnata_biblioteka_otbeliazva_140-godishninata_si/", "text": "Тази седмица Националната библиотека \"Св. св. Кирил и Методий\" ще отбележи 140-годишнината си с поредица от събития и с откриването на ново пространство. Друга инициатива, насочена към повишаване на интереса на младите хора към институцията, е създаването на виртуална разходка из библиотеката и 3D мапинг на фасадата на сградата. Това беше обявено на пресконференция на Националната библиотека.     на библиотеката ще се проведе валидизирането на пощенската марка \"140 години Национална библиотека Св. св. Кирил и Методий\". Автор на марката е художникът Стоян Дечев. Марката ще е с лика на учителя Михаил К. Буботинов, по чиято идея на 10 декември 1878 г. е създадена комисия с председател Марин Дринов, чиято цел е създаването на българска национална библиотека.   на библиотеката ще бъде откриването на изложбата \"Съкровищата на Националната библиотека.\" Експозицията ще представи любопитни книжни артефакти, част от богатата колекция на най-стария културен институт в България. Основен акцент в нея ще бъде писмото на Христо Ботев до Венета и семейството му, написано на борда на \"Радецки\". Посетителите ще имат възможност да видят и старопечатни книги. Изложбата е стъпка към отварянето на вратите на Националната библиотека към всички изкушени посетители, защото до момента няма традиция да се показват толкова много документи наведнъж. Под същото заглавие (\"Съкровищата на Националната библиотека\") ще бъде достъпен и албум, в който ще са включени 140 артефакта от колекцията на библиотеката - по един за всяка навършена година.    ще се състои тържественото честване на годишнината. В Националната библиотека е създадено и ново пространство на първия етаж - \"История на българската книга\". В него ще бъде изложен минимодел на Гутенбергова преса, дарен от Съюза на печатарската индустрия в България. В новата зала освен това ще бъдат представени виртуална книга и 3D пирамида, която ще изобразява историята на книгата. Друга инициатива е новооткритата \"Библиотечна класна стая\", чиято цел ще бъде да популяризира четенето не само сред младите, но и сред хората от всички възрасти. Разработена е и виртуална разходка в библиотеката, с която институцията цели да покаже връзката си не само с отминалите времена, но и с новите технологии. Това е и още едно средство за повишаване на интереса на младите към Националната библиотека.  за пръв път ще бъде показан 3D мапингът на фасадата на библиотеката. Цялата програма по повод на 140-годишниния юбилей на Националната библиотека е под патронажа на Министерството на културата. Осъществяването на част от инициативите е станало възможно и благодарение на частни дарители.", "date": "2018.12.03", "title": "За 140-тата си годишнина Националната библиотека ще покаже съкровищата си"}
{"url": "https://www.dnevnik.bg/skorost/2018/12/03/3355746_na_oshte_tri_putni_otsechki_shte_se_montirat_kameri_za/", "text": "На още три пътни отсечки в страната ще бъдат монтирани камери, които отчитат средната скорост, каза днес пред журналисти началникът на \"Пътна полиция\" комисар Росен Рапчев. В момента в страната такова оборудване има само в един от тунелите на магистрала \"Люлин\", като то засича по над 200 нарушения на ден. За \"Дневник\" комисар Росен Рапчев уточни, че средната скорост ще се мери и ще се налагат санкции, ако се превишава, на пътищата Русе - Бяла, Карлово - Пловдив и участъка около с. Микре. Това са едни от местата с най-много тежки катастрофи със загинали и ранени. Началникът на пътната полиция обяви, че ще се върви към все по-голяма автоматизация на засичането на нарушенията, като в ход е поредната поръчка за закупуване на нови камери за скорост. В момента пътната полиция разчита на 23 стационарни камери, една система за средна скорост на автомагистрала \"Люлин\", 148 мобилни и  28 преносими камери на триноги . Всички нови уреди за документиране на нарушения на скоростните режими могат автоматично да правят и справка дали преминаващите автомобили имат сключена задължителна застраховка \"Гражданска отговорност\". При липсата й се съставя електронен фиш, който се изпраща на собственика. Инспектор Рапчев отбеляза, че в ход е намаляване на неплатените глоби. За първите десет месеца на годината благодарение на проверката на пътя през таблети за наличие на неиздължени суми са наложени над 60 хиляди глоби. След последните промени в Закона за движение по пътищата на водач, който не е платил наложените му санкции, се отнема книжката, докато не се издължи.", "date": "2018.12.03", "title": "На още три пътни отсечки ще се монтират камери за средна скорост"}
{"url": "https://www.dnevnik.bg/sport/2018/12/03/3355734_snimka_na_denia_kolednoto_nastroenie_na_grigor_dimitrov/", "text": "Докато насочва вниманието си към следващия сезон, Григор Димитров намира време да се потопи и в празничния дух. Българският тенисист показа момент от украсяването на елхата си. Кадърът, публикуван в \"Инстаграм\", представя Димитров при поставянето на ангел на върха на дървото. Българинът  изпраща колеблива година , в която започна като трети в света, но завърши на 19-ото място в ранглистата. Той остана много далеч от силните резултати през миналия сезон. Шампионът от финалите на АТП изигра само 43 мача през 2018 г., в които записа 24 победи. Тази година той игра четвъртфинал в Големия шлем, което му се случи едва за трети път след 2014 и 2017 г. Цялостното му представяне в големите турнири и игровите му показатели обаче достигнаха най-ниските си нива от 2012 г. За Димитров ще бъде трудно да се завърне в топ 10 в началото на 2019 г., тъй като има да защитава 750 точки в първите си три турнира - Бризбейн, Australian Open и Ротердам. Той обаче ще трябва да защитава едва 1085 точки в оставащата част от сезона, което ще му даде отлична възможност да си възвърне изгубените позиции. През новия сезон  част от отбора на Димитров ще бъде и американската легенда Андре Агаси.", "date": "2018.12.03", "title": "Снимка на деня: Коледното настроение на Григор Димитров"}
{"url": "https://www.dnevnik.bg/photos/2018/12/03/3355464_fotogaleriia_donatela_versache_predstavi_novata_si/", "text": "След като Capri Holdings Limited (новото име на Michael Kors Holdings) купи Versace, известната италианска модна марка представи новата си предзимна колекция на специално шоу в Ню Йорк. Датата на представянето не бе избрана случайно - на 2 декември през 1946 година се ражда основателят на емблематичната модна къща Джани Версаче.", "date": "2018.12.03", "title": "Фотогалерия: Новата колекция на Донатела Версаче в Ню Йорк"}
{"url": "https://www.dnevnik.bg/sviat/2018/12/03/3355761_kreditna_kompaniia_zapochva_da_obslujva_biznesa_s/", "text": "Кредитна организация стартира пилотна програма, която да започне да обслужва  бизнеса с марихуана  в Аляска, давайки по този начин финансова опция на всички в сектора, извършващ разплащанията си в брой, тъй като е отбягван от банките, предаде агенция \"Асошиейтед прес\". \"Кредит юниън\" (Credit Union) обяви вчера, че предприетата стъпка не изразява нито политическа, нито морална позиция. Главният изпълнителен директор Джеймс Уайлман заяви, че опасенията за сигурността са били значителен фактор и по този начин големи суми пари в брой вече няма да се разменят на улицата. Заради федералната  забрана за търговията с марихуана  по-голяма част от банките и компаниите, които обслужват кредитни карти, не работят с този бизнес. Употребата на канабис за развлечение е легализирана в щата от 2014 г.  Кели Мази от австралийската данъчна служба каза, че агенцията подкрепя тази стъпка, тъй като тя ще спечели време, за да се обмисли по-сериозно въпросът. Адвокатът от Анкъридж Джейна Уелцин твърди, че много от клиентите на бизнеса с марихуана в Аляска са развълнувани, че имат възможност да участват, тъй като това би ги освободило от необходимостта да държат много пари в къщите и превозните си средства. / БТА", "date": "2018.12.03", "title": "Кредитна компания започва да обслужва бизнеса с марихуана в Аляска"}
{"url": "https://www.dnevnik.bg/zdrave/2018/12/03/3355664_spasenie_poedinichno_ot_mrusniia_vuzduh/", "text": "Студът дойде и от няколко дни  в много градове на страната се отчита сериозно замърсяване на въздуха . Фините прахови частици (ФПЧ) – прах, дим, сажди, полени и почвени частици и др., заедно с озона на нивото на земната повърхност са основните заплахи за човешкото здраве вследствие на замърсяването. Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт ( Специалистите са единодушни, че спасение поединично е невъзможно и са нужни мерки на държавно ниво, които да ограничат замърсяването. Докато това стане, \"Дневник\" припомня няколко важни съвета, които човек може да предприеме на първо време, за да намали влиянието на токсичния смог върху здравето. Без проветряване Най-често повтаряният съвет за хората със здравословни оплаквания е да остават вкъщи и да не проветряват помещенията, за да нямат досег с въздуха навън. Когато все пак решите да отворите дома или офиса, трябва винаги да избирате прозореца с изглед към вътрешен двор или по-малка улица пред този към по-големия булевард. Така най-концентрираният мръсен въздух не влиза директно в къщата или работното място, където човек прекарва голяма част от деня си, съветва  проф. Оле Хертел , оглавяващ научния отдел в Европейската агенция по околна среда (ЕАОС).", "date": "2018.12.03", "title": "Спасение поединично от мръсния въздух"}
{"url": "https://www.dnevnik.bg/sport/2018/12/03/3355722_petur_stoichev_radvam_se_che_naprejenieto_prikljuchi/", "text": "Петър Стойчев изрази облекчението си от  успешния завършек на  първото в историята състезание по плуване в ледените води на Антарктида . Българинът, който спечели надпреварата, е удовлетворен, че напрежението е приключило. Стойчев вече е в България, като заяви, че състезанието му е коствало много нерви. Той е имал трудности в продължение на 19 дни с придвижването до Антарктида, променливото време, справянето с морска болест и плуването в ледените води. \"Всичко мина като един сън. Радвам се, че напрежението приключи\", каза Стойчев на пресконференция в плувния комплекс \"Спартак\". Българинът победи в конкуренцията на 15 плувци от девет държави. Стойчев измина дистанцията от 1000 м с температура на водата от -1.2 градуса по Целзий с време 11:08,31 мин, като финишира с близо минута пред съперниците си. \"Плуването само по себе си беше една от трудностите, през които преминах. Болезнено е в самото начало, докато вече в един момент чувството изчезва и тази първоначална болка не се усеща\", каза още Стойчев. Той допълни, че е решил да запази екипировката си, която първоначално е трябвало да се разиграе на търг. Стойчев ще дари банските, очилата и шапката от плуването на Музея на спорта в София. ", "date": "2018.12.03", "title": "Петър Стойчев: Радвам се, че напрежението приключи"}
{"url": "https://www.dnevnik.bg/sport/2018/12/03/3355773_shampionskata_liga_shte_izpolzva_videopovtoreniia_ot/", "text": "Изпълнителният комитет на Европейската футболна асоциация (УЕФА) реши на последното си заседание да приеме използването на системата за видеоповторения в  Шампионската лига  още от този сезон. Технологията трябваше да дебютира от следващия сезон в надпреварата 2019-2020, но беше взето друго решение. VAR ще бъде използвана от фазата на директните елиминации, която започва с осминафиналите в края на февруари 2019 г. От УЕФА добавят, че решението е взето, след като са проведени успешни технологични тестове и тренировки със съдиите в продължение на няколко месеца. В допълнение видеоповторенията ще бъдат използвани за финала в Лига Европа в Баку, финалната четворка в Лигата на нациите и европейското първенство до 21 години. Решението взето на заседанието през септември  VAR да бъде окончателно въведено от плейофите в Шампионската лига и Суперкупата на Европа остава в сила. \"Вече използвахме VAR по-рано от планираното и сме убедени, че това ще бъде в плюс за всички турнири. Искаме да предложим максимална помощ на съдиите и намалим до минимум грешните решения\", каза президентът на УЕФА Александър Чеферин.", "date": "2018.12.03", "title": "Шампионската лига ще използва видеоповторения от осминафиналите"}
{"url": "https://www.dnevnik.bg/sviat/2018/12/03/3355879_chehiia_obvini_rusiia_za_nai-seriozniia_kibershpionaj/", "text": "Чешкото контраразузнаване обвини Русия за най-сериозния случай на кибершпионаж срещу страната. Службата за безопасност и информация (BIS) заяви, че \"очевидно\" Русия стои зад кибератаките срещу външното министерство миналата година, и ги определи като най-сериозния случай на кибершпионаж срещу страната, предадоха \"Асошиейтед прес\" и \"Ройтерс\". В годишния доклад на контраразузнаването се казва, че двете отделни кибератаки са били част от кампанията \"Турла\" (Turla) на руската  Федерална служба за сигурност  (ФСБ) и на хакерската група  Ей Пи Ти 28 (APT28) , свързана с военното разузнаване ГРУ, които в миналото бяха обвинявани за атаки срещу Германия и САЩ. Според доклада над 150 имейла на служители от министерството са били копирани при атаката, започнала през 2016 г. и открита миналата година. Тогава чешките власти заявиха, че атаката е комплексна и е дело на чужда държава. Отделна атака е започнала през декември 2016 г. Както и предишни години, докладът предупреждава, че Русия използва  шпиони, прикриващи се като дипломати , и това е част от общата ѝ  хибридна стратегия  срещу членовете на ЕС и НАТО.", "date": "2018.12.03", "title": "Чехия обвини Русия за най-сериозния кибершпионаж, извършван срещу страната досега"}
{"url": "https://www.dnevnik.bg/zelen/2018/12/03/3355880_utre_biletut_za_gradskiia_transport_v_sofiia_shte/", "text": "Утре билетът за всички линии на градския транспорт ще струва 1 лев, като причината за това са високите нива на фини прахови частици във въздуха в София. Мярката \"зелен билет\" се въвежда от общината, след като днес  нивата на основния замърсител в София  достигнаха до 7 пъти над нормата според официалните данни. Високи стойности на фини прахови частици имаше  в още 16 града в България . \"Зеленият билет\" може да бъде купен от пунктовете на Център за градска мобилност, касите на метрото, от водачите на превозните средства и чрез мобилното приложение  http://sofia.mpas.bg , пишат от пресцентъра на Столичната община. С него може да се пътува цял ден във всички линии на градския транспорт. Като допълнителна мярка общината разрешава паркирането в най-дясната лента на булевардите \"Александър Малинов\" при метростанция \"А. Т. Балан\" и \"Бизнес парк София\", бул. \"България\" между \"Тодор Каблешков\" и \"Гоце Делчев\", при метростанция \"Дружба\" на бул. \"Цветан Лазаров\" и бул. \"Кръстьо Пастухов\", бул. \"Ботевградско шосе\" при спирката на трамвай №22, на бул. \"Царица Йоана\" при метростанция \"Люлин\", на бул. \"Панчо Владигеров\" при метростанция \"Сливница\" и \"Западен парк\".", "date": "2018.12.03", "title": "Утре билетът за градския транспорт в София ще струва 1 лев заради мръсния въздух"}
{"url": "https://www.dnevnik.bg/sviat/2018/12/03/3355820_v_shveciia_cial_grad_triabva_da_se_premesti_do_dve/", "text": "Наближава моментът, в който най-голямата в света минна галерия ще погълне шведския град Кируна. Първата пукнатина се е появила преди няколко години и оттогава се разширява в посока към града, а моментът, в който той трябва напълно да е сменил мястото си, наближава. За хората не е лесно да приемат всичко това, разказва \"Гардиън\". Кируна, в северна Лапландия, с население от около 20 хил. души съществува единствено заради \"Кирунаваара\". Тунелите, които на някои места достигат 2 км дълбочина, вече буквално подкопават града. Голямата цепнатина, която тръгва от мината, е с няколко по-близо до града всяка година. Накрая мината, дала живот на Кируна, ще я погълне. Планът, разработен през 2014 г., предвижда за преместването да плати и отговаря държавната компания LKAB - гигантски минен конгломерат, който управлява обекта. За жителите изборът е между три възможности: да се преместят в нов апартамент, имотът им да бъде изкупен на цена с 25% над пазарната или цялата им къща да бъде преместена в новия град на около 3 км разстояние. Някои сгради като църквата  ще бъдат преместени . Общината пък е построена наново и се оказва на централен площад, какъвто не е имало в \"старата\" Кируна, а в нея има и галерия. Експерт, който участва в проекта, твърди, че вече е по-лесно за екипа да премести къща, отколкото да я срути и изгради наново. \"Част от нашето ДНК\" LKAB е длъжна да плати всичко това - не от щедрост, а заради шведското законодателство, което изисква от нея да покрие нанесените от нея структурни щети. Тя обаче трудно може да реши проблема с обезлюдяването - жените напускат града, мъжете остават, много работни места се губят заради автоматизацията, а млади хора трудно могат да бъдат убедени да живеят в Полярния кръг. Все пак градът търси начини да диверсифицира икономиката си - там се заражда  космическа  индустрия, има директни полети от Токио и Шанхай през зимата за онези, които искат да видят северното сияние. Без минния гигант обаче човек трудно може да си представи Кируна, пише \"Гардиън\". \"За шведите LKAB e почти като част от нашето ДНК - (компанията) е толкова важна за финансите на шведската държава\", обяснява Алис Бо Кунке, министър на културата и демокрацията. \"Така че за нас е наистина предизвикателно. Тъй като е толкова важна, е трудно човек да е достатъчно критичен като политик и като швед.\" Проблем е и неудобната истина, че новият град се намира на територия на сами, коренните жители на Лапландия. Минната дейност често смущава отглеждането на елени, а според техни представители Кируна не се съобразява с начина им на живот. Зам.-кметът на града признава, че интересите на сами трябва да се уважават. Според него обаче районът на новия град е някогашна индустриална зона, където отдавна няма елени. \"Не можем да стоим и да казваме, че нищо не можем да направим, защото там има хора, които гледат елени. Трябва да се развиваме като град. Защото и те ще благоденстват от това.\" Жителите на Кируна са със смесени чувства. Мнозина са приели промяната, но смятат, че няма да е същото. Ян Линдгрен, който държи магазин за дрехи в града, казва: \"В началото бяхме отрицателно настроени. Но помислихме, че ще е добре, ако направят правилните неща от самото начало. Ако направят това, което казват, че ще направят.\" Новият магазин ще е по-малък, а на новото място планините няма да се виждат, отбелязва той. И представители на сами не са единодушни какво трябва да се направи - някои от тях също работят в мината и \"не е лесно да вземеш страна\", казва художничката Карола Гран.", "date": "2018.12.03", "title": "В Швеция цял град трябва да се премести до две години"}
{"url": "https://www.dnevnik.bg/sviat/2018/12/03/3355887_shefut_na_mi-6_rusiia_ne_biva_da_podceniava/", "text": "Ръководителят на британското външно разузнаване (МИ-6)  Алекс Янгър  отправи днес предупреждение към Русия. Москва не бива да не подценява решимостта на Великобритания да изобличава злонамереното поведение на други държави, подчерта Янгър, цитиран от \"Франс прес\". Той говори пред публика едва за втори път, откакто пое ръководството на МИ-6 през 2014 г. В слово, произнесено в неговата Алма матер, Университета \"Сейнт Андрюс\" в Шотландия, откъси от което разпространи британското външно министерство, той прикани \"Русия или коя да било друга държава, замислила да подкопае нашия начин на живот, да не подценява решимостта и средства ни или пък тези на нашите съюзници\". Янгър, известен още като \"Си\", припомни по-специално реакцията на Лондон и съюзниците му след  отравянето  с  нервнопаралитичен газ  на руския двоен агент  Сергей Скрипал  и дъщеря му в Солсбъри през март, за което те обвиниха Русия. Случаят предизвика тежка дипломатическа криза, безпрецедентно взаимно експулсиране на дипломати и нови икономически санкции срещу Москва. \"Намерението ни е руската държава да заключи, че каквито и ползи да си мисли, че извлича, те не си струват\", заяви той. Британският представител спомена също, че разузнавателните агенции се развиват в посока към \"шпионаж от четвърто поколение\", съчетаващ \"традиционните ни човешки умения с ускорена иновативност\" с оглед появата на заплахи, използващи размиването на границата между физическото и виртуалното пространство.", "date": "2018.12.03", "title": "Шефът на МИ-6: Русия не бива да подценява решимостта ни"}
{"url": "https://www.dnevnik.bg/tehnologii/2018/12/03/3355758_sonda_na_nasa_se_dobliji_na_kilometur_ot_benu_i_se/", "text": "Сондата OSIRIS-REx на НАСА се приближи максимално близо до астероида Бену и се подготви за кацане върху него. Американската космическа агенция излъчва на живо събитието и го определи като едно от големите ѝ постижения за последните години. От там обясниха, че влизането в орбитата на изключително малкия по размери астероид, който има диаметър 500 метра, е много трудно заради високата му скорост и тази на самата сонда. OSIRIS-REx се доближи на по-малко от километър от повърхността на Бену. По предварителна информация кацането на сондата върху астероида няма да се осъществи днес, а на 31 декември, като ще е за много кратко. Апаратът не просто ще проучва повърхността на Бену, но и ще вземе проба от него, която ще върне на Земята през 2023 г. Сондата има 5 основни научни инструмента, които ще ѝ помогнат в събирането на проби. Целта е апаратът да вземе възможно най-много мостри от астероида. Очакванията са сондата да успее да се натовари с между 60 грама и 2 кг материал от Бену. За целта тя няма да каца, а ще протегне роботизирана ръка с дължина около 3 м и за само 5 секунди ще събере каквото може. Мисията е на стойност 800 млн. долара. Сондата беше изстреляна през 2016 г.", "date": "2018.12.03", "title": "Сонда на НАСА се доближи на километър от Бену и се подготвя да вземе проби от него (видео)"}
{"url": "https://www.dnevnik.bg/bulgaria/2018/12/03/3355889_vuorujen_muj_e_nahlul_v_prezidentstvoto/", "text": "Въоръжен мъж на 72 години е нахлул в приемната на президентската администрация на бул. \"Дондуков\" в София тази вечер, съобщи БНР. Той не се държал агресивно, но заявил, че е въоръжен, съобщиха от МВР пред общественото радио. Мъжът е бил обезвреден от намиращия се наблизо екип на жандармерията. Пистолетът му е иззет. Задържаният е заявил, че искал президентът Румен Радев да му обърне внимание по негов проблем, но не уточнил какъв. Мъжът, който е криминално проявен, е отведен в Първо районно полицейско управление за изясняване на мотивите за действията му. По случая е образувано досъдебно производство.", "date": "2018.12.03", "title": "Въоръжен мъж е нахлул в президентството"}
{"url": "https://www.dnevnik.bg/sport/2018/12/03/3355870_futbolnata_asociaciia_na_angliia_obvini_klop_v/", "text": "Мениджърът на \"Ливърпул\" Юрген Клоп е с повдигнато обвинение от Футболната асоциация на Англия за лошо поведение в  дербито с \"Евертън\" . Причината е радостта, която германският специалист изрази при победния гол на Дивок Ориги. Клоп нахлу на терена при отбелязването на попадението и заради това получи обвинение от ФА. По-късно след края на мача мениджърът на червените се извини за поведението си. Той има срок до 18 часа британско време в четвъртък, за да отговори на обвиненията. \"Трябва да се извиня, защото не исках да покажа липса на уважение към съперника. Просто съм емоционален, мачът завърши драматично и не можах да се спра\", каза Клоп след дербито в неделя. Мениджърът на \"Евертън\" Марко Силва реагира спокойно на ситуацията и защити колегите си. Той уточни, че не е видял реакцията на Клоп. \"Не знам какво е правил, но сигурно при гол в шестата минута на добавеното време и аз бих реагирал така\".", "date": "2018.12.03", "title": "Футболната асоциация на Англия обвини Клоп в неприлично поведение"}
{"url": "https://www.dnevnik.bg/zelen/2018/12/03/3355810_zashto_zelenite_danuci_nosiat_politicheski_riskove/", "text": "Когато Еманюел Макрон дойде на власт, той постави околната среда в центъра на дневния си ред. 18 месеца по-късно гневът от тази политика подхрани протести, които са огромно предизвикателство за френския президент.  Размирници подпалиха коли и сгради  в центъра на Париж в събота след две седмици на протести, започнали отчасти заради по-високия акциз върху горивата, който според Макрон е необходим за борба с промените в климата. Някои от участниците в протестите призоваха президента да подаде оставка. Трудното положение на Макрон е нагледен пример за един сложен ребус: как политическите лидери да лансират политика, която ще е полезна за околната среда в дългосрочен план, без да причини допълнителни разходи за избирателите, което би могло да навреди на шансовете им за преизбиране? Това е въпрос, който стои пред лидерите в целия свят на фона на преговорите между делегати в  полския град Катовице тази седмица , в опит да се направи \"наръчник\" с детайли около прилагането на Парижкото споразумение за борба с климатичните промени от 2015 година. \"Разбираемо страните, където неравенствата са най-големи, са онези, където тези отстъпления са най-вероятни\", заяви по повод политическите рискове Франсоа Жемен, специалист по екологична геополитика в Университета по политически науки в Париж. Като назова изрично Италия, Съединените щати и Великобритания като държави, където има риск природозащитните ходове да предизвикат негативна реакция от страна на избирателите, той каза: \"Допускам, че това е една от причините, поради които популистките лидери са склонни да бъдат много скептични за промените в климата и екологичните мерки.\" Протестите във Франция вдъхновиха подобно движение  в съседна Белгия , където демонстранти излязоха по улиците в петък. В Канада също има протести, но не толкова мащабни, срещу плана на премиера Джъстин Трюдо да наложи федерален данък върху въглеродните емисии за провинциите, които не желаят да се борят срещу климатичните промени. Това, което някога бе възприемано от правителствата като преход към по-чисти енергии, от който всички печелят, сега изглежда повече като ситуация, която причинява разходи в краткосрочен план, със силни социални трусове, последвани от възможни печалби в дългосрочен. Друго предизвикателство, пред което са изправени лидерите, е за това как да използват постъпленията от политиките, замислени да помогнат на околната среда: трябва ли парите, събрани от въглеродни данъци, да бъдат използвани директно за борба с климатичните промени, или за запълване на дупките в националните бюджети? Въглеродни данъци След последните протести в Париж Макрон събра министри, за да обсъдят кризата, след като се прибра от Аржентина, където участва в срещата на върха на Г-20. Премиерът Едуар Филип пък се отказа от плановете си да отиде в Катовице за срещата на върха за климата. Макрон въведе нови въглеродни данъци, за да насърчи шофьорите да променят поведението си и да пазят околната среда. Френският президент смекчи някои от предизборните си обещания в областта на екологията, откакто встъпи в длъжност. Неговият популярен министър на околната среда подаде оставка през август заради мудния напредък в тази сфера. Макрон обаче  не показа особено желание за компромис , изправен пред протестите. Акцизът върху горивата е придружен от други мерки, включително стимули за насърчаване на хората да си купуват електромобили. Представяйки миналата седмица енергиен план за Франция в средносрочен план, Макрон \"подаде маслинова клонка\", като каза, че ще преразглежда цените на горивата на всеки три месеца, но допълни, че въглеродните данъци ще останат. Целта му е Франция да намали въглеродните си емисии с 40% до 2030 г. и едновременно с това да повиши употребата на по-чисти енергийни източници. Емисиите сега се увеличават и 75% от използваната във Франция енергия идва от изкопаеми горива. \"Когато говорим за действията на страната в отговор на предизвикателствата на климатичните промени, трябва да признаем, че сме направили малко\", заяви Макрон. Той каза още, че ще се бори, за да спаси Парижкото споразумение за климата, което има за цел да ограничи глобалното затопляне до между 1.5 и 2 градуса по Целзий - критичен праг. Учените са все по-обезпокоени, че страните не изпълняват своите цели, и ги призовават да бъдат по-амбициозни. Гражданите обаче са разтревожени за живота си в непосредствено бъдеще. \"Политики на преход\" В Канада, отговаряйки на въпроса как правителствата използват парите от въглеродни данъци, правителството на Трюдо обеща да върне средствата, събрани от провинциите, директно на данъкоплатците. Във Франция обаче по-голямата част от натрупаните приходи ще бъдат използвани за запълване на дефицита в националния бюджет. Това засили гнева срещу Макрон, когото левите му опоненти наричат \"президента на богатите\". От 34-те милиарда евро, които френското правителство ще събере от акциза върху горивата през 2018 г., само 7.2 милиарда са предвидени за природозащитни мерки. Саймън Далби, специалист по политическата икономика на климатичните промени в университета \"Уилфрид Лорие\" в Канада, казва, че е необходимо въглеродните данъци да бъдат част от по-общи мерки за променяне на начина на живот на хората, включително по-добър, \"по-зелен\" транспорт и сгради. \"Всичко опира да политиката на преход към един свят, който ще остави зад себе си изкопаемите горива - нещо, което трябва да бъде направено бързо, за да бъдат избегнати най-лошите от прогнозираните климатични промени през следващите десетилетия\", заяви Далби. Жемен каза, че е малко вероятно протестите във Франция да приключат в скоро време и че те може да избухнат и в други страни в момент, когато те предприемат по-решителни действия за емисиите. Опасността, заяви той, е бездействието или прекалено късното действие за предотвратяване на глобалното затопляне. В същото време политиците трябва да са в състояние да покажат, че действат справедливо и безпристрастно. /БТА", "date": "2018.12.03", "title": "Защо \"зелените\" данъци носят политически рискове"}
{"url": "https://www.dnevnik.bg/sport/2018/12/03/3355873_uefa_shte_premesti_macha_shahtyor_-_lion_zaradi/", "text": "Двубоят от груповата фаза на Шампионската лига между \"Шахтьор\" (Донецк) и \"Лион\" ще бъде преместен от съображения за сигурност, съобщи турнирният директор на УЕФА Джорджо Маркети. По думите му организацията няма да позволи провеждането на мачове в райони, в които е обявено военно положение. Мачът, който ще се изиграе на 12 декември, трябваше да се проведе в Харков. Армията в града, който се намира на около 30 км от руската граница, обаче беше мобилизирана, след като  Русия блокира Керченския проток .  \"Срещата между \"Шахтьор\" и \"Лион\" няма да се проведе в Харков, но все още не знаем къде\", каза Маркети след жребия за плейофите на Лигата на нациите. Сред обсъжданите варианти за провеждането на мача са Киев и Лвов, където \"Шахтьор\" играеше домакинските си мачове от 2014 до 2016 г. Двата отбора се изправят в директен сблъсък за място в осминафиналите в Шампионската лига. \"Лион\" има предимство в борбата за второто място, като французите имат седем точки, с две повече от \"Шахтьор\". Единствено победа ще класира украинския тим за елиминациите в турнира.  Преди седмица мачът от Лига Европа между  \"Ворскла\" и \"Арсенал\"  също беше преместен от съображения за сигурност. Двубоят трябваше да се проведе в Полтава, но се игра в столицата Киев.", "date": "2018.12.03", "title": "УЕФА ще премести мача \"Шахтьор\" - \"Лион\" заради военното положение в Украйна"}
{"url": "https://www.dnevnik.bg/biznes/2018/12/03/3355892_chez_zapochva_pregovori_s_indiiskiia_kandidat_za/", "text": "Партньорът на \"Фючър Енерджи\" в сделката за придобиването на българския бизнес на чешката енергийна компания ЧЕЗ - индийската India Power Corporation Ltd (IPCL), отново се връща в преговорите. Това става точно една година след фалита на търговеца на ток и 9 месеца след като чехите подписаха предварителен договор с \"Инерком България\" на Гинка Върбакова, отбелязва  \"Капитал\" . Пред изданието от чешката енергийна компания са заявили, че възнамеряват да започнат паралелни преговори с индийците, след като \"Инерком\" не е изпълнило предварителните условия по сделката и не е платило договорената сума в срок до 30 ноември. \"Въпреки че споразумението с \"Инерком\" остава в сила, ще започнем паралелни разговори с IPCL, които са следващият класиран кандидат, който вече потвърди своя постоянен интерес към закупуването на българските активи на CEZ\", заяви Алис Хоракова от пресслужбата на чешката компания. По-рано днес Върбакова обяви, че  \"Инерком\" има подкрепата на глобални инвестиционни банки за финализиране на сделката  за покупка на българския бизнес на ЧЕЗ. В края на ноември изтече срокът, в който според сключения през февруари предварителен договор \"Инерком\" се задължи да плати над 320 милиона евро. За България India Power не е идеалният купувач заради липсата на опит на европейски пазар. Но в сравнение с \"Инерком\" поне финансирането не изглежда неясно, отбелязва \"Капитал\".", "date": "2018.12.03", "title": "ЧЕЗ започва преговори с индийския кандидат за българските активи"}
{"url": "https://www.dnevnik.bg/sport/2018/12/03/3355899_basketbolistite_se_prostiha_s_nadejdite_za_svetovno/", "text": "Българският национален отбор по баскетбол допусна най-голямата си загуба в квалификациите за световното първенство в Китай през 2019 г. Възпитаниците на Любомир Минчев не успяха да повторят  подвига от първия мач с Франция  и в отсъствието на Александър Везенков и Дий Бост отстъпиха с 53:77 при гостуването си в Лимож. Поражението остави българите на петото място в групата с актив от четири победи и шест загуби. Националите имат минимални шансове за класиране на световното, като преди последните два кръга изостават от Русия (6-4) и Финландия (5-5), които ще спорят за третото място. Най-резултатен за българите беше Христо Захариев, който завърши с 13 точки и седем борби. С двуцифрен актив се отчете още Станимир Маринов. Той добави 11 точки, пет борби и три асистенции. Възпитаниците на Минчев започнаха колебливо двубоя. Националите оставяха много пространства в защита, а в играта им липсваше острота. Франция поведе със серия от седем точки, а по-късно преднината на \"петлите\" стана 11:3. Последва таймаут на Минчев, като прекъсването дойде добре за националите. Те влязоха в ритъм и намалиха изоставането си до края на първата част, която завърши 19:16 за французите. Играта на българите обаче бързо се срина, като възпитаниците на Минчев нямаха кош от игра до средата на втората част. Националите действаха под напрежение и започнаха да допускат много грешки и в двете фази. Французите се възползваха, като вкараха 13 поредни безответни точки. Почивката между двете полувремена дойде при 39:29 в полза на домакините. В началото на третата част българите заложиха на тактика със стрелба от дистанция. С две тройки на Венцислав Петков националите намалиха изоставането си на пет точки. В края на частта обаче загуба на концентрация от българите върна преднината на Франция – 56:45. В последната четвърт националите свалиха гарда и не оказаха съпротива. Българите ще завършат квалификациите с домакинство на Русия на 21 февруари и гостуване на Босна и Херцеговина три дни по-късно.", "date": "2018.12.03", "title": "Баскетболистите се простиха с надеждите за световно след тежка загуба от Франция"}
{"url": "https://www.dnevnik.bg/photos/2018/12/03/3355536_fotogaleriia_svetovnite_snimki_na_denia_-_3_dekemvri/", "text": "Модел представя част от  , САЩ.", "date": "2018.12.03", "title": "Фотогалерия: Световните снимки на деня - 3 декември 2018 г."}
{"url": "https://www.dnevnik.bg/sport/2018/12/03/3355915_georgi_petkov_e_obvinen_i_v_rasistki_obidi_ot_igrach/", "text": "Вратарят на \"Славия\" и националния отбор Георги Петков получи нови обвинения в неспортсменско поведение по време на  мача с ЦСКА . Те отново дойдоха от лагера на червените, но този път са свързани с обиди на расистка основа. В сайта си клубът от \"Българска армия\" съобщи, че нападателят Едвин Джеси е разказал пред отбора след двубоя, че Петков се е обърнал към него с думите \"F*cking black monkey\" (\"Ши*ана черна маймуна\"). \"След това резервният вратар на \"Славия\" е продължил с грубия език, но на български. Тези думи са чути и от хора от нашата скамейка\", допълват червените. През първото полувреме се стигна до напрежение, като камерите показаха остра реакция на Джеси към Петков. При прибирането към съблекалнята за почивката се видя и разговор между пресаташето на \"Славия\" Борислав Константинов и играча на ЦСКА. \"Като потвърждение на думите на Едвин Джеси човек от щаба на \"Славия\", станал свидетел на обидите на Петков, дойде да търси Джеси, за да му се извини лично за това, което е казал ветеранът по адрес на нашия футболист\", допълват червените. Още след мача Кирил Десподов каза, че е загубил уважението си към съотборника си в националния отбор Георги Петков.  Според думите му вратарят е извикал на Александър Александров: \"Счупи му крака\" , в ситуацията, при която бранителят беше изгонен след грубо влизане срещу Десподов. Дисциплинарната комисия към БФС привика Петков, Александров и Десподов в петък, като съобщи, че е била сезирана от Комисията по етика и феърплей.  Петков заяви пред \"Канал 3\", че може да обиди и да каже всичко, но не и да пожелае контузия на друг играч. Той добави, че дава Николай Бодуров и Станислав Манолев за пример на Десподов като хора, от които младият играч може да се учи на мъжество. \"Славия\" спечели с 1:0 срещата и остави ЦСКА на шест точки зад \"Лудогорец\". Феновете на ЦСКА от фенклуб \"Сектор Г\" обявиха, че преди предстоящия в четвъртък мач с шампионите ще има мирен протест. \"Призоваваме всеки, който може, да се включи в събитието. Време е да бъдем чути и видяни, защото гаврата със свещените четири букви, обединената червена общност и българския футбол не може да продължава повече\", пише в обръщението.", "date": "2018.12.03", "title": "Георги Петков е обвинен и в расистки обиди от играч на ЦСКА"}
