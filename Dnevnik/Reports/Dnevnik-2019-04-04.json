{"url": "https://www.dnevnik.bg/sviat/2019/04/04/3415278_sasht_obmisliat_da_predlojat_f-35_na_rumuniia_gurciia/", "text": "САЩ обмислят да разширят списъка на страните, на които може да продадат най-модерния си боен самолет F-35 и сред тях са Румъния, Гърция и Полша. Целта е тези партньори в НАТО да подсилят защитата си срещу Русия. Това заяви пред Камарата на представителите на американския Конгрес вицеадмирал Матиас Уинтър, който ръководи в Пентагона отдела за този проект. В писмено изявление, депозирано днес, той завява, че общо 5 държави може да попаднат сред тези, на които е позволено да имат F-35. Останалите са Испания и Сингапур. Новината съвпада с напрежението между САЩ и Турция, която е сред разработчиците на самолета. Причината е руската зенитна система С-400, която Реджеп Тайип Ердогат купи от Русия. Според Вашингтон интегрирането ѝ с F-35 ще позволи достъп до секретни елементи от самолета и руснаците да разберат как да го откриват с радарите си. Анкара продължава да настоява, че за нея въпросът за С-400 е приключен. Опитите Турция да бъде заместена в производството с друга държава, може да струва забавянето на 75 самолета, коментира американски официален представител, цитиран от \"Ройтерс\". Продажбите на оръжие от типа на F-35 за други държави представляват сделки между правителства, като Пентагонът играе ролята на посредник между чуждата държава и \"Локхийд Мартин\". Първата страна с F-35 стана Белгия, която подменя остаряващите F-16 срещу 4 млрд. долара. Договори вече имат Великобритания, Италия, Турция, Норвегия, Холандия, Австралия, Израел, Япония и Южна Корея. Други държави, които се интересуват от тази машина, са Финландия, Швейцария и Обединените арабски емирства.", "date": "2019.04.04", "title": "САЩ обмислят да предложат F-35 на Румъния, Гърция и Полша"}
{"url": "https://www.dnevnik.bg/sport/2019/04/04/3414779_vijda_li_se_kraiat_na_dominaciiata_na_ludogorec/", "text": "Лудогорец\"  загуби от ЦСКА и отпадна в четвъртфиналите  в турнира за Купата на България. Сам по себе си този факт не може да бъде толкова изненадващ, след като се случва за втора поредна година. В среща между двата големи фаворита за отличието е естествено да се очаква отпадане на един от тях. Загубата обаче дойде в момент, в който рядко се случва тимът от Разград да греши. По традиция съставът винаги е много концентриран, силен и солиден, влизайки в последните месеци от сезона. Този път обаче \"Лудогорец\" беше надигран по всички параграфи от ЦСКА и точно това повдига по-сериозните въпроси. Логично веднага се появиха въпроси вижда ли се краят на хегемонията на тима от Разград. След седем поредни титли този път \"Лудогорец\" изглежда уязвим. От другата страна феновете на ЦСКА веднага се ентусиазираха от победата и вече очакват тимът им да отправи сериозно предизвикателство към шампиона. Само след два дни предстои нов сблъсък между двата тима, този път за първенството. Въпреки че след това ще остават осем кръга до края на сезона, този мач може да покаже дали се задава смяна на караула в българския футбол. Играта на тима \"Лудогорец\" беше излекуван със собственото си лекарство, това можем да заключим след двубоя в Разград в сряда вечер. ЦСКА беше по-агресивният отбор и правеше това, което \"Лудогорец\" умее най-добре - печелеше топката в средата на терена и развиваше много бързо атаките си. Червените впечатлиха и по начина, по който пресират шампиона. Домакините бяха далеч от познатото си ниво. Дори и когато ЦСКА отпадна физически след 70-ата минута, тимът от Разград не успя да направи кой знае какво. Единственото чисто голово положение за 90 минути дойде в самия край, когато Вандерсон удари греда. \"Твърде рано е да говоря за причините за загубата, трябва да изгледам още веднъж мача. Не играхме този футбол, който можем. Твърде бързо губехме топката, а това е нашата сила - да контролираме събитията\", каза треньорът на шампионите Стойчо Стоев. \"Създадохме много условия за контраатаки. Прибързвахме с решенията си. Играхме и с доста дълги топки, което не е присъщо за нас. Хубавото е, че това не е мач за първенство\", допълни той. Големият проблем за \"Лудогорец\" в двубоя за купата се оказа не толкова загубата, а играта на отбора. За разлика от предходни поражения на свой терен, които са само две в последните 18 месеца, сега шампионите бяха надиграни. \"Лудогорец\" загуби и от \"Локомотив\" (Пловдив) на своя стадион в началото на август. Тогава обаче съставът, воден от Пауло Аутуори, пропусна няколко отлични шанса, а гостите от Пловдив вкараха с единствения си удар в двубоя. Предишната загуба на тима в Разград беше през сезон 2017-18 и тя отново беше от ЦСКА. Тогава червените обърнаха съперника си след изоставане с 0:1. В двубоя обаче гостите имаха голям късмет, защото до почивката \"Лудогорец изпусна половин дузина голови положения. Без паника Най-добрата новина за \"Лудогорец\" е, че изминалият мач не беше за първенство. Въпреки отпадането от Купата на България най-голямата цел пред шампионите си остава именно титлата. С оглед на показаното в сряда разградчани се нуждаят от голяма промяна в играта си, за да спечелят. Или поне да не правят толкова груби грешки в защита. Стойчо Стоев има и оправдание, след като най-стабилният му защитник Антон Недялков не игра, а именно от лявата зона на отбраната дойдоха големите проблеми. В мача в събота на линия от първата минута ще бъде и капитанът Светослав Дяков, който остана на пейката в сряда. Инерцията, която ЦСКА натрупа с победата за купата, както и настроението в червения лагер могат да се окажат проблем пред шампиона. С оглед на създалата се ситуация в Първа лига и минималната разлика между тях (3 точки), то в сметките на ЦСКА влиза и равенството. След това червените приемат шампиона на \"Българска армия\", където могат да разчитат и на домакинско предимство. \"Футболистите са свикнали да играят под напрежение. Трябва да коригираме нещата, за да изглеждаме различно в събота. Ще направя всичко възможно това да се случи\", каза Стойчо Стоев след двубоя. Изпълнителният директор Ангел Петричев също обеща тимът да изглежда по друг начин. Двубоят в събота ще има голяма цена. Евентуална победа на \"Лудогорец\" може до голяма степен да реши битката за титлата, но успех на червените ще направи оставащите кръгове много интересни.", "date": "2019.04.04", "title": "Вижда ли се краят на доминацията на \"Лудогорец\""}
{"url": "https://www.dnevnik.bg/politika/2019/04/04/3415043_gerb_pita_ninova_predlagala_li_e_na_mikov_30_mln_lv_za/", "text": "Предлагала ли е Корнелия Нинова 30 млн. лева на Михаил Миков, за да се откаже от лидерското място в БСП? Този въпрос зададе депутатът от ГЕРБ Тома Биков на председателя на левицата на извънредна пресконференция на партията. Тя беше в отговор на предшестващия брифинг на БСП. \"Задаваме този нов въпрос и чакаме отговора много бързо. Надяваме се да бъде с \"да\" или \"не\", каза Биков. Той добави, че в ГЕРБ имат доста сериозни източници на информацията за този случай. \"Ако замълчи, ще приемем, че отговорът е \"да\"‘. \"След като има претенцията да бъде морален стожер, нека отговори\", добави Биков. Той отказа да даде повече информация, но попита още \"откъде са дошли тези 30 млн. лева, биха били върнати и какви ангажименти са били поети?\". По-рано днес от БСП обяви, че от името на парламентарната група  ще внесат искане за отстраняването на председателя  на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев заради несъответствието между доходите и имотите му. По закон това може да стане с 48 депутатски подписа при тежко нарушение, установен конфликт на интереси или неизпълнение на служебните задължения, а левицата има 79 народни представители. Социалистите ще поискат и отстраняването на заместник-председателя на комисията Антон Славчев. И Пламен Георгиев, и Антон Славчев са избрани от парламента. Първият е номиниран за поста от ГЕРБ, а вторият - от началника си. Искането ще бъде внесено в Народното събрание утре, но депутатите от \"БСП за България\" няма да се върнат в пленарната зала за гласуването. \"По едно и също време с Корнелия Нинова сме били в СДС по времето, когато партията управляваше\", каза бившият син кмет на Пловдив и настоящ депутат от ГЕРБ Спас Гърневски. Той попита Нинова \"как като млада и синя активистка, успя да извърши приватизация на \"Техноимпекс\". \"Корнелия Нинова е единственият български политик, който над 200 пъти е засечен от СРС-та (специални разузнавателни средства - бел. авт.)\", заяви Гърневски. \"Най-важното, което искам да я попитам, е за \"кражбата на века\" в Пловдив. В периода от 15 юни 2006 година до 19 април 2007 година през Общинския съвет чрез зам.-министъра на икономиката и председател на борда на Пловдивския панаир Корнелия Нинова, градът и държавата изгубиха над 1.2 млрд. лева имоти\", добави Гърневски. \"Корнелия Нинова обикаля страната цялата в бяло с черната кобила и сее отрова в обществото\", каза още Гърневски. Той призова лидера на БСП да отговори на поставените ѝ въпроси, а не да се крие от телевизия в телевизия.", "date": "2019.04.04", "title": "ГЕРБ пита Нинова предлагала ли е на Миков 30 млн. лв. за лидерското място на БСП (видео)"}
{"url": "https://www.dnevnik.bg/razvlechenie/2019/04/04/3414817_video_hoakin_finiks_v_noviia_joker/", "text": "Феновете на актьора Хоакин Финикс, а и на образа на Жокера най-накрая получиха своя първи официален поглед към дългоочаквания нов филм \"Жокер\" на режисьора Тод Филипс, който бе представен по време на събитието CinemaCon в Лас Вегас. Финикс е един от последните големи актьори, които се превъплъщават в ролята, а за \"Уорнър Борс\" това е малко бягство от вселената на DC комикс гeроите, участващи в серия от взаимосвързани филми. Точно това отделяне дава и доза свобода на режисьора и актьора в главната роля, пише изданието \"Холивуд рипортър\", тъй като така няма да им се наложи да се притесняват от очаквания за поредица и могат да представят света на Готам Сити така, както го виждат те, а не така, както вече е бил изобразяван. Съдейки по трейлъра, филмът проследява не толкова действията на утвърдения вече образ на Жокера, колкото на неговия първообраз - комика, който се опитва да \"сложи усмивката на лицето си\", но впоследствие се превръща в злодей. Действието се развива през 80-те години, когато стендъп комикът Артър Флек - алтер егото на Жокера - постепенно се превръща в един от най-известните злодеи историята на комиксите. Макар да няма още подобни детайли от сюжета, много от киноанализаторите в Холивуд го сравняват с култови заглавия като \"Шофьор на такси\" на Мартин Скорсезе с участието на Робърт де Ниро. Скорсезе в началото трябваше да бъде и изпълнителен продуцент на лентата, затова и влиянието му вероятно не е случайно. Официалната премиера на филма е насрочена за 4 октомври.", "date": "2019.04.04", "title": "Видео: Хоакин Финикс в новия \"Жокер\""}
{"url": "https://www.dnevnik.bg/bulgaria/2019/04/04/3415050_vij_deteto_-_kampaniiata_v_podkrepa_na_deca_jertvi_na/", "text": "Всяко дете има основно право и нужда от стабилна и любяща връзка и с двамата си родители. Затова при раздяла в семейството детето трябва да продължи пълноценния си контакт и с майката, и с бащата. В много случаи на родителска раздяла в България обаче този интерес на детето е нарушен, а предприеманите от институциите мерки за защита на възможността детето да общува и с двамата си родители са неефективни. Това съобщава Българският хелзинкски комитет, който продължава  дарителската си кампания  в подкрепа на децата, станали жертва на родителско отчуждаване \"Виж детето\". Случаите, в които единият родител възпрепятства контактите на децата с другия, не са рядкост, но за тях не се говори публично и се знае малко. А за всяко дете отчуждението от родител е сериозна психологическа травма с тежки дългосрочни последици. Тя обикновено е резултат от целенасочено убеждаване на детето, че отчужденият родител е опасен и не заслужава любов. Крайните ефекти от подобно родителско отчуждаване за детския емоционален свят са ниска самооценка и самоомраза, липса на доверие, депресия, злоупотреба с вещества или други форми на пристрастяване. Изпадналите в тази ситуация деца са жертва на противопоставянето на двамата си родители, като в конфликта между възрастните болката, нуждите и най-добрият интерес на децата често остават пренебрегнати. С кампанията си Българският хелзинкски комитет иска да обърне вниманието на обществото към този проблем и да привлече вниманието на институциите върху мерките, които биха помогнали за по-ефективна защита на интереса, здравето и нуждите на децата да поддържат връзка и с двамата си родители, когато те са в процес на раздяла или са вече разделени.", "date": "2019.04.04", "title": "\"Виж детето\" - кампанията в подкрепа на деца, жертви на родителско отчуждение"}
{"url": "https://www.dnevnik.bg/bulgaria/2019/04/04/3415064_shefut_na_sledstvieto_shte_sudeistva_za_imotnata_mu/", "text": "Зам. главният прокурор и директор на Националната следствена служба Борислав Сарафов обяви пред агенция \"Фокус\", че ще окаже пълно съдействие на проверяващите от Националната агенция за приходите (НАП) и антикорупционната комисия. По-рано днес  главният прокурор Сотир Цацаров разпореди на Върховната касационна прокуратура проверка  на информацията от публикации в медиите за придобити недвижими имоти от Пламен Георгиев, председател на антикорупционната комисия, от сина на Борислав Сарафов – директор на Националната следствена служба и заместник на главния прокурор по разследването, и от съпругата на Лозан Панов – председател на Върховния касационен съд, извършване на проверки по реда на Закона за съдебната власт. По случая със сина на Борислав Сарафов медийните публикации се изпращат на антикорупционната комисия. На данъчната администрация в София е възложена ревизия на сина на Сарафов, за да се установи има ли съответствие между получените доходи и имущественото състояние. Според публикация в сайта \"Биволъ\" синът на шефа на Националната следствена служба Боби Борислав Сарафов, който е роден през 1997 г., има апартамент, ателие и гараж на обща стойност 540 хил. лв. Те са придобити през 2018 и 2019 г. \"Съдействието ми ще се изрази в своевременно представяне на цялата изисквана документация. Категорично декларирам, че всичките ми действия са в рамките на закона и не противоречат на морала. Доходите и имуществото - моите и на членовете на моето семейство, са декларирани по надлежния ред\", обясни Сарафов пред \"Фокус\". От изявлението му се разбира, че няма да послуша  препоръката на премиера Бойко Борисов , който призова шефът на антикорупционната комисия (КПКОНПИ) и другите, замесени в скандала с покупка на имоти на цени под обичайните за пазара, да подадат оставки или да излязат в дълъг отпуск, докато органите направят съответните проверки. Борисов нарочно не назова името на Пламен Георгиев и на останалите, за които се разбра, че са купили евтини жилища, тъй като \"били чувствителни\". Минути след изказването на Борисов  Пламен Георгиев обяви, че излиза в отпуск  до приключване на проверката.", "date": "2019.04.04", "title": "Шефът на следствието ще съдейства за имотната му проверка, но няма да излиза в отпуск"}
{"url": "https://www.dnevnik.bg/analizi/2019/04/04/3415041_bezsilnata_iarost_na_bulgarina/", "text": "Скандалът около комисията с кабалистичното съкращение КПКОНПИ приведе българския гражданин в обичайното му състояние: безсилна ярост. Тук не обсъждам дали г-н  Пламен Георгиев  е виновен или не. Обсъждам единствено състоянието, в което периодически бива приведено българското гражданско общество. Всичко било законно - случайно човекът просто единствен има достъп до покрива на блока си и е решил да построи там барбекю и джакузи, тъй както добрите планинари решават да построят заслон за гладни животни в планината. И ако не е предприел нищо срещу Цветанов, Рашидов, Цачева и сие, които са го назначили на този пост, това е, защото така е преценил от дълбините на моралната си същност. Ако пък споменатите гербаджии са гласували специална поправка на закона заради фирма \"Артекс\", това няма никаква връзка с апартаментите им и само някакви параноични журналисти могат да се ровят в личния бит на хората. Е, моралът малко куца, а според г-н Борисов пък куцала естетиката, защото не било красиво. Накрая г-н Георгиев ще покани съседите на по едно джакузи на общата тераса и работата ще се оправи. Ето това усещане за безпомощност е основният инструмент, с който ни управляват. Не можем да предприемем каквото и да било - в закона има две запетайки, които ни връзват ръцете. Сори, може да ви се вижда неморално и некрасиво, но - ето ги запетайките, ще ги покажем на камерата! Пък нека демокрацията да казва еди-какво си, а Европейската комисия - едни други неща, а пък глобализацията съвсем трето. Състоянието на безсилна ярост свежда българското гражданство до тихо псуване пред телевизора с демократичните инструменти на ракията и салатката. Нали си представяте какво би станало при тази серия от скандали в други страни как биха изглеждали улиците, колко автомобили щяха да горят? Ще кажете слава Богу, дай да си караме кротко, че от протести полза няма, нали видяхме. Но безсилната ярост има и друго следствие. Ние периодически започваме да се оглеждаме за нови лидери, които да разчупят лабиринта на норми и закони и най-после да върнат смисъла на понятието политическа воля. И пак така периодически те ни ги подават. Нали си давате сметка, че самата тази комисия беше форма на много необичайно законодателство уж за справяне с корупцията отвъд запетайките на закона? На сцена се редят едни такива решителни юнаци, които обещават да въведат ред pereat mundus ( ). Громят статуквото, преобръщат лошите закони, сменят кадри с едни морални хора. А обществото пуска пара, после отново се връща към състоянието на безсилна ярост и споменатите инструменти на демокрацията и се лута между \"Нищо не може да се направи\" и \"Дай да не правим нищо, че става по-лошо\".", "date": "2019.04.04", "title": "Безсилната ярост на българина"}
{"url": "https://www.dnevnik.bg/bulgaria/2019/04/04/3415089_angelkova_shte_postupi_kakto_reshi_borisov/", "text": "Министърът на туризма Николина Ангелкова отдаде твърденията на лидера на НФСБ Валери Симеонов за това, че  е купила апартамент на по-ниски от пазарните цени , на неговите \"силни чувства\" към нея. Двамата влизаха неколкократно в конфликт във вижданията си за управлението на туризма докато Симеонов беше вицепремиер. Тя заяви, че ще се съобрази с всякакво решение за нейното бъдеще на премиера Бойко Борисов, но добави, че още утре ще представи всички документи за имотната си сделка. \"Не съм говорила с г-н Борисов, веднага ще се чуем и всичко, което разпореди, аз ще го направя\", каза министърът. Ангелкова направи кратко изявление на летище София след връщането си от международен форум в Севиля въпреки че името й не беше назовано пряко от Симеонов. Тя каза, че жилището е дарение от родителите й и е купено в груб строеж през 2008 г. То е от 116 кв. м плюс мазе и гараж. Платени са 75 хил. лв. лични средства на родителите й като министърът на няколко пъти подчерта, че акт 14 означава не само още разходи, но и риск за купувача дали строежът въобще ще бъде завършен. Ангелкова каза, че още преди сделката е поръчала независима пазарна оценка и тя е на същата сума, която в крайна сметка е била платена. Министърът добави, че данъците са платени върху тази сума, а не върху данъчната оценка. Поясни обаче, че в имуществената й декларация през 2011 г. погрешно е записана данъчната оценка. Жилището е в софийския кв. \"Овча купел\".", "date": "2019.04.04", "title": "Ангелкова ще постъпи както реши Борисов"}
{"url": "https://www.dnevnik.bg/sport/2019/04/04/3414983_mik_shumaher_ne_iska_da_burza_s_vlizane_vuv_formula_1/", "text": "Влизане във Формула 1 още през следващата година не стои на дневен пред пред Мик Шумахер. Това каза германският пилот, след като в продължение на два дни  тестваше за \"Ферари\"  и \"Алфа Ромео\" след Гран при на Бахрейн. Синът на седемкратния световен шампион Михаел Шумахер, дебютира във Формула 2 през уикенда и веднага след това се качи в болид от най-престижната автомобилна надпревара. Мик Шумахер стана и част от академията за пилоти на \"Ферари\" и е свързван с място във Формула 1 от следващата година. \"Искам да вляза във Формула 1 като завършен пилот, а не да бързам. Затова не мисля, че още през 2020 г. ще съм готов. Това е голяма стъпка, която трябва да се направи внимателно. Този тест обаче ми беше много полезен и ще използвам много неща във Формула 2\", каза Шумахер. Зад волана на \"Ферари\" SF90 германецът записа втори резултат зад Макс Верстапен в първия ден от тестовете. В сряда той пилотираше \"Алфа Ромео\" и остана шести, но с идентично темпо с това, което имаше с \"Ферари\". В двата дни Шумахер завъртя общо 126 обиколки. \"Тепърва имам да се уча много с болидите от Формула 2. Предстои ми едва второ състезание за годината и още не знам какво да очаквам. Зареден съм обаче с много енергия и желание да се уча и развивам\", добави германецът, който през 2018 г. стана шампион в европейската Формула 3.", "date": "2019.04.04", "title": "Мик Шумахер не иска да бърза с влизане във Формула 1 през 2020 г."}
{"url": "https://www.dnevnik.bg/tehnologii/2019/04/04/3415100_video_kitaici_demonstriraha_bezpilotno_taksi_vuv_viena/", "text": "Австрийска авиационна компания и китайският ѝ партньор демонстрираха днес за пръв път в Европа своето безпилотно \"летящо такси\". Това стана на терена на футболния стадион \"Дженерали арена\" на местния клуб \"Аустрия\". Апаратът се издигна благодарение на 16 двигателя и остана във въздуха по-малко от минута. EHang 216 е двуместен, тежи 340 кг и е дело на австрийската FACC (притежавана от миналата година от китайската група AVIC) в партньорство с китайския производител на дронове EHang. Според Дерик Шион, един от основателите на EHang, машината е тествана многократно и е готова за масово производство. Според създателите на подобни апарати удобството им е и в това, че не се нуждаят от писта и могат да превозват както хора, така и промишлено оборудване и спешни медицински доставки. Но австрийски фотограф, присъствал на демонстрацията, сподели за \"Ройтерс\", че по-висок човек трудно би се събрал в пространството в кабината. Изпълнителният директор Роберт Махтлингер казва, че EHang 216 може да се движи с до 150 км/ч в продължение на 30 минути. \"В зависимост от товара може да измине между 50 и 70 км\", добави той, цитиран от агенцията. От FACC казват, че вече са получили няколко хиляди заявки за пътническия дрон с цена от 300 000 евро. Най-голямо е търсенето в Китай. \"От техническа гледна точка пътуването в градска среда без пилот е възможно. Това не е мечта, а реалност още днес\", заяви Махтлингер. \"Това, което ни спъва, са регулациите.\" Според него законите, регулиращи автономни летящи устройства, би трябвало да регулират правилата за движение и да изискват те да поддържат непрекъсната комуникация със самолети и хеликоптери.", "date": "2019.04.04", "title": "Видео: Китайци демонстрираха безпилотно такси във Виена"}
{"url": "https://www.dnevnik.bg/biznes/2019/04/04/3415137_bjudjetnata_komisiia_izslusha_kandidatite_za/", "text": "Осигуряване на финансова стабилност в небанковия финансов сектор чрез повече контрол, хармонизация на регулаторната рамка с европейското законодателство и комуникация с браншовите организации и потребителите. Това е приоритетът, към който заявиха, че ще се придържат в работата си номинираните за заместник-председатели на Комисията за финансов надзор (КФН) Мария Филипова и Илияна Христова, съобщи \"Капитал\" след като двете бяха представени пред депутатите в парламентарната комисия по бюджет и финанси днес. Предстои предложените от новия председател на КФН Бойко Атанасов за негови заместнички да бъдат гласувани в пленарната зала. В изказването си пред депутатите Филипова се обяви за още по-твърд курс към нелицензираните инвестиционни посредници, опитващи да работят на българския пазар, и заяви готовност да търси сътрудничество с международните институции за защита на капиталовия пазар и потребителите от негативи, свързани с излизането на Великобритания от Европейския съюз. Кандидатът за ръководител на застрахователния надзор Илиана Христова също се ангажира с по-голям контрол в сектора. Като дългогодишен директор на Териториалната дирекция на НАП в София тя акцентира върху необходимостта от превантивен контрол на застрахователите с цел предотвратяване в зародиш на кризи като тази с кипърския \"Олимпик\" и мониторинга на България в системата за застраховки в чужбина \"Зелена карта\". Според нея потребителите на застрахователни услуги се нуждаят от информационни кампании, защото не всички са наясно какво именно плащат, особено по задължителните полици. ", "date": "2019.04.04", "title": "Бюджетната комисия изслуша кандидатите за зам.-председатели на финансовия регулатор"}
{"url": "https://www.dnevnik.bg/tehnologii/2019/04/04/3415139_a1_suobshti_za_fishing_ataki_kum_neini_abonati/", "text": "Абонатите на мобилния оператор А1 са били жертва на фишинг атака, съобщиха от компанията. Става въпрос за съмнителни SMS-и от чужбина, в които е имало линк, при последването на който са изпращани текстови съобщения до чужбина. Така клиентите са били финансово ощетявани. От А1 призовава своите абонати да бъдат бдителни и да не отварят SMS-и от международни номера със съмнителен произход и линковете в тях. Екипът на компанията уверява, че прави всичко възможно за спирането на тези т. нар. фишинг измами, като те вече са подадени за проверка към компетентните държавни органи.", "date": "2019.04.04", "title": "А1 съобщи за фишинг атаки към нейни абонати"}
{"url": "https://www.dnevnik.bg/bulgaria/2019/04/04/3415144_bulgarskite_evrodeputati_paketut_mobilnost_niama_da/", "text": "Пакетът \"Мобилност\" няма да бъде приет в рамките на мандата на настоящия Европейски парламент. Това обявиха в декларация до медиите 16 от 17-те български евродепутати. Единственият, който не се е подписал под декларацията, е Николай Бареков. По-рано днес  Европейският парламент прие на първо четене промените в правилата за международните пътни превози . Гласувани бяха три законопроекта и бяха отхвърлени над 1000 предложения за допълнения към тях. Отхвърлени бяха предложенията за отлагане на гласуването и възраженията за процедурата на гласуване. Веднага след това българските евродепутати заявиха, че ще се опитат да предотвратят гласуването на пакета на второ четене от сегашния състав на Европейския парламент. \"Предстоят преговори между Европейския парламент, Европейската комисия и Съвета на ЕС – т.нар. \"триалог\". Те не биха могли да приключат с финално споразумение преди последното заседание на ЕП, което е само след 10 дни и което трябва да одобри всяко финално решение. Това означава, че съдбата на този пакет ще бъде в ръцете на следващия парламент, който ще има различен състав и нови докладчици. Ходът на преговорите ще зависи от неговата политическа воля\", пише в декларацията на българските евродепутати, която беше разпространена от екипа на Петър Курумбашев. Те припомнят, че днес почти половината евродепутати са гласували отново за отлагане на вота, като според тях по този начин се е стигнало до фактическо разделение между страните от центъра и географската периферия. \"С оглед на предстоящите преговори между институциите призоваваме българското правителство да проведе много активна дипломатическа работа в съвета в защита на българската позиция и българските национални интереси. В процеса на разглеждане, дебати и гласуване на досието в ЕП бяха допуснати редица процедурни нарушения и прецеденти. Резултатът от гласуването доведе и до приемането на редица противоречиви текстове по същество в преговорната позиция на ЕП. Това дава на България възможност в перспектива да оспори крайния законодателен акт пред Съда на ЕС\", завършва декларацията.", "date": "2019.04.04", "title": "Българските евродепутати: Пакетът \"Мобилност\" няма да бъде приет от настоящия европарламент"}
{"url": "https://www.dnevnik.bg/sviat/2019/04/04/3413264_na_izborite_erdogan_plati_visoka_cena_za_problemite_v/", "text": "Турският президент Реджеп Ердоган доминира политическата сцена на страната в продължение на повече от 15 години, но плати висока цена за икономическия срив и ще направи промени в кабинета си, за да ограничи щетите. Това казва пред агенция \"Ройтерс\" високопоставен източник от неговата Партия на справедливостта и развитието (ПСР). Ердоган  загуби столицата Анкара  на изборите миналата неделя, а вероятно и Истанбул – двата бастиона на партията, откакто той е на власт от 2003 г. Загубите дойдоха след двумесечна кампания, в която той понякога се появяваше на по осем различни събития дневно, наричаше опонентите си \"терористи\" и предупреждаваше, че вотът е \"на живот и смърт\", макар изборите да бяха само за местна власт. По времето на Ердоган  Турция преживя бърз икономически ръст, придружен със строителен бум и евтини заеми, които повишиха стандарта на живот. Това разшири базата поддръжници на ПСР далеч извън  консервативните и религиозни турци.  Но икономическите проблеми подкопаха подкрепата за партията, след като миналата година лирата поевтиня спрямо долара, инфлацията скочи до 20%, безработицата се повиши, а икономиката влезе в рецесия. Сега няколко различни източници на \"Ройтерс\" от ПСР твърдят, че Ердоган ще предприеме промени в правителството, но не влизат в подробности какви. Реформи, но какви В неделя вечерта президентът обеща да проведе икономически реформи на принципа на свободния пазар преди следващите общи избори след 4 години. Икономисти припомнят, че той е правил такива обещания след всички вотове през последните години и винаги се фокусира върху краткосрочното овладяване на положението. Този път възможностите му са ограничени – той трябва да поддържа уязвимата валута и да рестартира забавящата се икономика. Според Улрих Лайхтман от \"Комерцбанк\" властите имат възможност да увеличат правителствените разходи, без да смъкват  цената на лирата , но валутната политика не вдъхва доверие. Стабилността Първо като премиер, а после като президент Ердоган събра подкрепата на  обикновените турци , благодарни за стабилността и растежа, на либералите, доволни от ограниченията, наложени на армията, и на кюрдските групировки, които започнаха мирни преговори с Анкара. Но сега единствените му съюзници са в Партията на националистическото действие; бившите му партньори едва ли биха искали да се обвързват с човек, който ги свързва с терористи. \"Той сам се вкара в ултранационалистическия ъгъл по отношение на политическите съюзи\", коментира анализаторът Гарет Дженкинс. Хоризонтът му на действие е свит до краткосрочни визии, сочи анализаторът. Пораженията в Анкара и Истанбул са знак, че той е изгубил чара си, макар коалицията му с националистите да спечели 51% от националния вот. \"Той може да дръпне спирачката леко, да забави спада. Но мисля, че сме свидетели на още един километричен камък в упадъка му. Не виждам как някога би си върнал популярността.\"", "date": "2019.04.04", "title": "На изборите Ердоган плати висока цена за проблемите в турската икономика"}
{"url": "https://www.dnevnik.bg/sport/2019/04/04/3415140_snimka_na_denia_garet_sautgeit_zasluji_orden_na/", "text": "Селекционерът на националния отбор на Англия Гарет Саутгейт беше удостоен със званието офицер на Ордена на Британската империя. Той получи отличието за заслуги във футбола, след като под негово ръководство \"Трите лъва\" стигнаха до четвъртото място на световното първенство в Русия през миналото лято.", "date": "2019.04.04", "title": "Снимка на деня: Гарет Саутгейт заслужи Орден на Британската империя"}
{"url": "https://www.dnevnik.bg/intervju/2019/04/04/3413879_ivo_hristov_strategicheskiiat_suvet_kum_prezidenta_e/", "text": "- Всеки следващ ден доказва дълбоката криза на българското общество. \"Апартаментгейт\" осветли неколцина овластени, които са се облажили с луксозни имоти на ниски цени. Но тъкмо те, овластените и изобличените, по закон назначават комисията (КПКОНПИ), която се очаква да ги проверява. А тя дори няма разследващи функции. За капак самият й ръководител е визиран от друг скандал, но той отказва да се оттегли, за да бъде проверен. Ето как един скандал е фокусирал в себе си неефективната система за борба с корупцията, моралният дискредит на политическата класа и атрофията на институциите, които зависят от сенчести фактори. Всичко това президентът Радев посочваше още преди законът да влезе в сила. Ако погледнем обществото, ще констатираме, че всички системи са в криза. Българинът си доплаща за здраве, не разчита на полицията, нито на съда. В масовия случай българинът бяга в чужбина или се затваря в себе си. Демографската криза е отражение на националното униние. Политиката се превърна в най-големия бизнес, клиентелизмът уби инициативата. Очевидна е нуждата от отчетлива алтернатива: институционална реформа и нов бизнес модел, който да освободи конкуренцията. Нов поглед към живота ни също. Понятието човешко развитие трябва да измести икономическия растеж като основен параметър за оценка на напредъка ни като общество. Растеж може да имаме и на фона на нарастваща бедност и пауперизация. ООН има индекс за човешко развитие, който отчита продължителността на живота, нивото на образование и жизнения стандарт. Време е да инвестираме в хората, ако искаме те да са мотивирани да инвестират живота и усилията си в българския проект. Как искаме да съхраним живота в села без доктори и училища? Нужна е волева регионална политика, която не почива само на икономически съображения, а отчита и човешките, националните, културните, природните и други фактори. Опростенческото неолиберално мислене доведе до социална некроза на цели региони. Сега животът се концентрира в няколко града, останалите вегетират. \"Проектното мислене\" трябва да бъде заместено от политика с дълъг хоризонт. Това ще се опита да направи съветът. - Келепирджийската употреба на властта отвращава българите. Но дали това ще ги накара да гласуват и как ще бъдат преброени гласовете им е друг въпрос. Пасивното възмущение не може да промени обществото, а само да подхрани колективното угнетение. Време е да излезем от него. - Не мисля, че е въпрос на стратегия, а на конкретни мерки. Впрочем механизми има и в действащото законодателство, но липсва воля. Няма воля в институциите, но няма воля у българите, които преживяват политиката с дистанционното в ръка. Нужен е постоянен обществен натиск. - Това са хора компетентни, обществено ангажирани, които имат доблестта на свободомислието, която напоследък е дефицитна. Виждате как почти целият български коментариат, този пролетариат на аналитичния труд, гравитира около лобистки НПО или се занимава с банална пропаганда. Идейният дебат у нас се свежда до мантри като \"стабилността\" и дилеми като \"ние или комунистите\". Време е да надмогнем инфантилните \"страшилки\" и да мислим свободно, гъвкаво, ценностно, а не идеологизирано. - Всеки от членовете на съвета отстоява мнението си на своето поприще. Що се отнася до президентът, той брани законността, която е обект на постоянни атаки. Радев върна лобистки закони, спести десетки милиони на държавата с успешното вето над промените в Закона за приватизацията и следприватизационния контрол. Президентът предложи идеи за действен антикорупционен орган, които времето, както виждате, потвърждава. Радев издигна идеята за национално единение около основни ценности: суверенитет, демокрация, историческо помирение. Що се отнася до генерал Де Гол, той е най-изчистеното въплъщение на разбирането за суверенитет, национален интерес и визионерска дързост. Считам, че България има спешна нужда от реабилитация на тези три елемента, които се пренебрегват от десетилетия. - Не, съветът е идейна лаборатория. Правителството предполага управленски кадри. Макар последните набори от министри да не съответстват на никакъв ясен критерий. - Със сигурност е. Съветът не пречи, а разширява сегашните ми отговорности с нови предизвикателства, но при подкрепата на висококвалифицирани хора. - Отстоявах каузи и преди да се озова в политиката, което не планирах. Но каузите си остават същите: съхраняването на българската демокрация, която сега е на командно дишане, възвръщането към основополагащите ценности на справедливостта и законността. Хората са повече от \"човешки ресурси\", HR, както е прието да ги третират напоследък. Затова политиката трябва да се прави с мисъл за екологията, културата и хуманизма, който е в гените на Европа, но който икономическата логика зачерква като неизмерима и излишна абстракция.", "date": "2019.04.04", "title": "Иво Христов: Стратегическият съвет към президента е идейна лаборатория"}
{"url": "https://www.dnevnik.bg/sviat/2019/04/04/3414188_suglasni_sme_che_ne_sme_suglasni_veche_e_norma_za_g-7/", "text": "Външните министри от Г-7 се събират в петък във Франция, за да подготвят срещата на върха през август, но отсъствието на американския държавен секретар Майк Помпейо подчертава колко трудно е станало постигането на съгласие между съюзниците. Десет месеца след като американският президент  Доналд Тръмп осуети усилията  на останалите лидери да  демонстрират единен фронт , като си тръгна по-рано от срещата, не пожела да подпише съвместно комюнике и си позволи да критикува канадския си домакин, висшите дипломати се стараят да избегнат повторение на епизода. Франция, която пое ротационното председателство на групата на най-големите индустриални държави, ограничи амбициите си, разчитайки на дребни стъпки на напредък в сфери, където консенсус може да бъде постигнат лесно, като заплахите на киберпрестъпността за демокрацията и справянето с неравенствата между мъже и жени. \"Идеята е да не губим енергия по безсмислени текстове, като желанието на (президента) Еманюел Макрон е нашето председателство да направи възможен напредък по конкретни теми\", заяви висш френски дипломат в навечерието на срещата в морския курорт Динар в Бретан. Освен САЩ и Франция в министерската среща участват Япония, Германия, Великобритания, Италия, Канада и Европейският съюз. Тя има ключовата цел да гарантира, че когато лидерите се срещнат в Биариц през август, между тях горе-долу ще има съгласие. Разногласията обаче между САЩ и европейските им съюзници, особено за търговията, климатичните проблеми и ядрената сделка с Иран, означава, че там, където някога е имало съгласие между тях, сега се търсят допирни точки. \"Г-7 се превърна в ООН на демокрациите - същото разцепление и блокиране\", каза Доминик Моаси, специален съветник към Френския институт за международни отношения (IFRI), мозъчен тръст в Париж. \"Можем ли да съгласуваме обща позиция за  Русия, Китай, Близкия изток ? Само ограничаваме щетите\", каза той. Държавният департамент не уточни по каква причина Помпейо няма да участва, макар че няма други ангажименти в графика си. Първият му заместник Джон Съливан ще го замени в широките дискусии, включително за кризата във Венецуела, дестабилизиращото поведение на Иран в Близкия изток и денуклеаризацията на Северна Корея, обяви Държавният департамент. \"Като символ това изпраща доста неприятно послание: Помпейо си има по-важна работа\", каза опитен дипломат от Г-7, базиран в Париж, и добави: \"САЩ са в изолация, но те диктуват темпото, а ние се нагаждаме\". /БТА", "date": "2019.04.04", "title": "\"Съгласни сме, че не сме съгласни\" вече е норма за Г-7"}
{"url": "https://www.dnevnik.bg/sport/2019/04/04/3410630_nevidimiiat_uspeh_deistvat_li_globite_za_psuvane_po/", "text": "С тези думи и остро осъждане на вулгарния език по стадионите  \"Славия\" призова БФС за подкрепа след мач с \"Левски\" през есента на 2017 г . Десетина дни по-късно футболният съюз наложи първите си глоби за псуване по стадионите. Още тогава  БФС понесе упреци, че това е форма на рекет  за допълнително събиране на средства от клубовете. Отговорът беше, че така ще се подобрят атмосферата и изживяването на стадионите. Година и половина по-късно няма изгледи атмосферата по трибуните да се е променила значително. БФС обаче вече е събрал над 130 000 лева от глоби само по този параграф. Кого глобяват В дисциплинарния правилник на БФС за този сезон е записано, че \"за обидни и нецензурни скандирания от публиката на футболния клуб участник в среща се налага имуществена санкция на съответния футболен клуб в размер на 1000 лева\". За Втора лига глобата е 250 лева. Данните, които \"Дневник\" събра от изнесените доклади на дисциплинарната комисия към футболния съюз, показват, че до момента са наложени общо 129 глоби в Първа лига и осем във Втора лига. \"Левски\" е водач, като заедно с ЦСКА са отговорни за близо половината от наложените глоби. Двата клуба са санкционирани по тази графа почти след всеки кръг. Важен въпрос е кой и как решава кои привърженици прекрачват добрия тон. Ключова е ролята на делегата на мача, който описва в доклада си евентуални провинения. От БФС уточниха пред \"Дневник\", че \"глобите и наказания се налагат при масови нецензурни скандирания от трибуните\". Данните показват, че само три клуба от елита не са глобявани за вулгарни скандирания - \"Септември\", \"Верея\" и \"Дунав\". Ако липсата при първите два може да се обясни с това, че нямат организирана фенска маса, то интересен остава само примерът на клуба от Русе. От \"Дунав\" отчитат, че диалогът с феновете по отношение на организацията на мачовете е с основно значение за положителните резултати по трибуните. \"Преди началото на сезона беше проведена среща между председателя на Управителния съвет на ФК \"Дунав\" д-р Симеон Симеонов, охранителната фирма, отговорна за сигурността по време на домакинските срещи, и фенклуба \"Дунав завинаги\". На нея бяха обсъдени възможностите за подкрепа на русенския клуб и как тя да се осъществява само с позволени средства. Освен това клубът на привържениците има постоянен диалог със служителите в клуба, а чести негови гости са треньорът Людмил Киров и футболисти от основния му състав\", обявиха от клуба пред \"Дневник\". Ведра ли е атмосферата Според футболния съюз глобите носят желания ефект. \"Принципът за налагане на глоби и наказания от БФС за употреба на вулгарни и нецензурни скандирания по стадионите е част от генералния стремеж към подобряване на обстановката по време на футболните мачове, който се подкрепя от всички участници във футболния ни живот – клубове, треньори, футболисти, ръководители, функционери и привърженици\", заявиха от БФС пред \"Дневник\". \"Въвеждането на споменатите глоби беше стъпка именно в тази посока. Практиката през последната година и половина показва, че мерките вече имат реален ефект и привържениците у нас постепенно се доближават до нормите на европейско поведение\", посочват от футболния съюз. Те отчитат, че \"редица водещи български клубове също вече работят активно по този проблем чрез различни инициативи като обособяването на \"семейни сектори\" на своите съоръжения, оптимизиране на пропусквателния режим на входовете и др\". \"БФС подкрепя всички техни усилия и резултатът вече е налице – през последните две години глобите за невъздържано поведение, хвърлянето на бомбички, паленето на факли и димки, използването на вулгарни скандирания в професионалния ни футбол постепенно намаляват. Разбира се, процесът изисква време и усилия от всички участници във футболния живот, но ние сме убедени, че сме на прав път\", казаха още от БФС. Членът на изпълнителния комитет на футболния съюз Венцислав Стефанов, който беше в основата на въвеждането на глобите, обаче заяви, че е спорен ефектът от мярката. \"Глобяваме клубовете, но феновете не ги трогва. Целта беше превантивна и клубовете да вземат мерки\", каза президентът на \"Славия\" пред \"Дневник\", като изтъкна, че белите почти нямат проблем с подобни провинения. Според него с псуването и вулгарния език феновете изразяват само собственото си безсилие, вместо да помагат на отборите си. По думите му проблемът идва от първите седем години на запалянковците. Промяна не вижда и председателят на Националния клуб на привържениците (НКП) на \"Левски\" Степан Хиндлиян. Той каза пред \"Дневник\", че глобите са средство за събиране на пари от отборите с публика. \"Ако идеята е била да се превъзпитава публиката, то това е тежко лицемерие. Венцислав Стефанов умее да предизвиква вниманието на феновете. Не може запалянковците да спрат да псуват, преди Стефанов да спре да говори глупости. Аз като потребител как да огранича неговите простотии? Значи те могат да са арогантни, да  излизат с фланелка на Путин , да ни нарича наркомани, а след това ни глобяват за псуване\", заяви Хиндлиян. И допълни, че трябва да се подобри и самият футболен продукт. Ще има ли още \"Дълбоко вярваме, че като цяло българската футболна публика е интелигентна, отговорна и възпитана. Нашият стремеж не е да я \"превъзпитаваме\", а да отправим послание към онези малки и изолирани групи от привърженици, които понякога си позволяват да прекрачват границите на нормалното поведение – по този начин те вредят на собствените си отбори и на футбола като цяло\", казват от БФС. От футболния съюз не изключват и въвеждането на допълнителни мерки за борба с нерегламентираните прояви по стадионите. \"Част от тях са задължителното поставяне на охранителни камери на входовете и по трибуните на стадионите от следващия сезон в Първа лига\", допълват от организацията. Така по всичко изглежда, че БФС ще продължава да глобява клубовете за нецензурни скандирания в очакване атмосферата и изживяването по стадионите да станат \"по европейски\".", "date": "2019.04.04", "title": "(Не)видимият успех: действат ли глобите за псуване по стадионите"}
{"url": "https://www.dnevnik.bg/sviat/2019/04/04/3414206_netaniahu_se_skara_s_jenata_chudo_i_zaloji_na/", "text": "Никой няма особено желание да се сблъсква с Жената чудо. Спорът между актрисата Гал Гадот, която изпълнява главната роля в американския кинохит, и Бенямин Нетаняху свидетелства, че израелският премиер няма нищо против да използва популистка риторика. Конфронтацията, в която попадна израелската актриса  Гал Гадот , превъплътила се в супергероинята Уондър Уоман, възникна около един от най-силните аргументи на Нетаняху и неговите хора: да не се гласува за дясната партия \"Ликуд\" на парламентарните избори на 9 април ще означава да се създадат условия за мнозинство, в което израелските арабски партии ще диктуват волята си. Накратко, както каза Нетаняху, нещата се свеждат до избора \"Биби или Тиби\", като Биби е прозвището на премиера, а Тиби - името на един от арабските израелски лидери. Бенямин Нетаняху се противопостави, когато друга известна израелска актриса, Ротем Села, изрази силното си възмущение пред това разсъждение и заяви, че арабите, както и избирателите от левицата също са \"човешки същества\" и че Израел е \"държава на всички свои граждани\". \" Израел не е държава  на всички свои граждани\", отвърна Нетаняху. \"Според фундаменталния закон за нацията, приет миналата година, Израел е  националната държава на еврейския народ  и единствено на еврейския народ\", каза той във връзка с текст, разпалил В този момент Гал Гадот се притече на помощ на Ротем Села. Актрисата се обяви за търпимост и диалог, препрати обръщението, публикувано от Ротем Села, и я увери, че тя е \"източник на вдъхновение\". Нетаняху носи вина \"не само за расизъм, но и за преднамерен расизъм\", казва на свой ред Саусан Захер, заместник-директор на правозащитната организация \"Адала\" на арабската общност в Израел. \"До какво може да доведе подобно насаждане на омраза против арабите на място, на улицата?\", пита тя. Израелските араби , потомци на палестинци, останали в земите си след създаването на Израел през 1948 г., представляват около 17.5 процента от населението на страната. Като израелски граждани те имат право да гласуват. На изборите израелските араби са представлявани от различни партии. Още през 2015 г.  Нетаняху се заигра със страховете на десницата , размахвайки в самия ден на изборите Тогава той си навлече критики, включително от американския президент Барак Обама, и поднесе извиненията си след изборите. Някои експерти смятат, че думите и действията на Нетаняху отразяват не толкова личните му убеждения, колкото прословутия му инстинкт за оцеляване. Върнал се на власт преди 10 години, този път Нетаняху е изправен пред сериозна конкуренция в лицето на генерал  Бени Ганц , бивш началник на генералния щаб. Освен това е заплашен от съдебно дело за корупция, а и знае, че политическият \"курсор\" в Израел в последните години се е преместил надясно. Допитванията показват, че партията му \"Ликуд\" вероятно ще бъде изпреварена от центристката листа на Ганц с голям брой места. Според прогнозите за резултатите на останалите десни формации обаче Нетаняху остава в най-добра позиция да сформира управляващо мнозинство. Нетаняху не иска да оставя нищо на случайността. Накара две националистически религиозни партии да включат в листите си кандидати на крайнодясна партия, широко възприемана като расистка. Целта: да се гарантира на десницата възможно най-много места за създаване на коалиция, макар и с риск в парламента да влезе представител на тази крайнодясна партия. казва Гидеон Рахат от мозъчния тръст Израелски институт за демокрация. Риториката на Нетаняху за \"лова на вещици\", на който бил подложен, или за \"фалшивите новини\" напомня тази на \"приятеля\" му Доналд Тръмп. Той не се въздържа да ползва имиджа на американския президент в своята кампания. В това отношение спорът, в който бе въвлечена Гал Гадот, може да се окаже благословия за Нетаняху. \"Това е както когато Тръмп се сърди на някои от шоубизнеса\", казва преподавателят по политология Реувен Хазан. Кампанията на Нетаняху е в духа \"ние срещу другите\", допълва той. И така ще е до 9 април, тъй като Нетаняху \"си дава сметка, че води битка за оцеляването си\"./БТА", "date": "2019.04.04", "title": "Нетаняху се скара с Жената чудо и заложи на предизборна кампания срещу арабите"}
{"url": "https://www.dnevnik.bg/bulgaria/2019/04/04/3414359_obezglaviavaneto_na_durveta_vuv_varna_produljava/", "text": "Дървета на възраст от няколко десетки до близо 100 години в централната част на Варна продължават да бъдат \"обезглавявани\" с оправданието, че този начин са \"подмладявани\" и \"обезопасявани\". Гледката е отблъскваща, а премахването на целите корони продължава и в този момент като елемент от проекти за \"естетизация\" на градската среда. Последните дървета, пострадали от този метод за \"подмладяване\" във Варна, са на бул. \"Съборни\" и улиците \"Георги Бенковски\" и \"Михаил Колони\". Всички те са в идеалния център на града, където вече няколко месеца продължават ремонти, финансирани по няколко различни програми на Европейския съюз. Според експерта по поддръжка на дървета в градска среда Димитър Захариев , цитиран от \"Дневник\" в публикация от юни м.г., за растенията и ги убива. Понякога това става по-бавно, в рамките на десетина години, обясни Захариев, който има европейски сертификати по арборизъм (наука за дърветата в града). \" Няма видове, които да понасят подобно рязане , казва той. При цялостно премахване на короната иглолистните дървета директно загиват. При другите видове, ако дървото е силно и здраво, реагира на тежката интервенция малко по-добре, но това не значи, че не му вреди\". По тази причина според Захариев в Съединените щати и много европейски страни прилагането на тази практика е наказуемо. \"Подобно отношение към дърветата може да се сравни с след като вече е обезглавено\", казва той. Дори и след това дървото да се раззелени отново и да има нови клони, така то се опитва да компенсира смъртоносното нараняване, но структурната връзка на \"вторичната корона\" със стъблото е много по-крехка. По тази причина дървото може да живее още 10 години, но на практика то умира десет години\". В ресорните структури на община Варна, занимаващи се с поддръжката на инфраструктурата и зелената система в града, подобни притеснения няма. На въпросите от там отговориха кратко и формално: \"Проектът е съгласуван със старши експерт \"Озеленяване\" преди издаване на строителното разрешение, пише в изпратените отговори. След като проектното предложение е одобрено, при така извършеното рязане няма опасност да бъде съкратена продължителността на живота на дърветата\". В момента по данни на общинската администрация във Варна рязането на короните на дървета се извършва от едноличното дружество \"Ландшафт\". Справка в Търговския регистър показва, че то е собственост на Веско Бисеров, който има участие – еднолично или в съдружие, в 13 дружества и участва в управлението на 15. Всички те имат широк предмет на дейност - от търговия и спедиция, през компютри и медии до строителство и селско стопанство, но нито една не е специализирана в поддръжката на т.нар. зелени системи в градска среда. Така е и с \"Ландшафт\", която има за предмет на дейност \"вътрешна и външна търговия, търговско представителство и посредничество, комисионни сделки, консултантски и други услуги\". Обяснението защо въпреки доказаната вреда, която нанася, цялостното премахване на короните на дърветата продължава да се прилага, дава пак Димитър Захариев. Според него така дружествата, избрани от общините, вършат работата, за която са наети, . Докато за един специалист по поддръжката на дървета в градска среда оформянето на короната на младо дърво по щадящ метод отнема 2 до 3 часа, отрязването на цялата корона става за не повече от 30 мин. Така дърветата по улична отсечка с дължина около 200 м отнемат по-малко от един работен ден при по-ниски разходи, но при по-висока печалба. Проверка в Наредбата за изграждане, стопанисване, контрол и опазване на зелената система на територията на община Варна, но и в други големи градове показва, че в тях не са указани никакви правила за провеждане на резитби. По тази причина в момента Асоциацията на арбористите в България работи по изготвянето на нормативно определени правила за поддръжка на дървета в градска среда. Те вероятно ще спасят онези от тях, които оцелеят след грижите, полагани в момента.", "date": "2019.04.04", "title": "\"Обезглавяването\" на дървета във Варна продължава въпреки предупрежденията, че това ги убива"}
{"url": "https://www.dnevnik.bg/detski_dnevnik/2019/04/04/3411862_muzikalni_prikazki_ot_1001_nosht/", "text": "Приказки и музика ще се преплетат в поредния концерт от музикалната програма за деца  \"Фортисимо Фамилия\" , съобщават организаторите. На   зала \"България\" приказките от \"Хиляда и една нощ\" ще оживеят чрез симфоничната сюита \"Шехерезада\" на руския композитор Николай Римски- Корсаков. Изпълнението ще е на Софийската филхармония под диригентската палка на Мартин Пантелеев. Актьорите Мая Бежанска и Иван Юруков ще преведат гостите на концерта през вълнуващите истории на умелата разказвачка и ще добавят интересни факти от живота на Николай Римски-Корсаков, който е и диригентът, застанал зад пулта при първото изпълнение на сюитата на на 22 октомври 1888 г. в Санкт Петербург По традиция \"Детски Дневник\" и организаторите на концерта дават възможност на читателите да спечелят   за концерта (до четирима души) и да се насладят на представлението безплатно. Вижте видеото с въпроса на актьора Иван Юруков, дайте   в анкетата по-надолу в статията и може да бъдете късметлията, когото жребият ще посочи. Анкетата ще бъде активна до , а на следващия ден ще бъде обявен печелившият.", "date": "2019.04.04", "title": "Музикални приказки от 1001 нощ"}
{"url": "https://www.dnevnik.bg/sport/2019/04/04/3414529_real_e_na_put_da_zapishe_nai-slaboto_si_predstaviane/", "text": "\"Реал\" (Мадрид) може да запише най-слабия си сезон от 10 години насам, след като в сряда вечерта загуби с 1:2 при гостуването на \"Валенсия\". Поражението беше първо за \"Реал\" след  завръщането на Зинедин Зидан  на треньорския пост и общо девето за тима от началото на сезона в Ла Лига. \"Валенсия\" стигна до трите точки на \"Местая\" с голове на Гонзало Гедеш в 35-ата и Есикел Гарай в 83-ата минута. За \"Реал\" точен беше Карим Бензема в третата минута на добавеното време. След 30 мача \"Реал\" има 18 победи, три равенства и девет загуби, и е събрал едва 57 точки. Тимът е на пет зад втория \"Атлетико\" (Мадрид) и на 13 зад  лидера \"Барселона\" . Най-слабият сезон на \"Реал\" беше 2008-09 (първият на Кристиано Роналдо), когато съставът имаше 10 загуби в Ла Лига. Тогава тимът записа 78 точки и не успя да вземе трофей. \"Мисля, че през първото полувреме не бяхме на ниво. До техния гол не направихме нищо и чак след това започнахме да играем футбол, както можем. След това беше по-трудно срещу добър отбор, който знае как да се защитава и да контраатакува. Моите футболисти опитаха всичко, но не се получи. От всяка загуба боли и не съм доволен\", каза Зидан след мача.", "date": "2019.04.04", "title": "\"Реал\" е на път да запише най-слабото си представяне от 10 години"}
{"url": "https://www.dnevnik.bg/politika/2019/04/04/3414545_danail_kirilov_e_noviiat_pravosuden_ministur/", "text": "За правосъден министър ще предложа Дани Кирилов. Дали утре или в някой друг ден това ще бъде направено\", заяви премиерът Бойко Борисов, след като подписа споразумение за подкрепа между ГЕРБ и \"Обединени земеделци\". Данаил Кирилов е депутат от ГЕРБ и председател на правната комисия в парламента. \"Първата задача, която му поставям, че има едната грама от ЕК, че общинските съветници трябва да бъдат включени в антикорупционния закон\", каза Борисов. В края на февруари общинските съветници бяха освободени от задължението да декларират конфликт на интереси до декември тази година. Така сегашните съветници практически бяха изключени от обхвата на новия антикорупционен закон, а измененията бяха внесени и гласувани бързо.  Изменението беше предложено от председателя на правната комисия Данаил Кирилов (ГЕРБ) и заместника му Християн Митев (Обединени патриоти) ", "date": "2019.04.04", "title": "Данаил Кирилов ще е новият правосъден министър (видео)"}
{"url": "https://www.dnevnik.bg/bulgaria/2019/04/04/3414543_cacarov_razporedi_proverki_po_niakoi_ot_publikaciite/", "text": "По повод множество публикации в медиите за придобити недвижими имоти от Пламен Георгиев, председател на антикорупционната комисия, от сина на Борислав Сарафов – директор на Националната следствена служба и заместник на главния прокурор по разследването, и от съпругата на Лозан Панов – председател на Върховния касационен съд, главният прокурор Сотир Цацаров разпореди на Върховната касационна прокуратура извършване на проверки по реда на Закона за съдебната власт. Това съобщи пресслужбата на Цацаров. Министърът на правосъдието  Цецка Цачева, зам.-министърът на спорта Ваня Колева  и зам.-министърът на енергетиката  Красимир Първанов , за които също се разбра, че са купили апартаменти на цени под обичайните за пазара, не попадат в обхвата на разпоредената проверка. И тримата подадоха оставки. По материалите за Пламен Георгиев НАП - София, ще трябва да направи данъчна проверка на него и съпругата му, за да установи съответствието между декларираните и получени доходи от двамата и имущественото им състояние в периода 2013 - 2018 г. Прокуратурата изисква и нотариалния акт за жилището, придобито от Пламен Георгиев и съпругата му, описано в публикациите, както и копие от нотариалното дело за тази сделка. От банката - в случая ПИБ, се изисква и цялата информация по кредитирането на покупко–продажбата. Георгиев ръководи държавната структура, която по разпореждане на прокуратурата  ще проверява политиците , за чиито сделки се разбра в последните две седмици, и  компанията - продавач на апартаментите \"Артекс\" . По-късно тази сутрин той  обяви, че излиза в отпуск  до завършване на проверката. Минути преди това премиерът  Бойко Борисов призова  всички замесени в скандала да излязат в дълъг отпуск или да подадат оставки. По случая със сина на Борислав Сарафов медийните публикации се изпращат на антикорупционната комисия, оглавявана от Пламен Георгиев. На данъчната администрация в София се възлага ревизия на сина на Сарафов, за да се установи има ли съответствие между получените доходи и имущественото състояние. Според публикация в сайта \"Биволъ\" синът на шефа на Националната следствена служба Боби Борислав Сарафов, който е роден през 1997 г., има апартамент, ателие и гараж на обща стойност 540 хил. лв. Те са придобити през 2018 и 2019 г.  По случая с купения от  съпругата  на Лозан Панов апартамент медийните публикации и постъпил сигнал за конфликт на интереси (не се посочва кой е подателят на сигнала - бел. ред.) при Панов се изпращат по компетентност на Инспектората към Висшия съдебен съвет. На данъчната администрация се възлага извършване на данъчна проверка за установяване на факти и обстоятелства във връзка с придобиването и ползването на имот, описан в медийните публикации от \"Ганева 2000\" ЕООД (фирмата, собственост на съпругата на Панов). В рамките на данъчната проверка прокуратурата разпорежда да се установи произходът на средствата за купуване на имота, начина на ползването му, както и спазването на данъчното законодателство във връзка с тази сделка.", "date": "2019.04.04", "title": "Цацаров разпореди проверки по някои от публикациите за придобитите апартаменти"}
{"url": "https://www.dnevnik.bg/evropa/2019/04/04/3414544_s_1_glas_razlika_britanskiiat_parlament_odobri/", "text": "Долната камара на британския парламент одобри законопроект, който задължава премиера Тереза Мей да поиска отлагане на излизането на страната от Европейския съюз с цел избягване на Брекзит без сделка, предадоха световните агенции, цитирани от БТА. Законопроектът ще принуди Мей да поиска удължаване на Брекзит след 12 април и ще даде на парламента правомощия да решава колко да е дълга отсрочката, отбелязва Би Би Си. Текстът бе прокаран в Камарата на общините само с един глас разлика - 313 \"за\" при 312 \"против\". Законопроектът, внесен от депутата от лейбъристката опозиция Ивет Купър, бе одобрен бързо само за един ден вчера, като всички етапи бяха преминати за по-малко от шест часа. Сега той отива в Камарата на лордовете. Очаква се горната камара на британския парламент да разгледа проекта още днес, съобщи \"Франс прес\". \"Ройтерс\" отбелязва, че по принцип Камарата на лордовете одобрява законопроекти по-бавно. Според депутата от управляващата Консервативна партия Оливър Летуин, който също е участвал във внасянето на текста, обаче проектът има огромна подкрепа в горната камара на парламента. Ако Камарата на лордовете одобри закона, за да влезе той в сила, е необходимо да бъде утвърден от кралица Елизабет Втора - нещо, което е формалност. Това може да стане още тази седмица. За да бъде отложен обаче Брекзит, ще е необходимо и единодушното съгласие на останалите страни - членки на ЕС. Законопроектът бе внесен с цел избягване на потенциално хаотичен развод без споразумение. Във вторник Тереза  Мей каза, че ще иска ново кратко отлагане  на Брекзит след 12 април, за да работи  с лидера на лейбъристите Джеръми Корбин  за прокарване на отхвърленото три пъти от Камарата на общините споразумение за развода, договорено премиера с Брюксел. Купър заяви, че новият закон въпреки това е необходим, за да очертае ясна процедура при отлаганията на Брекзит. Текстът задължава премиера да търси одобрението на парламента за всяко забавяне и позволява на депутатите да предлагат различна продължителност на съответното отлагане. \"Може би от решаващо значение е, че (новият закон) ще покаже на ЕС, че (британският) премиер има подкрепата на парламента за това, което иска\", заяви Ивет Купър по време на дебатите в Камарата на общините. Тереза Мей каза, че ако не успее да договори единен подход с Джеръми Корбин, тогава британското правителство ще предложи редица варианти за бъдещите отношения с ЕС и ще ги подложи на гласуване в парламента. Във Великобритания е много необичайно законопроект, който не е предложен или подкрепен от правителството, да бъде одобрен от парламента, отбелязва още \"Ройтерс\". Кабинетът изрази безпокойство както по повод според него многото слабости в текста, така и защото той създава прецедент. Според говорител на британското правителство, ако законът бъде приет, ще постави строги ограничения върху възможностите на правителството да договори забавяне на Брекзит. Подкрепящият Брекзит депутат консерватор Бил Кеш нарече законопроекта \"конституционна революция\". Камарата на общините отхвърли на три пъти договореното от Мей споразумение за развода с Европейския съюз - на 15 януари, както и на 12 и на 29 март. Така не бе изпълнено условието на ЕС, който се бе съгласил Брекзит да бъде отложен за 22 май, ако долната камара на британския парламент одобри сделката на Мей до края на миналата седмица. Сега Великобритания трябва да напусна съюза без споразумение до 12 април, ако не предложи на Брюксел алтернативни варианти. Повече за това какво значи \"мек\" Брекзит четете  тук .", "date": "2019.04.04", "title": "С един глас разлика британският парламент одобри законопроект за отлагане на Брекзит"}
{"url": "https://www.dnevnik.bg/sport/2019/04/04/3414531_fotogaleriia_pishtnoto_otkrivane_na_noviia_stadion_na/", "text": "Тотнъм\" откри новия си стадион в мача срещу \"Кристъл палас\",  . Освен победа феновете на \"шпорите\" се насладиха на ефектна програма и пищна заря над \"Тотнъм стейдиъм\".", "date": "2019.04.04", "title": "Фотогалерия: Пищното откриване на новия стадион на \"Тотнъм\""}
{"url": "https://www.dnevnik.bg/na_put/2019/04/04/3414269_putuvaniiata_na_edno_piano_video/", "text": "И музикалните инструменти пътуват. Тези дни над 230-годишно пиано приключи второто продължително пътуване в \"живота\" си, изминавайки 14500 км. През януари 1788 г. музикалният инструмент, произведен в реномираната лондонска работилница на Фредерик Бек, пропътувал с кораб от Великобритания до Австралия, за да стане първото пиано на австралийска земя. Плаването на борда на кораба от кралските военноморски сили \"Сириус\" продължило осем месеца по маршрута Портсмут - Рио де Жанейро - Кейптаун - Сидни. 231 години по-късно пианото, което сега е част от колекцията музикални инструменти на университета в Пърт, се върна в историческата си родина за реставрация. Този път пътуването е осъществено по въздуха и само за 21 часа. Авиокомпанията - превозвач засне видео за това как се е справила с отговорната си задача. В каргото са били включени още пет ценни музикални инструмента, три от които са произведени през 18 и 19 век. Вижте и чуйте във видеото как звучи първото австралийско пиано и как му понесе пътуването.", "date": "2019.04.04", "title": "Пътуванията на едно пиано (видео)"}
{"url": "https://www.dnevnik.bg/evropa/2019/04/04/3414553_avstriia_planira_da_vuvede_danuk_za_internet_gigantite/", "text": "Австрийското правителство разкри вчера подробности около проекта си за въвеждане на данъци за интернет гиганти като \"Гугъл\" (Google), \"Епъл\" (Apple), \"Фейсбук\" (Facebook) и \"Амазон\" (Amazon), наричани \"Гефа\" (Gafa), предаде \"Франс прес\". Наборът от мерки предвижда най-вече данък от 5 процента върху осъществените в страната рекламни приходи. Този проект, който бе представен вчера в съвета на министрите, превръща Австрия в един от пионерите в това отношение в ЕС  наред с Франция , където \"данъкът \"Гефа\" трябва да е в дневния ред на Националното събрание (долната камара на френския парламент, бел.ред) от понеделник. Виена ще облага с данък от 5 процента приходите от реклама на интернет компаниите, които имат световен оборот от над 750 милиона евро, от които поне 25 милиона евро са в Австрия, уточни министърът на финансите Хартвиг Льогер. Австрия иска също така да премахне освобождаването от ДДС, от което се ползват стоките, които се продават в интернет и са под 22 евро. Виена възнамерява освен това да накара онлайн платформите за даване на жилища под наем от рода на \"Ербиенби\" (Airbnb) да се отчитат за приходите, които не са били декларирани от клиентите им. Австрия, страна с 8.8 милиона жители, залага на годишно допълнение към данъчните приходи от 200 милиона евро благодарение на тези мерки. Тази прогноза обаче се определя като \"твърде оптимистична\" от Института за напреднали изследвания във Виена (IHS). Част от сумата трябва да бъде предназначена за \"дигитализацията\" на австрийските медии. Влизането в сила на мерките, които трябва да бъдат одобрени от парламента, е предвидено за началото на 2020 година. Идеята за въвеждане на специфичен данък за мултинационалните интернет гиганти печели все по-голяма популярност в Европа, но  се сблъсква с противопоставянето  на малка група страни. Според европейското законодателство американските технологични гиганти могат да изберат да декларират всичките си европейски приходи в която и да е от страните членки и затова те се насочват към страни с ниско ниво на данъчно облагане. Европейският проект за въвеждане на данъци за световните интернет гиганти бе отложен миналия месец за неопределено време заради противопоставянето на Ирландия, Швеция, Дания и Финландия. За да бъде приет този проект, е необходимо единодушие сред страните членки. /БТА", "date": "2019.04.04", "title": "Австрия планира да въведе данък за интернет гигантите"}
{"url": "https://www.dnevnik.bg/evropa/2019/04/04/3414557_avstriiskiiat_vicekancler_niama_da_spre_chlenove_na/", "text": "Австрийският вицеканцлер Хайнц-Кристиан Щрахе каза, че няма да забрани на членовете на своята крайнодясна партия да посещават прояви на екстремисткото Движение за идентичност,  разследвано за евентуални връзки  с извършителя на нападенията в новозеландския град Крайстчърч, предаде ДПА. През последните дни Австрийската партия на свободата (АПС) на Щрахе привлече вниманието върху себе си, след като стана известно, че нейни представители са присъствали на прояви на антиимигрантското Движение за идентичност и че вицеканцлерът и други функционери на АПС са изразявали в миналото подкрепа за групата в социални платформи. Щрахе подчерта на пресконференция, че АПС не позволява на своите членове да изпълняват официални функции в Движението за идентичност и че между двете няма организационни или финансови връзки. \"Движението за идентичност няма нищо общо с АПС\", каза той. Попитан от репортери дали членовете на партията са свободни да участват в прояви на движението, Щрахе отговори: \"Не мога да забраня на членовете на моята партия да правят това.\" Той настоя, че конституцията гарантира правото на политически събирания и демонстрации. Канцлерът Себастиан Курц  отново заяви , че не трябва да има връзки между АПС, която е коалиционен партньор на неговата десноцентристка Австрийска народна партия (АНП), и Движението за идентичност. \"Ще следим това много внимателно\", каза той. Досега австрийската прокуратура е установила, че  Движението за идентичност  е получило в началото на 2018 г. дарение от австралиеца, обвинен за убийството на 50 човека в две джамии в Нова Зеландия миналия месец. За момента не са открити други връзки. По думите на Курц  заподозреният нападател  е посетил 60 страни преди стрелбата. Сред посетените от него 20 европейски държави е била и Австрия. /БТА", "date": "2019.04.04", "title": "Австрийският вицеканцлер няма да спре членове на партията си от прояви на екстремисти"}
{"url": "https://www.dnevnik.bg/bulgaria/2019/04/04/3414560_borisov_posuvetva_kupilite_evtini_jilishta_da_podadat/", "text": "Премиерът Бойко Борисов препоръча шефът на антикорупционната комисия (КПКОНПИ) и другите, замесени в скандала с покупка на имоти на цени под обичайните за пазара, да подадат оставки или да излязат в дълъг отпуск, докато органите направят съответните проверки. Борисов нарочно не назова името на Пламен Георгиев и на останалите, за които се разбра, че са купили евтини жилища, тъй като \"били чувствителни\". Той направи препоръката си, след като тази сутрин подписа споразумение с \"Обединени земеделци\", които ще подкрепят листата на ГЕРБ за евроизборите. В централата на ГЕРБ Борисов съобщи и номинацията си за правосъден министър на мястото на подалата оставка след придобиването на евтин апартамент Цецка Цачева. Премиерът предлага  постът да бъде зает от Данаил Кирилов , който в момента е председател на правната комисия в Народното събрание. Напълно в логиката на нещата е да има проверка за имотите на председателя на КПКОНПИ, коментира и Данаил Кирилов, който чу от журналисти, че прокуратурата проверява Пламен Георгиев. Попитан дали  отпуската на Георгиев  е прелюдия към оставка, Кирилов каза, че това е коректното поведение на държавен служител, когато се извършва проверка. Данаил Кирилов ще министър на правосъдието на мястото на  Цецка Цачева , която подаде оставката си след скандала с новите апартаменти на властта, както и заместник-министрите на енергетиката  Красимир Първанов  и на спорта  Ваня Колева . Най-голямата жертва за ГЕРБ от скандала беше  оставката на председателя на парламентарната група на ГЕРБ Цветан Цветанов  след публикация за новия му апартамент в столичния квартал \"Изток\",  купен от \"Артекс\" на по-ниски от пазарните цени . Допреди два дни председателят на Комисия за противодействие на корупцията и за отнемане на незаконно придобитото имущество (КПКОНПИ) Пламен Георгиев  отказваше да отговаря на въпроси  за несъответствия при обявени от него жилищни придобивки и записано в документи за сделките. За несъответствието в данните за средствата на Георгиев четете  тук.  Какви обяснения даде Георгиев за имотите си четете  тук.", "date": "2019.04.04", "title": "Борисов посъветва купилите евтини жилища да подадат оставки или да излязат в отпуск (видео)"}
{"url": "https://www.dnevnik.bg/sviat/2019/04/04/3414571_ne_moje_da_bude_otkazano_izvunredno_kacane_na_samolet/", "text": "На никой самолет не може да му бъде отказано извънредно кацане, ако такова бъде поискано. Това заяви ръководителят на специализираното звено за разследване на авиокатастрофи Христо Христов в ефира на Би Ти Ви. Поводът за коментара е  разбилият се частен самолет със семейство от четирима българи . Инцидентът стана на 35 км от Скопие в труднодостъпна местност, а причините все още се изясняват. Останките от машината  бяха намерени вчера . Според експерта на записа от разговора между пилотиращия и контролната кула не се чува искане за подобно кацане, а пилотът е подминал летището в столицата на Северна Македония. Това беше потвърдено пред медиата и от говорителя на Главната прокуратура на Македония. Христов каза, че е познавал пилота. \"Той е бил отговорен човек, готвел се е както трябва. От 2014-а е придобил право на любител, имал е 350 летателни часа зад гърба си, 50 от които са придобити от учението\", добави той. По думите му обикновено има 4 хипотези за подобен тип инциденти – човешки фактор, техническа неизправност, метеорологична обстановка и влошено здравословно състояние. Според него в случая най-вероятно става дума за изненадващо влошаване на времето. \"На такава височина, на която е летял, има условия за обледеняване. Що се отнася до преценката на метеорологичните условия – има непрекъсната връзка със система, от която може да се получи информация за времето от дежурен специалист\", заяви Христов. Експертът акцентира, че при подобни инциденти разследването се провежда в страната, в която са станали, а ако тя не успее, случаят се прехвърля към страната, в която е регистриран самолетът – в случая Германия. Въпреки това от България са на разположение двама инспектори.", "date": "2019.04.04", "title": "Скопие не може да е отказал извънредно кацане на самолета, заяви експерт в авиацията"}
{"url": "https://www.dnevnik.bg/bulgaria/2019/04/04/3414576_shefut_na_antikorupcionnata_komisiia_izliza_v_otpusk/", "text": "След като по-рано тази сутрин главният прокурор Сотир Цацаров разпореди проверка заради публикациите в медиите за придобити евтино апартаменти, председателят на антикорупционната комисия Пламен Георгиев обяви, че излиза в отпуск до приключване на проверката. За това по-рано от централата на ГЕРБ призова премиерът Бойко Борисов. Какво каза още той четете  тук . В съобщение от пресцентъра на ведомството му се посочва, че това се прави \"с оглед нормалното протичане на проверката и нейната безпристрастност... за да няма никакво съмнение, че по какъвто и да е начин бих повлиял на резултатите от същата\". Георгиев декларира готовност за пълно съдействие от името на семейството си и дава да се разбере, че за проверката научава от сайта на прокуратурата. \"С настоящото заявявам, че винаги съм спазвал законите и в моята дейност съм се ръководил от високи морални принципи и професионални стандарти. Образуваната проверка е повод да се установи, че аз никога не съм извършвал каквито и да е противоправни действия. Работата на Комисията за противодействие на корупцията и отнемане на незаконно придобитото имущество беше високо оценена в докладите на Европейската комисия от нашите европейски партньори. Постигнатите резултати неминуемо доведоха до реакция на засегнатите лица, чиято дейност комисията е проверявала и е запорирала имуществото им. Именно те са в основата на организираната срещу мен компроматна кампания\", обявява Георгиев.", "date": "2019.04.04", "title": "Шефът на антикорупционната комисия излиза в отпуск"}
{"url": "https://www.dnevnik.bg/zelen/2019/04/04/3414097_aleksandur_dunchev_upravlenieto_na_gorite_triabva_da/", "text": "В момента работи като експерт по защитените територии и горите във фаза на старост в Югозападното държавно предприятие – структура на Министерството на земеделието, храните и горите (МЗХГ), която отговаря за управлението на държавните гори в Югозападна България. По повод \"Седмицата на гората\" (виж  тук ) Александър Дунчев коментира за \"Дневник\" развитието на горското стопанство в България и предизвикателствата пред опазването на горите като източник на питейна вода, чист въздух и като ресурс за развитието на туризма. - Традиционно лесовъдската колегия се приема за затворена експертна общност. През последните години обаче общественият интерес към горите се засили значително предвид растящото им значение за опазване на водите, биоразнообразието и ландшафта, и като любимо място за туризъм. Това накара лесовъдското съсловие да става все по-отворено за комуникация и съдействие с широката общественост. Добър пример са публичните дискусии за подобряване на горското законодателство, съвместните усилия между лесовъди и природозащитници за опазване на вековните гори, доброволчески акции за залесяване в горските стопанства и т.н. - Моето убеждение е, че в условията на климатични промени нашите гори ще бъдат основният буфер за защита на хората и населените места срещу екстремните прояви на времето. Горите не само поемат поройните дъждове и предпазват от ерозия, но поддържайки по-висока влажността на почвата и въздуха, подобряват микроклимата и смекчават пагубното действие на високите температури и засушаването.  - Счита се, че колкото по-естествена и слабо повлияна от човека е една гора, толкова по-устойчива е тя и толкова по-добре изпълнява своите екологични функции. Но реално човешката намеса се оказва неизбежна. Не само защото икономиката ни разчита на гората за добива на дървесина като възобновяем ресурс, но и защото ако гората не беше защитена от лесовъдите срещу природните бедствия и бракониерството, загубите за хората и природата биха били много по-големи. Ето защо основните проблеми пред устойчивото възобновяване на горите в България са онези човешки намеси, които значително отдалечават горските екосистеми от естественото им състояние. Примери за това могат да бъдат неправилни или свръх интензивни сечи, опожаряване на горите в резултат на палене на стърнища, пашата в миналото и липсата на грижи за изкуствено създадените иглолистни гори, водеща до преждевременното им загиване.  - Наистина все по-често се говори за загиване на иглолистните гори в резултат на съхнене и нападения от корояди. Тук по-скоро става дума за насажденията от бял и черен бор, засадени с неимоверен труд през 20-и век с цел спиране на ерозията и пороите в почти цяла България. Тези иглолистни насаждения, наричани още иглолистни култури, са обаче идеалният пример за това, защо е неизбежна лесовъдската намеса. Те са създадени с изключително голяма гъстота с цел по-бързото укрепване на ерозиралите терени. Това обаче ги прави склонни към мащабни повреди от тежки снегове, бури или нападения от корояди, ако дърветата не бъдат периодично разреждани чрез сечи с цел повишаване на колективната и индивидуалната им устойчивост.  - Постигането на този баланс бе една от основните цели на направените през последните години нормативни изменения, довели до прилагането на по-природосъобразни форми на стопанисване на горите. Природосъобразното управление доведе и до по-добра защита на екосистемните им функции – да осигуряват питейна вода, чист въздух и ресурс за туризма, и много други ползи за обществото, които не се заплащат директно. Допълнителен икономически стимул се очаква да бъде и приемането на наредбата за обезщетенията за тези екосистемни ползи от горите, както и използването на европейски средства за целта. - Години наред в лесовъдската колегия се опитваме да решаваме проблемите с контрола в горите чрез увеличаване на нормативните изисквания. На практика обаче винаги се намират начини за заобикалянето им, докато в същото време административната и финансова тежест на тези изисквания се понася от порядъчните горски служители и дърводобивни фирми. Ето защо, за да се справим успешно с бъдещите предизвикателства, са необходими законодателни мерки, с които да създадем система от критерии за оценка доколко устойчиво и ефективно е управлението на българските гори. Тъй като това е преобладаващо публичен ресурс, тези критерии трябва да включват  . Това е единственият начин да поставяме изисквания пред горското управление, които от само себе си да карат горския сектор да зависи не толкова от политическата конюнктура и местните икономически зависимости, а от нивото на лесовъдското образование, от ефективността и професионализма на административното и стопанско управление и от прилагането на модерни научно-технологични решения. - Преобладаваща част от горското биоразнообразие е концентрирано в горите във фаза на старост и действително с тяхното определяне през 2016 г. държавата пое сериозен ангажимент за опазването им. Пропуски бяха установени единствено в райони, където тези насаждения все още не бяха нанесени коректно върху горскостопанските карти. ( ) - Онлайн технологиите имат едно ключово предимство – те позволяват максимална прозрачност на дейностите в горите, което е една от най-важните предпоставки за устойчивото им управление и опазване. Когато за 10 секунди всеки може да провери на телефона си цялата информация за една гора – къде се намира, какво е допустимо да се прави в нея, кой и какво има право да сече и кой отговаря за опазването ѝ, – тази гора ще бъде максимално защитена. И дано по-скоро такава една единна публична система за всички гори в България стане факт.", "date": "2019.04.04", "title": "Александър Дунчев: Управлението на горите трябва да се оценява икономически и екологично"}
{"url": "https://www.dnevnik.bg/bulgaria/2019/04/04/3414608_kratki_novini_prihodite_si_v_nap_sa_deklarirali_370/", "text": "о е важно да бъдат отбелязани. Условни присъди получиха двамата, пребили военнослужещ във Войводиново Районният съд в Пловдив одобри споразумение, постигнато между Районна прокуратура – Пловдив и обвиняемите Асен П. и Борис П. и упълномощения от тях защитник, съобщи \"Фокус\", като цитира Съдебната палата в Пловдив. Двамата, единият от които непълнолетен, са признати за виновни в това, че на 6 януари 2019 г. в село Войводиново са причинили средна телесна повреда на В. Д. На година условно с три години изпитателен срок е осъден Борис П., а брат ми Асен П. - на три години условно с пет години изпитателен срок. Двамата сключиха споразумение с прокуратурата, което съдът одобри. Братята имат пробационни мерки, които трябва да спазват на адрес в Пловдив, който тепърва ще се уточнява, тъй като къщите им във Войводиново са бутнати.  Определението на съда е окончателно и не подлежи на обжалване и протест.  Надзиратели от варненския затвор са в болница след обгазяване Пострадалите са общо деветима, които са приети в Клиниката по токсикология във Военноморската болница поради обгазяване по време на пожара, станал във вторник, съобщава \"Фокус\". В момента всички са в добро състояние и утре ще бъдат изписани. Те са вдишали газове по време на пожара, възникнал в приземно помещение. Според съобщението на полицията при инцидента на място не е имало пострадали хора. Предполагаемата причина за пожара е късо съединение след възникнала ВиК авария. Унищожени са електрически кабели, ПВЦ тръби, мебели, опушени са 20 кв. м стени. По време на посещението си в САЩ Захариева постави въпроса за визите Министър на външните работи Екатерина Захариева, която е във Вашингтон, е разговаряла с Рон Джонсън, председател на Комисията по вътрешна сигурност в Сената и с Майкъл Макюл, лидер на републиканците в Комисията по външни работи в Камарата на представителите, съобщава Министерството на външните работи. С тях е обсъден въпросът за включване на България в Програмата на САЩ за безвизови пътувания, доброто сътрудничество в областта на сигурността и отбраната, преговорите за получаване на покана за членство на страната ни в Организацията за икономическо сътрудничество и развитие (ОИСР), сключване на социална спогодба между двете държави, както и партньорство в областта енергийната сигурност. Захариева подчертала, че процентът на откази за американски визи е спаднал с повече от 3%, а процентът на просрочие на визите за български граждани е едва 1.5 %, което България ще настоява да влезе в критериите за отпадането на визите за притежатели на български паспорти. Приходите си в НАП са декларирали 370 хил. фирми Приходите си в НАП са декларирали 370 хил. фирми, а срокът за подаване на годишния отчет за дейността пред НСИ изтича на 5 април, съобщава Националната агенция за приходите (НАП). Приблизително 12 хил. от тях са го направили без посочване на входящия номер на годишния отчет за дейността заради временно забавяне поради технически причини в системата. Компаниите, които не са успели да подадат отчета, трябва да го направят до полунощ на 5.04.2019 в информационната система \"Бизнес статистика\" на НСИ. Данните ще бъдат служебно предадени на НАП, без да се налага фирмите да правят нещо допълнително. Ще бъдат изпратени писма на всички, за които липсват данни за входящ номер на годишния отчет за дейността.", "date": "2019.04.04", "title": "Кратки новини: Приходите си в НАП са декларирали 370 хил. фирми"}
{"url": "https://www.dnevnik.bg/evropa/2019/04/03/3414091_sled_uchilishte_-_v_grada_sled_svatbata_-_na_selo/", "text": "Недвижимите имоти в Германия поскъпват все повече - главно заради притока на чуждестранна работна ръка, но и поради активната вътрешна миграция на младите германци. И тъй като трудно намират жилища на достъпна цена, все повече семейства напускат големите градове и се преселват в предградията или на село. В резултат цените на недвижимите имоти растат не само в големите градове, но и в средните и малките населени места. Включително и в селските райони. Назад към селото Това са основните изводи от три нови изследвания за пазара на недвижимите имоти в Германия. Техни автори са Институтът на германската икономика, Аналитичният център на Дойче банк и Центърът за анализи на Постбанк. Експертите от Института на германската икономика се съсредоточават върху една тенденция, каквато Германия вече е преживявала - от 1990 до 2003 година. Десетина години по-късно - през 2014, тази тенденция се завърна и оттогава насам набира скорост с всяка изминала година. Става дума за отлива на германци от големи градове като Берлин, Хамбург, Мюнхен, Кьолн, Франкфурт на Майн, Щутгарт и Дюселдорф. Тъй като големите градове растат и поскъпват все повече, новият девиз гласи \"Назад към селото\". Вече четири години броят на германците, които се изнасят от големите градове, надхвърля броя на преселващите се там. В същото време обаче населението в големите градове расте непрестанно. Между 2011 и 2017 година жителите на Берлин са се увеличили с близо 290 хил., а в Мюнхен населението е нараснало с 91 хил. души. Този ръст е свързан в голяма степен с притока на трудови мигранти, от които Германия спешно се нуждае заради недостига на квалифицирани кадри. Трудовите мигранти пристигат главно от страни - членки на ЕС, а с програмата \"синя карта\" в Германия идват и специалисти от Индия, Китай, Русия и Украйна. Според Института на германската икономика между 2012 и 2017 година чистият приток на трудови мигранти (с отчитане на отлива) възлиза средно на 619 хил. души годишно; 43 процента от всички мигранти са се заселили именно в големите градове на страната. След училище - в големия град. След сватбата - на село Друг ключов фактор, който води до ръст на градското население и съответно до повишено търсене на жилищна площ, е притокът на млади хора в големите градове. \"От 1990 година насам образователната и трудовата миграция сред хората на възраст между 18 и 30 години расте постоянно\", констатират експертите от Института на германската икономика. След завършване на училище все повече младежи се преселват в големите градове, за да продължат образованието си или да работят. Но след като създадат семейство, бързо установяват, че имат нужда от повече жилищна площ, което обаче е свързано с големи разходи. \"До 2013 година повечето млади семейства в големите градове успяват да си намерят жилище по техен вкус. Но днес все по-малко семейства са готови да се примирят със значително по-високите разходи за живот в големия град\", четем в изследването на Института на германската икономика. С други думи, скъпите жилища прогонват младите семейства от градовете. В резултат от това развитие жилищната площ поскъпва не само в големите градове, но и далеч извън пределите им. През 2017 година цените на недвижимите имоти са нараснали в 242 териториални единици. А през 2018 е установено покачване на цените в 365 териториални единици. През миналата година жилищата в Германия са поскъпнали средно със 7.2 процента. Цените са се покачвали най-бързо в северната част на Бавария, в южната част на Тюрингия, както и в селските райони около магистралата, свързваща Берлин, Волфсбург и Хановер. А в Мюнхен цената на квадратен метър жилищна площ достигна 7500 евро. \"Цените ще продължат да растат\" Баварската столица и занапред ще си остане  градът с най-високи цени  на недвижимите имоти, тъй като трудовият пазар ще продължи да се развива динамично, а жилищното строителство ще изостава от търсенето. Още повече че в Мюнхен почти 54 процента от домакинствата се състоят от един човек. \"Благодарение на притока на мигранти и на доброто състояние на трудовия пазар цените и наемите на германския жилищен пазар ще продължат да растат\", прогнозират в изследването си експертите от Аналитичния център на Дойче банк. Според техните изчисления сегашният цикъл ще продължи минимум до 2022 година.", "date": "2019.04.04", "title": "След училище - в града, след сватбата - на село: Защо имотите в Германия поскъпват"}
{"url": "https://www.dnevnik.bg/evropa/2019/04/04/3414641_sasht_germaniia_i_oshte_10_strani_preduprediha/", "text": "САЩ, Германия, Франция и девет други държави предупредиха Румъния да не приема извънредно законодателство, което може да доведе до отслабване на правосъдната й система и на възможностите за борба с корупцията, предаде \"Политико\". Европейската комисия вчера отправи подобно послание към Букурещ. Зам.-председателят Франс Тимерманс заяви, че Брюксел ще предприеме действия \"в рамките на дни\" и ще използва \"всички средства, с които разполага\", ако законодателните промени бъдат направени. Според румънски медии воденото от социалдемократите правителство се готви да направи промени в наказателния кодекс на страната чрез спешна наредба, което критици твърдят, че има за цел да помогне на осъдените за корупция политици. Особено необичайното съвместно предупреждение на 12 държави (Австрия, Белгия, Канада, Дания, Финландия, Франция, Германия, Ирландия, Холандия, Норвегия, Швеция и САЩ) отразява международните опасения, че Букурещ прави отстъпление по отношение на върховенството на закона и корупцията. \"Дълбоко сме обезпокоени за интегритета на румънската правосъдна система, която понесе удар от непредвидимите изменения, които не насърчават румънските усилия за консолидиране на съдебния процес\", се посочва в изявлението. \"Напротив, общият ефект от тези изменения носи риск от забавяне на борбата срещу корупцията и подкопаване на съдебната независимост\", се казва още в изявлението. По време на пресконференция Тимерманс отправи предупреждение за всякакви правителствени действия, които биха разрушили румънската съдебна система със създаването на де факто системна безнаказаност за високопоставени служители, които са били осъдени за корупция. Той подчерта, че подобни действия биха принудили еврокомисията да действа бързо. Особено безпокойство будят предложените изменения в наказателния кодекс, които биха довели до намаляване на давността за множество престъпления. Мярката би сложила край на няколко дела за корупция. Сред тези, за които се смята, че ще се облагодетелстват от подобно решение, е лидерът на социалдемократите Ливиу Драгня. Той  бе осъден миналата година  на три години и половина затвор за подстрекаване към злоупотреба с власт. Правителството твърди, че спешната наредба е необходима, за да бъде приведен наказателният кодекс в съответствие със скорошно решение на Конституционния съд. През декември в интервю за \"Политико\" премиерът Виорика Дънчила обвини западноевропейски лидери в двойни стандарти. За посланието на 12-те държави Дънчила каза, че е искала да говори с посланиците на всяка от тях, но те са отказали. Според изявлението на страните \"за съжаление официалните молби за диалог по тези въпроси не получиха отговор от януари тази година\".", "date": "2019.04.04", "title": "САЩ, Германия и още 10 страни предупредиха Румъния за спорни законови промени"}
{"url": "https://www.dnevnik.bg/sport/2019/04/04/3414542_naiki_shte_vurne_logoto_rf_na_rodjur_federer/", "text": "Близо година след като спря да носи  екипите на \"Найки\" , Роджър Федерер ще може да си върне логото RF, което беше създадено от американската компания. Носителят на 20 титли от Големия шлем носи екипировката на японската марка Uniqlo от миналия юли. След като 10-годишният му договор с \"Найки\" изтече, логото му с неговите инициали остана собственост на американския концерн. Според информация на Tennis Now в най-скоро време Федерер ще получи обратно правата върху логото RF и се очаква то да се появи върху екипите на Uniqlo. Изданието уточнява, че от \"Найки\" са изтеглили от пазара всички продукти от серията \"Роджър Федерер\". \"Това е ясен знак, че швейцарецът ще може да използва отново своите инициали\", уточняват Tennis Now. \"До последно бях с техни екипи, защото ги уважавам и винаги сме имали добри отношения. В момента моите инициали са в тях, но вярвам, че съвсем скоро ще мога да ги ползвам. Вярвам, че от \"Найки\" ще проявят разбиране\", каза Федерер по време на миналогодишния \"Уимбълдън\",  когато игра за пръв път с екипи на Uniqlo . Той подписа 10-годишен договор с японската марка, като се смята, че стойността му е 300 милиона долара", "date": "2019.04.04", "title": "\"Найки\" ще върне логото RF на Роджър Федерер"}
{"url": "https://www.dnevnik.bg/skorost/avtomobilna_industriia/2019/04/04/3414695_blokada_na_granicata_s_meksiko_shte_dovede_do_spirane/", "text": "Освен че  ще остави американците без редица плодове и зеленчуци , една евентуална блокада на границата с Мексико, каквато предлага президентът Доналд Тръмп, ще доведе и до спиране на автомобилните заводи. Според експерта Кристин Дзичек от Центъра за автомобилни проучвания в Ан Арбър, Мичиган, предава \"Блумбърг\". Тя допълва, че Мексико е сред основните доставчици на авточасти на заводите в САЩ. \"Няма как да сглобиш автомобил, ако ти липсва някоя част\", уточнява Дзичек. Един съвременен автомобил съдържа около 30 хиляди различни части. Изработването на едни седалки, да речем, пък е свързано с неколкократно преминаване на отделни компоненти и цялата конструкция през границата в различните етапи от тяхната изработка, коментира и старши икономистът в \"Кокс Аутомотив\" Чарли Чесброу. Тръмп заяви в петък, че е много вероятно да затвори границата тази седмица, ако Мексико не спре имигрантите, които влизат в САЩ. Пълното затваряне ще попречи на милиони хора, които пресичат съвсем законно границата, освен търсещите убежище и ще наруши търговия за милиарди долари, като около 137 милиарда от тях са от внос на храни. Двамата експерти са на мнение, че властите трудно могат да измислят затваряне на границата, при което подобни стоки минават безпрепятствено.", "date": "2019.04.04", "title": "Блокада на границата с Мексико ще доведе до спиране на автомобилните заводи в САЩ"}
{"url": "https://www.dnevnik.bg/biznes/2019/04/04/3414698_peevski_registrira_dve_novi_firmi/", "text": "Фирмата \"Интръст\" на депутата от ДПС Делян Пеевски, в която през последната година и половина се вляха множество дружества (някои доскоро само свързвани с него), сега си създава нови дъщерни дружества, пише  \"Капитал\" . Справка в Търговския регистър показва две нови регистрации - \"Шато Първенец\" и \"Борово резидентшъл\". Съдейки по имената и адресите, в тези компании ще бъдат прехвърлени вече притежавани от депутата от ДПС активи - съответно \"Старата изба\" в Първенец и бивша сладкарска работилница на столичната улица \"Борово\" в \"Красно село\", отбелязва изданието. Двете нови компании са напълно идентични. Учредени са на една и съща дата - 18 март. 99% от капитала и на двете са записани от \"Инт\" ЕООД, чийто едноличен собственик е Пеевски. Останалият 1% е на наскоро създаденото \"Инт инвест\", което е 100% собственост на \"Интръст\", където отново собствеността стига до него. Управата на двете компании също е еднаква и съвпада с тази на \"Интръст\". Изпълнителен директор е 77-годишният Александър Георгиев, а в борда влизат още Дора Спасова (68 г.) и Виолета Димитрова (70 г.)", "date": "2019.04.04", "title": "Пеевски регистрира две нови фирми"}
{"url": "https://www.dnevnik.bg/evropa/evropeiski_parlament/2019/04/04/3414696_alternativa_za_germaniia_se_sumniava_che_shte_ima/", "text": "Водачът на листата за евроизборите на крайнодясната \"Алтернатива за Германия\" Йорг Мойтен очаква големи печалби за националистките партии, но мисли, че те ще имат проблем със създаването на единен фронт, предаде EurActiv. Мойтен, един от двамата лидери на антиимигрантската \"Алтернатива за Германия\", коментира, че различните интереси и сблъсъкът на характери вероятно ще попречат на сформирането на \"патриотичен алианс\" в Европейския парламент след изборите през май. \"Очаквам, че консервативните сили ще бъдат категорично подсилени на изборите и че социалдемократичните сили ще бъдат силно отслабени\", коментира Мойтен пред \"Франс прес\". По думите му очакваните печалби на десните \"патриотични партии\" ще им позволят да блокират определени мерки на консервативната Европейска народна партия, която в момента има мнозинство. За да се случи това обаче, ще е необходимо крайнодесните, десните популистки и десните националистки партии \"да работят заедно, защото не могат да направят нищо като отделни партии\", подчерта Мойтен. Подкрепата за \"Алтернатива за Германия\", за италианската партия \"Лига\", която планира среща на сходно мислещи групи в понеделник, и за Австрийската партия на свободата се увеличи по време на мигрантската криза през 2015-2016 г. \"Дори и \"Алтернатива за Германия\" да спечели места в (Европейския) парламент, не можем да направим нищо сами. Затова трябва да се обединим с други, които споделят нашите възгледи\", посочи Мойтен. Партията, която ще представи предизборната си програма в събота, в момента получава подкрепа от около 10% според социологическите проучвания. За да имат тежест на европейската сцена, крайнодесните трябва да постигат \"компромиси в Европейския парламент, а това е дори още по-трудно, защото имаме 28 различни страни с различен подход\", допълни Мойтен. По думите му тези партии \"имат еднакви или подобни позиции по политиката за миграцията, но много различни възгледи в други области\". Икономическата политика е само една от темите, по които има сериозни разногласия, особено между \"Алтернатива за Германия\" и френския \"Национален сбор\" на Марин Льо Пен. \"Ние сме партия, която вярва в пазарната икономика и не сме приятели на протекционистките мерки, за разлика от \"Национален сбор\", коментира Мойтен. По тези въпроси \"Алтернатива за Германия\" вижда съюзници сред страните от северна Европа, като Дания, Финландия и Ирландия. Според Мойтен ЕС трябва да бъде променен отвътре. \"Ние искаме да реформираме Европа и да намалим изискванията й до изключителен икономически минимум\". Десните партии трябва да се противопоставят на \"обща армия, общ трудов пазар или обща минимална заплата\", допълни той.", "date": "2019.04.04", "title": "\"Алтернатива за Германия\" се съмнява, че ще има \"патриотичен съюз\" след евровота"}
{"url": "https://www.dnevnik.bg/skorost/avtomobilna_industriia/2019/04/04/3414705_karlos_gon_beshe_zadurjan_otnovo_po_novi_obvineniia/", "text": "Прекаралият 107 дни в ареста и  освободен в началото на март  срещу гаранция от близо 9 млн. долара бивш шеф на \"Рено Нисан\" Карлос Гон, е бил арестуван отново в Токио днес, съобщи \"Блумбърг\". На бизнесмена са били повдигнати нови обвинения, които са най-сериозните до момента. Става въпрос за изпoлзвaне на милиoни дoлapи oт \"Рено\" зa покриване на coбcтвeни paзxoди - покупки на джeтoвe, яxти, финaнcиpaнe нa бизнес проект на cинa мy и дpyги. Гон е бил посетен от служители на прокуратурата в дома му в Токио и е помолен да отиде за справка в прокуратурата. Там е бил задържан Часове след ареста Гoн каза в изявление, че това е пореден oпит да му бъдат запушени устата, но това няма да го пречупи. Задържането става факт дeн cлeд ĸaтo Гoн зaяви, чe на 11 април ще даде пpecĸoнфepeнция cлeдвaщaтa ceдмицa, нa ĸoятo щe paзĸpиe иcтинaтa за това откъде идват обвиненията срещу него и кой подвежда прокуратурата. Карлос Гон беше арестуван на 19 ноември при пристигането си в Токио и изкара над 100 дни в затвор северно от японската столица. Той е обвинен в занижаване на декларираните доходи от \"Нисан\" и злоупотреба с доверие.", "date": "2019.04.04", "title": "Карлос Гон беше задържан отново по нови обвинения"}
{"url": "https://www.dnevnik.bg/politika/2019/04/04/3414700_koalicionnite_partnyori_odobriavat_predlojenieto_na/", "text": "Разглеждаме Данаил Кирилов като правосъден министър, но се отваря труден фронт за приемника му в правната комисия, коментира депутатът от \"Обединени патриоти\" (\"Атака\") Явор Нотев  предложението на премиера Бойко Борисов за правосъден министър . Мястото, което ще заеме г-н Кирилов, позволява той да разгърне и използва потенциала, който е набрал в опита си в Народното събрание, смята Нотев. Той определи правната комисия като един малък парламент. \"Мястото на председател на комисията е изключително тежко, отговорно. Изборът на председател на комисията също е отговорен акт\", каза още Нотев. \"Атака\" ще подкрепи предложението на Борисов. Данаил Кирилов ще бъде добър министър на правосъдието, коментира и заместник-председателят на ВМРО Юлиан Ангелов. Според него Кирилов е един от хората, които най-добре са запознати с българското законодателство. Когато той трябва да работи, виждам как понякога му се налага и работи по 24 часа и не се отказва, добави Ангелов. Той отбеляза, че е право на Борисов да номинира министър на правосъдието, защото така е по коалиционното споразумение. \"Дали ще бъде избран е друг въпрос, нали така\", каза Ангелов. Високо е мнението ми за професионалните качества на Данаил Кирилов, но най-общо казано няма кой да го замести в правна комисия, смята лидерът на третата партия в \"Обединени патриоти\" - НФСБ Валери Симеонов \"Започвам да придобивам много лошо мнение за нивото и потенциала, който остава в Народното събрание. То не трябва да бъде подценявано. Без Данаил Кирилов тази правна комисия не мисля, че ще има този професионален капацитет, какъвто имаше до момента\", каза Сименов. Ще подкрепим кандидатурата на Данаил Кирилов за правосъден министър, но авансово не можем да кажем дали някой е добър или лош, коментира и лидерът на \"Воля\" Веселин Марешки. Въпреки че формално \"Воля\" не участва в управляващата коалиция, депутатите на Марешки осигуряват кворума в парламента, след като БСП излезе от парламента. \"Още от началото на мандата казахме, че ГЕРБ и Борисов са си спечелили доверието на българските избиратели, имат право да си назначават, който искат за министър, след това носят отговорността за тези назначения. Ние не можем да кадруваме в Министерския съвет и авансово не можем да кажем някой дали е добър или лош на министерска позиция, така че най-вероятно ще подкрепим тази кандидатура\", каза още Марешки. От ДПС не бяха толкова възторжени от номинацията на Кирилов. \"Аз не съм човек, който би трябвало да даде оценка. Но всеки законопроект създаваше проблеми - дано и в министерството да не е така\", каза депутатът от ДПС Рамадан Аталай.", "date": "2019.04.04", "title": "Коалиционните партньори харесаха Данаил Кирилов за министър, но не и опозицията (допълнена)"}
{"url": "https://www.dnevnik.bg/politika/2019/04/04/3414575_deputati_niamali_osnovaniia_za_otstraniavane_na_plamen/", "text": "Депутати от различни партии смятат, че на този етап няма основания за отстраняването на председателя на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев заради несъответствието между доходите и имотите му. Според народните представители, с които \"Дневник\" разговаря, \"моралният акт\" на подаване на оставка бил \"лично право на всеки човек\". Никой от тях обаче не я поиска. По-рано днес главният прокурор Сотир Цацаров разпореди проверка по публикации в медиите за придобити недвижими имоти от трима души, сред които и Пламен Георгиев. Той пък излезе в отпуск. Според  в. \"Капитал\"  Пламен Георгиев не е разполагал с доказани средства, за да купи апартамента си на три нива, намиращ се срещу сградата на външното министерство в София. Шефът на КПКОНПИ е придобил (поне по документи) апартамента за 150 хил. евро, е преди това той е бил обявен за продажба на близо двойно по-висока цена - 265 хил. евро. По закон председателят на антикорупционната комисия се избира от парламента. Отстраняването му може да бъде поискано от 48 народни представители при тежко нарушение, установен конфликт на интереси или неизпълнение на служебните задължения. Според председателя на правната комисия от ГЕРБ и кандидат за правосъден министър Данаил Кирилов, който обяви, че научава за проверката от журналистите в парламента, всичко е \"напълно в логиката на нещата, за да могат да се установят фактите и обстоятелствата и да няма никакво съмнение в обществото\". Попитан дали отпускът на Георгиев е прелюдия към отстраняването му, той каза: \"Смятам, че това е коректното поведение на държавен служител, когато се извършва проверка\". \"Напълно нормално е за всеки един, който взема определена позиция, по някакъв начин да се оттегли, докато текат всички проверки. За да може наистина да няма намеса и да има обективна преценка от органите за това дали всичко по тези сделки, в които са участвали определени лица, е законно и най-малкото морално\", смята Юлиян Ангелов от \"Обединените патриоти\". По думите му такива хора, в т.ч. и председателят на антикорупционната комисия, трябвало \"за известно време да не са на позицията, на която са, за да има проверка\". На въпрос на \"Дневник\" дали Пламен Георгиев трябва да подаде оставка Юлиян Ангелов каза: \"Това е лично право на всеки човек. Всеки би преценил дали да подаде оставка, или да излезе в отпуск, за да не пречи на разследването. За моралния казус всеки си нови кръста и всеки си преценява да си подаде ли оставка. Адмирирам тези, които го направиха\". Попитан дали депутатите трябва да инициират отстраняването му, Ангелов добави: \"Ако има преки доказателства, че Георгиев е нарушил закона, не мисля, че Народното събрание ще пропусне тази възможност. Все пак трябва да има някакви доказателства не само по медиите, а и съответните органи да покажат по какъв начин се е осъществила сделката. Никой от нас нито е видял документи, нито цялата процедура. За да вземеш такова решение, трябва да си запознат със съответните материали\". Според зам.-председателя на парламента от \"Обединени патриоти\" Явор Нотев засега няма основания Народното събрание да разглежда отстраняването на Пламен Георгиев. Попитан дали той трябва да подаде оставка по морални причини, Нотев обяви: \"Моралните норми не се налагат принудително. Моралът е вътрешно усещане. Ако някой прецени, че така трябва да постъпи\". \"Разпореждането на главния прокурор е уместно, за да се удовлетвори и общественото очакване, и изискването за справедливост. Необходима е обективна и законосъобразна проверка на фактите и обстоятелствата, които създадоха тази атмосфера около неговия имот\", каза още Нотев. На въпроси за Пламен Георгиев депутатът от ДПС Рамадан Аталай каза: \"Нямам отношение. Ако имате нещо да ме питате за енергетиката, ще ви отговоря. Но за други неща не съм наясно. Не съм широк специалист. Затова съм се задържал 22 години в този парламент. Казусът е интересен. А вие как мислите?\". Попитан дали Георгиев трябва да подаде оставка, той отмина медиите с \"Благодаря ви\". Лидерът на \"Воля\" Веселин Марешки каза, че всички български граждани са равни пред закона. \"Поощряваме да бъде проветряван всеки един, за когото има съмнения. В крайна сметка всеки е невинен до доказване на противното\".", "date": "2019.04.04", "title": "Депутати не виждат основания за отстраняване на Пламен Георгиев"}
{"url": "https://www.dnevnik.bg/analizi/2019/04/04/3414312_razvurzvashtiiat_vuzli_za_misiiata_i_metoda_na_papa/", "text": "Нещо ново дойде в света с папа Франциск, което всички чувстваме през годините на неговия понтификат. В какво се състои то? Да вземем най-напред неговото име.  , името е предзнаменование, казват древните, а това, което взема новият папа, e винаги свещено. На 13 март 2013 г. Хорхе Мария Берголио избра като папа да се казва Франциск: име, което никой папа досега не беше вземал. Свети Франциск от Асизи (ХIII век) е най-обичаният и изненадващ светец на Католическата църква: живее в пълна бедност, отказва се от всяка власт, не язди кон, за да не се издига над другите, танцува по улиците, проповядва на птиците, не се страхува от вълците.  , Беднякът, както е наричан, промени Църквата и света около себе си не с думи, а с начина си на живот. Такъв е и папа Франциск: Не живее в папския дворец, а в пансион с обща столова, не носи златен, а железен кръст, не стои на пиедестал, не иска хората да коленичат пред него и да му целуват ръката, а сам ги изправя и прегръща. С думи, жестове, усмивки, свободни излизания от програмата и предварително написаните слова, той влиза в жив диалог с всички, говори непринудено, често за най-всекидневните ни и обикновени радости и тревоги, пожелава \"приятен обед\", показва красотата на простите неща. Същевременно насърчава откритото изразяване на мнение, умее да слуша: внимателен, добронамерен, благоразумен, отворен към другия. Със своята скромност, спонтанност, лично отношение - особено грижовен е към болните, децата, старците, затворниците, - със своето състрадание към жертвите на насилието и неправдата, със своята неподправена доброта т.е. посвещаване на Бог чрез служене на хората и че няма по-голяма сила от това. Това не може да не порази.  Но ето как самият папа си спомня избора на името: \"Помислих за войните и за Франциск от Асизи като човек на мира. Така името влезе в сърцето ми. Франциск за мен е човек на бедността и на мира, човек, който обича и се грижи за другите\". Можем да сме сигурни, че онзи, такъв е големият християнски принцип, който избира бедните, за да им служи, не бърка, че той прави добрия избор, този на Исус.  Папа Франциск заяви с избора на своето име: 1) че се отъждествява с бедните и слабите, че е апостол на излизането от себе си към другия и различния, това е неговото основно послание: излизането навън, отиването към перифериите, не просто географски, но социални, екзистенциални, духовни, защото, нека не забравяме, както Светият отец и за миг не го забравя, че човек не живее само с хляб и че гладът на душата е толкова мъчещ и разяждащ, колкото този на тялото; 2) че е за съхраняването на всяка форма на живот като свещен, за осъзнаването и поемането на отговорността за опазването на творението и то сега, без никакво отлагане, докато не е станало фатално късно; 3) че има тясна връзка между мира и бедността, защото християнското съществуване е не само служение на бедните, но и усилие за живот в бедност като приближаване към Бог и Неговия мир, към който Светият отец призовава всички да се стремим. Папа Франциск показва през годините на своя понтификат, че победата на доброто не става с \"големи мускули\" и със силни оръжия, а с любов към истината и справедливостта, с надежда, която идва от вярата, с убеденост, че няма човек на земята без вродена доброта, но трябва упорито и неуморно да търсим адекватните средства за нейното събуждане. Днес, в смутното време на глобализацията, мнозина търсят идентичност и сигурност в отстояването на своето расово, етническо, национално, религиозно своеобразие и превъзходство. Политици и бизнесмени, водени от тесните си и слепи интереси, отричат климатичните промени и извършват непростимия грях на унищожаването на природата. Ала пътят, който посочва папа Франциск, е друг: съвместно търсене на решения на реалните проблеми на нищетата като ключ към решаването на предизвикателствата на миграцията и демографския взрив, на премахването на причините за войните и международните конфликти, които не са само и единствено политически и икономически, но и културни и духовни, на радикална промяна на нашите нагласи и политики към средата, в която живеем. Днес, когато изгнаникът, бежанецът от войни и кланета, \"имигрантът\" е посрещан като нежелан и враг, когато милосърдието към чужденеца е станало неприлична, а гостоприемството - празна дума, гласът на папа Франциск неуморно припомня, че никой живот не е по-ценен и достоен от този на другия и че грижата за прокудения, преследвания, изключения е грижа за Странника, за Този, Който няма къде глава да подслони.  Борбата за мир, справедливост, съхраняване на живота при Франциск винаги минава през вниманието към конкретното. Това е неговата мисия. Не само със своите слова, но с цялото си поведение той ни призовава да променим нагласите си, да подхождаме към проблемите с отвореност на сърцето и ума, с креативност и смелост. Учи ни да разчитаме знаците на времето и да разплитаме възлите в нашия личен и обществен живот. Как? Като ни предлага един своеобразен метод. По време на един свой престой в Германия о. Берголио, бил е още само свещеник, вижда в църквата \"Санкт Петер\" в Аугсбург, Бавария, иконата на \"Дева Мария, развързваща възли\". Впечатлен от образа, той взема със себе си няколко картички и ги раздава в Аржентина на свещеници и верни. Иконата е навярно единственото изображение, на което Дева Мария работи с ръцете си: тя внимателно и съсредоточено, с търпение и нежност развръзва дълга връв с много възли (символизиращи нашите грехове и проблеми), която й подава един ангел, а друг, обърнат към нас, я поема и с лика си казва: \"Вижте какво може тя и вие можете, доверете й се\". Благодарение на Светия отец образът стана известен и днес много хора от цял свят се молят на Богородица да разплете възлите в техния живот. Това, което лично мен ме поразява, е, че \"развързването на възли\" посочва определен начин на поведение и живот, който именно олицетворява папа Франциск. Ясно е на всеки, че животът никога не е гладък и прав, че пред нас непрестанно изникват все нови и нови трудности и предизвикателства. Ала този образ ни кара да се замислим не толкова за тяхното преодоляване, колкото за начина, по който можем да го направим. Възлите лесно стават твърде неприятни и досадни. Как, например, се усукват кабелите на слушалките в джоба ти? Отначало им се ядосваш, грабваш ги, тръскаш, дърпаш, искаш да ги оправиш с едно движение, ала със сила не става: възлите още повече се заплитат и затягат. И така, докато не разбереш, че решението – а то е срещу всяка гънка и фибра на раздразненото ти същество – е да вземеш първия възел и внимателно, търпеливо, леко да се опиташ да го развържеш като внимаваш и отпускаш по-малко и едва когато си успял с единия, да минеш със същото търпение към следващия. Никога не знаеш кога всичките възли ще се разплетат: може да стане много бързо или да се проточи безкрайно дълго, но разбираш, че търпението, постоянството, упражняването са единственият начин да решиш проблема. На това ни учи папа Франциск: да не бягаме от настоящите проблеми и възли на нашия живот, а да се заемем с тях, като имаме доверие, че Бог е с нас и се стремим да чуем и да различим сред многото шумове в нашия живот Неговите разплитащи възлите на нашето съществуване внушения. Това е методът на \"развързване на възлите\" на Франциск: той изисква търпение, знание, внимание, той не насилва нещата и процесите, още по-малко хората, уважава тяхната свобода, зачита тяхната съпротива и същевременно, без да се отчайва и да се отказва, търси с нежност и разбиране да им помогне да се променят и да израстат в истината, мъдростта и любовта.  !, \"Бързай бавно!\", е основна максима на Светия отец. За мен Франциск е и ще остане папа на отварянето, на прекрачването на всяка граница с Благата вест и на внимателното и търпеливо развързване на нашите заплетени - лични и обществени, - стягащи живота и душите ни възли.", "date": "2019.04.04", "title": "Развързващият възли: за мисията и метода на папа Франциск"}
{"url": "https://www.dnevnik.bg/biznes/2019/04/04/3414757_loshi_dlujnici_prez_2018_g_imat_stabilni_dohodi_no_ne/", "text": "Трийсетгодишен човек с работа и стабилни доходи - това е профилът на средния длъжник в България, а причина за финансовите му затруднения е спонтанността при покупките, често на луксозни стоки, и неумението да си прави сметката. Това сочат данните на Асоциацията на колекторските агенции в България. През 2018 г. спрямо предходната намалява броят и обемът на лошите дългове, но средният размер се увеличава - от 775 лв. на 1161 лв., тоест вече е около средната брутна заплата за страната. Потребителите се чувстват по-спокойни за бъдещето си и са готови да ползват по-големи кредити, коментира председателят на асоциацията Райна Миткова. Най-често в невъзможност да обслужват кредита си изпадат младите хора в големите градове и особено в Пловдив, Бургас, Стара Загора. За разлика от други години жителите на София са коректни платци, същото важи и за потребителите в Русе и Враца. През 2018 г. на компаниите за събиране на дългове е възложена сумата от 1.4 млрд. лв. при малко над 2 млрд. година по-рано. Над половината от случаите на небслужвани дългове са към банките при 42% предишната година. \"След стрестестовете банките подхождат много по-внимателно към темата с некоректните платци. Те възлагат необслужваните кредити на значително по-ранен етап - между 30 и 90 дни от датата на забавяне, докато преди в този период са опитвали да решат проблема със собствени сили\", коментира Лилия Димитрова от асоциацията. Делът на бързите кредити намалява от малко над 30% до 19% отвъзложените случаи, сочат данните на сдружението. Делът на телекомите е 15% при 21% предходната година. Делът на застрахователните продукти расте от под 1% до 9 на сто от възложените на колекторите случаи. През годината значително нараства размерът на изкупените от колекторите дългове - от 772 млн. лв. през 2017 г. на 1.9 млрд. лв. Рекордът се дължи на фирмени и обезпечени портфейли - тенденция, която се проявява на развитите европейски пазари, коментира Димитър Бончев от асоциацията. Едва на 60 млн. лв. възлизат дълговете на фирми, възложени на колекторите. В условията на икономически възход бизнесът е ориентиран приоритетно към продажби, а събирането на вземанията остава без фокус, коментираха представителите на асоциацията.", "date": "2019.04.04", "title": "Лоши длъжници през 2018 г. имат стабилни доходи, но не умеят да си правят сметката"}
{"url": "https://www.dnevnik.bg/razvlechenie/2019/04/04/3414561_fotogaleriia_premierata_na_finalniia_sezon_ot_igra_na/", "text": "Актьорският състав и създателите на \"Игра на тронове\" минаха по червения килим на официалната премиера на пилотния епизод към финалния осми сезон на хитовия сериал на HBO, която се проведе в Ню Йорк. На събитието те си припомниха множество спомени от годините, в които са работили по сериала.  На снимката: Емилия Кларк", "date": "2019.04.04", "title": "Фотогалерия: Премиерата на финалния сезон от \"Игра на тронове\""}
{"url": "https://www.dnevnik.bg/sport/2019/04/04/3414179_kakvo_predstoi_v_goreshtata_bitka_za_top_4_v_angliia/", "text": "Четири отбора, двадесет и четири мача до края и само две свободни места. Освен зрелищна борба за титлата между \"Манчестър сити\" и \"Ливърпул\" един от най-вълнуващите сезони във Висшата лига ще предложи и не по-малко ожесточена битка за участие в Шампионската лига. \"Тотнъм\", \"Арсенал\", \"Челси\" и \"Манчестър юнайтед\" се събрани в едва три точки преди последните шест кръга от сезона. В същото време и четирите отбора продължават участието си в европейските клубни турнири. За \"Тотнъм\" и \"Юнайтед\" предстоят четвъртфинали в Шампионската лига, а за \"Арсенал\" и \"Челси\" - в Лига Европа. И докато \"Арсенал\" и \"Челси\" имат два реални шанса да стигнат до най-силния клубен турнир, ситуацията е доста по-различна за \"Тотнъм\" и \"Юнайтед\". Те изтеглиха много тежък жребий - съответно \"Манчестър сити\" и \"Барселона\", и място в топ 4 на Висшата лига изглежда без алтернатива, ако искат да играят в Шампионската лига и през следващия сезон. \"Тотнъм\" Само за месец \"Тотнъм\" се превърна от претендент за титлата в застрашен да остане извън Шампионската лига. \"Шпорите\" се намираха в серия от пет поредни мача без победа (четири загуби и едно равенство), преди в сряда да открият новия си стадион с успех срещу \"Кристъл палас\". Добрата новина за \"Тотнъм\" е, че имат четири домакинства в оставащите си шест мача. Най-тежкото изпитание за тима на Почетино ще бъде гостуване на \"Манчестър сити\" на 20 април. В другите си пет двубоя лондончани имат за съперници отбори извън челната деветка. Формата на \"Тотнъм\" е далеч от обичайното ниво, а място за грешки до края почти няма. \"Шпорите\" обаче все още изглеждат като третия най-солиден и добре обигран отбор този сезон и остават фаворит за място в първата четворка. \"Много съм уверен, че ще накрая ще завършим в топ 4. Вярвам в играчите си. Тези футболисти, този екип и разбира се всеки един отдел в този клуб заслужават да бъдем в Шампионската лига, защото работим изключително здраво, за да го постигнем\", каза Почетино след мача с \"Палас\". \"Арсенал\" \"Арсенал\" очаквано имаше колебания през сезона, но продължава да прогресира под ръководството на Унай Емери. Само за 31 мача \"артилеристите\" изравниха точковия си актив за целия минал сезон, който беше последният от ерата \"Арсен Венгер\". Лондончани се един от най-силните домакини този сезон - 44 точки от 17 мача. Повече е спечелил единствено шампионът \"Манчестър сити\" (48). В понеделник \"Арсенал\" изравни 21-годишен рекорд, след като  постигна десета поредна победа у дома . Тимът на Емери все още изпитва трудности като гост - 19 точки от 42 възможни. До края на сезона за лондончани предстоят пет гостувания и само две домакинства. Въпреки това настоящата форма и програмата дават поводи за оптимизъм. \"Арсенал\" спечели седем от последните си девет мача във Висшата лига, като записа победи срещу \"Челси\" и \"Юнайтед\" и равенство с \"Тотнъм\", а единствената загуба беше срещу \"Сити\". В същото време за разлика от останалите замесени в битката за място в Шампионската лига \"артилеристите\" няма да играят с нито един отбор от топ 6 до края на сезона. Освен това те са изиграли мач по-малко от другите три претендента. \"Арсенал\" впечатлява в атака с 65-те си отбелязани попадения. С повече са само \"Сити\" (83) и \"Ливърпул\" (72). Големият проблем на отбора остава защитата. Откакто обаче Емери започна да залага на трима централни бранители, ситуацията доста се подобри - две поредни сухи мрежи и три в последните пет мача. \"Челси\" \"Челси\" започна отлично първия си сезона под ръководството на Маурицио Сари. След това обаче изпадна в сериозна криза, като дори се заговори за уволнение на Сари. Според мнозина той не успява да прокара своите идеи и не използва правилно играчите, с които разполага. Италианският треньор продължава да е под голямо напрежение и бъдещето му на \"Стамфорд бридж\" е под въпрос. Част от феновете дори призоваха за освобождаването му през уикенда, когато отборът губеше с 0:1 при гостуването си на закъсалия \"Кардиф\" (2:1). Въпреки това \"Челси\" все още имат реален шанс за европейски трофей и класиране в топ 4. Сините обаче имат и може би най-тежката програма сред четирите отбора. Те трябва да гостуват на \"Ливърпул\", \"Юнайтед\" и \"Лестър\" в последния кръг. През 2019 г. \"Челси\" се представя разочароващо извън \"Стамфорд бридж\". Четири от последните шест гостувания на отбора завършиха със загуби - от \"Арсенал\", \"Борнемут\", \"Манчестър сити\" и \"Евертън\". В тези четири мача сините допуснаха 14 гола и не отбелязаха нито един.  \"Манчестър юнайтед\" Откакто замени Жозе Моуриньо през декември,  Оле Гунар Солскяр възроди \"Манчестър юнайтед\"  и надеждите за място в топ 4. \"Червените дяволи\" изоставаха с 13 точки от четвъртата позиция, а сега са само на две. \"Юнайтед\" дори можеше да излезе трети, но  във вторник загуби от \"Уулвърхемптън\" . \"Вълците\" нанесоха втори удар по амбициите на \"червените дяволи\", след като в средата на март  ги изхвърлиха от Купата на Англия . На хартия тимът на Солскяр има най-тежката програма до края. В рамките на седмица - от 21 до 28 април - \"Юнайтед\" ще гостува на \"Евертън\" и ще посрещне \"Манчестър сити\" и \"Челси\". Ако бъдат в топ 4 след тази тежка серия, \"червените дяволи\" ще могат да дишат много по-спокойно, защото в последните два кръга от сезона играят срещу изпадналия \"Хъдърсфилд\" и \"Кардиф\", който вероятно по това време също ще е изпаднал. \"Трябваше да вземем тези три точки (срещу \"Уулвс\") и можехме да го направим. Сами сме си виновни. Играхме достатъчно добре и имахме положения да спечелим. Представянето ни заслужаваше победа, но това е футбол, а не математика\", каза Солскяр след мача с \"Уулвс\". \"Преди паузата за националните отбори казах, че се нуждае от 18 точки в последните осем мача, за да влезем в топ 4. Взехме три срещу \"Уотфорд\", така че ни трябват 15 в оставащите шест мача. Няма място за повече загуби\", допълни норвежецът.", "date": "2019.04.04", "title": "Какво предстои в горещата битка за топ 4 в Англия"}
{"url": "https://www.dnevnik.bg/politika/2019/04/04/3414755_bsp_shte_iniciira_otstraniavaneto_na_plamen_georgiev/", "text": "Парламентарната група на \"БСП за България\" внесе искане за отстраняването на председателя на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев заради несъответствието между доходите и имотите му. По закон това може да стане с 48 депутатски подписа при тежко нарушение, установен конфликт на интереси или неизпълнение на служебните задължения, а левицата има 79 народни представители. Социалистите ще поискат и отстраняването на заместник-председателя на комисията Антон Славчев. И Пламен Георгиев, и Антон Славчев са избрани от парламента. Първият е номиниран за поста от ГЕРБ, а вторият - от началника си. Първоначално беше обявено, че искането ще бъде внесено в Народното събрание утре. По-късно през деня от пресцентъра на левицата уточниха, че вече са внесли подписката. Въпреки това депутатите от \"БСП за България\" няма да се върнат в пленарната зала за гласуването. Социалистите не участват в заседанията на парламента от средата на февруари. По-рано днес главният прокурор Сотир Цацаров разпореди проверка по публикации в медиите за придобити недвижими имоти от трима души, сред които и Пламен Георгиев. Той пък излезе в отпуск. Според  в. \"Капитал\"  Пламен Георгиев не е разполагал с доказани средства, за да купи апартамента си на три нива, намиращ се срещу сградата на външно министерство в София. Шефът на КПКОНПИ е придобил (поне по документи) апартамента за 150 хил. евро, а преди това той е бил обявен за продажба на близо двойно по-висока цена - 265 хил. евро. Депутати от различни партии коментираха на въпроси на \"Дневник\", че засега не виждат основания  парламентът да разглежда отстраняването на Георгиев . По-рано днес премиерът Бойко Борисов каза, че проверяваните трябва или да подадат оставка, или да излязат в отпуск. След това Георгиев излезе в отпуск. \"Днес премиерът Борисов спаси от отговорност Пламен Георгиев, като му остави вратичка. От опит знаем, че тези проверки продължават месеци и години\", обяви лидерът на БСП Корнелия Нинова. Според нея накрая щяло да стане така, че Георгиев да се върне на бял кон. От БСП отново обявиха, че Пламен Георгиев е избран за председател на антикорупционната комисия от \"новата коалиция\" между ГЕРБ, ДПС, \"Обединени патриоти\" и \"Воля\". На въпрос защо социалистите няма да се върнат в парламента при гласуването на искането за отстраняването на Георгиев, Корнелия Нинова обяви, че именно тази коалиция трябва да го отстрани.", "date": "2019.04.04", "title": "БСП внесе искане за освобождаване на Пламен Георгиев"}
{"url": "https://www.dnevnik.bg/politika/2019/04/04/3414801_valeri_simeonov_oburna_vnimanie_vurhu_ministur_s/", "text": "Добре е премиерът Борисов да си огледа внимателно министрите, че и там има такива с имоти, каза лидерът на НФСБ Валери Симеонов за проверката на прокуратурата за имотите на председателя на антикорупционната комисия (КПКОНПИ) Пламен Георгиев. Симеонов обясни, че говори за имот в София, \"Овча купел\", с площ от 142 кв. метра, купен за 61 хил. лв. Симеонов не спомена името на министъра, за когото говори, но посочи точния адрес, без да отчита, че това е изнасяне на лични данни. Според неофициална информация Симеонов има предвид апартамента на министъра на туризма Николина Ангелкова, който е купен през 2008 година и е отразен в имотната й декларация от същата година. Тогава Ангелкова е заместник-министър на регионалното развитие. Тя е декларирала \"апартамент+мазе+гараж\" с разгъната застроена площ от 142 кв. м и цена на придобиване от 61 519 лв. Според статистиката на Imoti.net средната пазарна цена на тристаен апартамент в \"Овча купел-1\" към ноември 2008 г. е била 853 евро за кв. м, а през януари същата година е 694 евро за кв. м. Цената, която Ангелкова е платила за кв. м,, е 433 лв., точно преди да се спука имотният балон, според декларацията й. Апартаментът, за който говори Симеонов, се намира в непосредствена близост до парка на \"Овча купел\" и дипломатическите блокове там и цената му би трябвало да е по-висока от средните за квартала. Какъв е коментарът на Николина Ангелкова за обвиненията - четете  тук. Според Валери Симеонов не е правилно да се търси фирмата, която продава апартаменти, защото това, което се установило за \"Артекс\", е масова практика в строителството в България. \"Масова практика на укриване на данъци, впоследствие на намаляване на данък сгради към общините. Втори вид данък се укрива. Всичко това няма как да не е било известно на конкретните регионални служители на НАП, както и на общината. Няколко човека станаха жертви на политическа кампания, която показва пред обществото една масова практика на злоупотреби в строителството\", заяви още Симеонов. Главният прокурор Сотир Цацаров  разпореди днес на Върховната касационна прокуратура проверка  на информацията от публикации в медиите за придобити недвижими имоти от Пламен Георгиев, председател на антикорупционната комисия, от сина на Борислав Сарафов – директор на Националната следствена служба и заместник на главния прокурор по разследването, и от съпругата на Лозан Панов – председател на Върховния касационен съд, извършване на проверки по реда на Закона за съдебната власт. По  материалите за Пламен Георгиев  НАП - София, ще трябва да направи данъчна проверка на него и съпругата му, за да установи съответствието между декларираните и получени доходи от двамата и имущественото им състояние в периода 2013 - 2018 г. Прокуратурата изисква и нотариалния акт за жилището, придобито от Пламен Георгиев и съпругата му, описано в публикациите, както и копие от нотариалното дело за тази сделка. От банката - в случая ПИБ, се изисква и цялата информация по кредитирането на покупко–продажбата.", "date": "2019.04.04", "title": "Валери Симеонов намекна на Борисов, че и друг министър е с евтин апартамент"}
{"url": "https://www.dnevnik.bg/sviat/2019/04/04/3414807_tri_godini_zatvor_i_ogromni_globi_groziat_shefovete_na/", "text": "Австралия прие строг закон, предвиждащ затвор за ръководителите на социални мрежи, които не премахват бързо материали, показващи насилие. Глобите може да достигнат 10 на сто от световния годишен оборот на компанията. Държавата ще бъде първата в света, предвиждаща затвор и глоби от милиони долари за  шефовете на социалните медии , ако не премахват бързо материалите с насилие и не уведомяват полицията в разумен срок. Под действието на закона попадат видеозаписи и снимки, показващи убийства, изтезания и изнасилвания. Законът бе приет след неотдавнашното нападение срещу джамии в  новозеландския град Крайстчърч , което бе излъчвано на живо във \"Фейсбук\". \"Събитията в  Крайстчърч  ни показаха, че интернет платформите могат да бъдат използвани за разпространяване на послания на омраза и терор\", заяви вчера пред парламента генералният прокурор Крисчън Портър преди гласуването на закона. \"Този закон е важна част от отговора на австралийското правителство на тези събития\", добави той. Законът беше внесен от правителството и подкрепен от опозиционната Австралийска лейбъристка партия. Той беше одобрен бързо от двете камари на парламента, които ще прекратят работата си тази седмица заради парламентарните избори следващия месец. Сенатът одобри закона снощи и за влизането му в сила е необходимо само одобрението на генерал-губернатора. Критици посочват недостатъци в него, включително възможността той да бъде използван срещу журналисти и хора, които предупреждават за нарушения, отбелязва ДПА.", "date": "2019.04.04", "title": "Три години затвор и огромни глоби грозят шефовете на социални мрежи в Австралия"}
{"url": "https://www.dnevnik.bg/photos/2019/04/04/3414749_fotogaleriia_neporochnite_momi_na_pras-pres/", "text": "Изложбата на политически шаржове на карикатуристите от \"Прас-Прес\" \"Непорочните моми\" беше открита в галерия-книжарница \"София-Прес\" на ул. \"Славянска\" 29. До 12 април може да бъдат разгледани карикатурите на Алла и Чавдар Георгиеви, Христо Комарницки и Чавдар Николов, съпроводени от строфи на Иво Балев.", "date": "2019.04.04", "title": "Фотогалерия: \"Непорочните моми\" на \"Прас-Прес\""}
{"url": "https://www.dnevnik.bg/razvlechenie/2019/04/04/3414810_selin_dion_obiavi_nov_album_i_svetovno_turne/", "text": "Канадската поп певица Селин Дион обяви, че планира ново световно турне, както и нов студиен албум на име Courage, вдъхновен от живота й след смъртта на нейния съпруг, предаде \"Ройтерс\". 51-годишната изпълнителка обяви новината по време на свое концертно изпълнение в Лос Анджелис, което бе предавано на живо във Фейсбук и гледано от над 11 хил. нейни почитатели в целия свят. Канадската изпълнителка, известна с песни като хита My Heart Will Go On от филма \"Титаник\", има спорадични изяви в Лас Вегас от 2003 г. насам и миналата година обяви, че нейната концертна резиденция в града ще приключи през юни 2019 г.. \"Мисля, че е време за промяна, време да поема на път\", заяви Дион. Турнето Courage, което ще е първото за изпълнителката в САЩ за последните 10 години, ще започне в Квебек, Канада през септември. По думите на Дион албумът със същото заглавие ще бъде издаден около ноември, но тя не обяви конкретни дати за останалата част от света. Певицата сподели, че заглавието е вдъхновено от смъртта на нейния съпруг и мениджър Рене Анджелил през 2016 г., който почина след борба с рак на гърлото. Двойката има три деца. \"Когато загубих Рене, той ме искаше обратно на сцената. Искаше да е сигурен, че ще продължа да упражнявам моята страст\", каза певицата и допълни: \"Исках да докажа на него, че съм добре, че ние сме добре и че ще бъдем добре.\" Петкратната носителка на \"Грами\" последно направи концертна обиколка в света през 2007 г. с турнето си Taking Chances, превърнало се в едно от най-печелившите за съответната година. През 2018 г. тя имаше изяви в Азия и Австралия като част от представянето на новия й сборен албум с най-големите й хитове. Последният й албум, записан на английски език, Loved Me Back to Life, бе издаден през 2013 г., а през 2016 г. тя издаде и Encore un Soir на френски.", "date": "2019.04.04", "title": "Селин Дион обяви нов албум и световно турне"}
{"url": "https://www.dnevnik.bg/biznes/2019/04/04/3414821_zemedelskata_komisiia_othvurli_noviia_zakon_za_borba_s/", "text": "Земеделската комисия в парламента отхвърли проектозакона за \"превенция от неблагоприятни климатични събития\", известен като закон за борба с градушките. До една седмица се очакват предложения от всички заинтересовани страни, след което депутатите ще подготвят нов закон, съобщава  в. \"Сега\" . Проектът предвиждаше земеделците да плащат такса от 0.50 лв. за всеки декар, а застрахователите - отчисления от 0.8% годишно от имуществените застраховки. Целта беше бюджетът за борба с градушките да се увеличи почти двойно - от 13 млн. лв. до 28 млн. лв. На 20 март  кабинетът одобри друг вариант , в който застрахователите са изключени, а вноската от всеки стопанин, който получава субсидии за площ, да е не 0.50, а 0.75 лева на декар. Според председателя на Асоциацията на земеделските производители Таня Дъбнишка, цитирана от медията, новият вариант не бил обсъждан с нито една браншова организация в земеделието. Позицията й е, че за фермерите не е справедливо само те да плащат такса \"Градушка\". От друга страна, началникът на кабинета на земеделския министър Атанас Кацарчев припомни, че в нито една държава от ЕС няма схема, при която застрахователни компании да отделят средства за защита от градушка. По думите му и сега застрахователите правят отчисления - по 4% от всяка застрахователна полица в земеделието, с които се покриват щети на незастраховани стопани. Общините пък били в лошо финансово състояние и затова не можело да се очаква да заделят средства. Проектът предвиждаше обхватът на системата за борба с  градушките да достигне 90%  - около 90 млн. дка, от които само 36 млн., от които са обработваема земя, както и урбанизирани територии, за които съществува техническа възможност. Друга промяна включваше Агенцията за борба с градушките да се преобразува в държавно предприятие. Беше заложено  разширяването на обхвата  ще се постигне чрез доизграждане на ракетния способ за градозащита, както и чрез въвеждане на самолетен способ за защита. Разширяването включваше и развитие на системата за наблюдение за опасни явления чрез разполагане на 4 допълнителни радарни станции, което ще позволи получаване на радарна информация на територията на цялата страна.", "date": "2019.04.04", "title": "Земеделската комисия отхвърли новия закон за борба с градушките"}
{"url": "https://www.dnevnik.bg/sviat/2019/04/04/3414822_dannite_na_stotici_hiliadi_potrebiteli_na_feisbuk_sa/", "text": "Компанията \"Фейсбук\" съобщи, че е премахнала данните на стотици хиляди свои потребители, останали достъпни за всекиго на сървъри на \"Амазон\", след като фирма за киберсигурност повдигна въпроса публично. В интернет са изтекли множество данни на потребители на социалната мрежа. Това се казва в доклад, публикуван в сряда на сайта на международната компания за защита на информацията \"ЪпГард\". Данните са били съхранявани неправомерно в облачен сървър на компанията \"Амазон\" от две фирми, разработвали по-рано приложения за \"Фейсбук\". Става дума за мексиканската \"Култура колектива\" и американската \"Ат дъ пул\". И в двата случая данните не са били защитени с пароли и всеки желаещ е можел да ги получи. \"Култура колектива\" пазела в базата си към 146 гигабайта данни за  потребители на \"Фейсбук\" , включително около 540 милиона техни коментара, също и имена на акаунти. А фирмата \"Ат дъ пул\", спряла дейността си през 2014 г., качила в открития облак данни за 22 000 потребители на същата мрежа - имена, имейл адреси, френдлисти. Според \"ЪпГард\" базата на \"Ат дъ пул\" била премахната от открит достъп много бързо, но данните на \"Култура колектива\" останали свободно достъпни най-малко няколко месеца, въпреки че фирмата за кибернетична сигурност неведнъж подавала сигнали на мексиканската компания и операторите на \"Амазон\".", "date": "2019.04.04", "title": "Данните на стотици хиляди потребители на \"Фейсбук\" са били публично достъпни"}
{"url": "https://www.dnevnik.bg/evropa/evropeiski_parlament/2019/04/04/3414830_evroparlamentut_odobri_bezvizov_dostup_na_britancite/", "text": "Гражданите на Обединеното кралство ще могат да влизат в ЕС без визи за кратки периоди след излизане на страната им от блока, при условие че гражданите на ЕС се възползват от същите условия, когато пътуват до Обединеното кралство, се посочва в резолюция на Европейския парламент, цитирана от пресслужбата на институцията. Евродепутатите подкрепиха в четвъртък с 502 гласа \"за\", 81 гласа \"против\" и 29 гласа \"въздържал се\" проекта на резолюция за освобождаването на гражданите на Обединеното кралство от визови изисквания при влизане в ЕС за кратък престой след Брекзит. \"Запазването на безвизовото пътуване между ЕС и Обединеното кралство е ключова част от подготовката за последствията след Брекзит. На Острова живеят 3.7 млн. европейски граждани, в това число и около 280 000 българи, чиито права трябва да бъдат гарантирани\", каза докладчикът Сергей Станишев (БСП/С&Д). Законодателството ще влезе в сила от деня след оттеглянето на Обединеното кралство от Европейския съюз. След тази дата, гражданите на Обединеното кралство с британско гражданство няма да се нуждаят от виза за престой в ЕС до 90 дни в рамките на 180-дневен период. Обединеното кралство ще бъде включено в списъка на повече от 60 страни и територии, чиито граждани не се нуждаят от виза, за да влязат в ЕС с цел бизнес, туризъм или за посещение на роднини или приятели. Освобождаването от изискване за визи не се отнася за правото на работа в ЕС. Реципрочност ЕС ще отмени визовия режим за граждани на Обединеното кралство едностранно, но на основа на реципрочност, при условие че гражданите на ЕС също се ползват от безвизов достъп при кратки бизнес или туристически пътувания до Обединеното кралство след Брекзит. В случай че Обединеното кралство въведе изискване за притежаване на виза за гражданите на поне една държава членка, \"следва да бъде приложен механизмът за реципрочност, предвиден в законодателството на ЕС\", гласи текстът. Това може да доведе до повторно въвеждане на визови изисквания за британските граждани. След одобрението в пленарната зала проектозаконът следва да бъде формално гласуван от Съвета на министрите. Законодателството трябва да бъде публикувано в Официален вестник на ЕС преди 12 април, за подготовка за Брекзит без сделка на тази дата. Премахването на визите ще се прилага във всички държави - членки на ЕС (с изключение на Ирландия, която има собствена визова политика) и в асоциираните към Шенген страни (Исландия, Лихтенщайн, Норвегия и Швейцария). Ирландия и Обединеното кралство имат специфично двустранно споразумение, което предвижда безвизово пътуване между двете страни.", "date": "2019.04.04", "title": "Европарламентът одобри безвизов достъп на британците за кратък престой в ЕС след Брекзит"}
{"url": "https://www.dnevnik.bg/analizi/2019/04/04/3414818_bulgarskata_enigma/", "text": "Когато въпросите в едно общество многократно надхвърлят отговорите, проблемът е сериозен. Ала когато отговорите, които властимащите дават или смятат, че са длъжни да дадат пред обществото, са в пъти по-малко от онова, за което гражданите ги питат, проблемът се задълбочава. Ето защо и отговор като \"точка по въпроса\", даден от шефа на КПКОНПИ  Пламен Георгиев  на имотната му сага, нямаше как да не налее допълнително масло в огъня. Включително заради самодоволното \"облажване\" или \"облащаване\" с власт. Неща сериозни, които ни най-малко не се изчерпват с едно \"доброволно\" или  \"полудоброволно\" излизане в отпуск . Трудно е да се обобщава какво мислят българите за политиката или политиците си. Изборите дават само сумарен образ на нагласите ни: шест-седем милиона българи имат поне шест-седем милиона идеи за България и бъдещото ѝ развитие. Включително за онова, което разделя незаконното от неморалното? Това предстои да видим. Когато пък въображението на политическия елит се изчерпва най-вече с тераси, барбекюта, яхти или придобиването на още и още имоти – като резултат от битовото опредметяване на властта – проблемът още повече се изостря. Ала когато във вниманието на обществото попадат само най-видимите материални придобивки на властта, а всичко далеч надхвърлящо ги – концесии, сделки под масата, да не говорим за фалита на КТБ, ошушкал ни с 4 млрд. лв., че и облагодетелствал действащи политици от опозицията, наметнали сега антикорупционната тога – проблемът става направо катастрофален. Всичко това е част от българската енигма. Ала възелът ѝ е толкова заплетен, че дръпнем ли който и да е негов край, рискуваме да се заплете още повече. И не се види кой би могъл да го разсече. Най-лесният отговор е да кажем, че нищо не може да се направи. Че нещата са си такива, каквито са. Така е било в България и така ще бъде. Нима сме го забравили? На първо място биваха обгрижвани \"хранените хора\" на режима, които да го бранят, подхвърляше се и по някой кокал на \"художествено-творческата интелигенция\", та да не лае по властта, а за трудещите се бяха отредени неугледните панелки, дето още се чудим какво да правим. Имаше и цял ритуал: към другаря Живков се стичаха хора по разни мероприятия, пъхайки му молби за жилища в джобовете на костюма, които той понякога удовлетворяваше – в изблик на преголяма милост. Да не забравяме за това, то също е част от българската енигма. В спомените на големия копривщенски търговец хаджи Ненчо Палавеев, писани в периода между двете световни войни, открих презрителното определение на политиците като \"апартаментаджии\". \"Зад всяко политическо решение, констатира той, се крие видимият стремеж за по някоя материална придобивка – един, два или повече апартаменти, че и те имат челяд.\" Което донякъде обяснява и бума в жилищното строителство в София след края на икономическата криза през 1931 г., значително променил облика на столичния град и неговата виенска направа. Други съвременници изтъкват нещо, особено характерно за престижната улица \"Оборище\", където в зестра за дъщерите на политиците се пазели (\"на зелено\", както бихме казали днес) – поне по два или три апартамента. В градския фолклор наричали тези девойки \"оборишки момичета\". Един вид – от сделките лъхало нещо нечисто, носела се миризма на обор. Как ще наречем днешните подобни придобивки, оставям на остроумците от социалните мрежи. Възелът се заплита още повече, речем ли си, че може и така да е било някога, но не е задължително така да бъде и днес. Че нещо може, а и трябва да се промени. Ала как? И какво? Въпросът не е само в оставките. Един министър на правосъдието ще бъде сменен от друг. \"Точка по въпроса\". Ала това не решава нещата. Вярно е, че за разлика от предишни години доста хора излязоха от властта заради непремерени думи или непромислени действия. Някои – наистина, други – фиктивно. Ала не за това иде реч. А е и в това, че все повече ставаме заложници на демагогията. И съответно големите проблеми, пред които е изправена България, не се възприемат другояче освен през призмата на най-битовото. Замислете се: ние непрекъснато решаваме \"спешни въпроси\", провокирани от злобата на деня. И не ни остава нито време, нито ресурс да разгледаме важните въпроси пред България. Излиза, че  за страната въпроси никога не са  . Например за професионалното образование в средното училище. В България все повече не достига квалифицирана работна ръка. Усеща се и по отлива на чуждестранните инвеститори. Но ние все нямаме време за този дебат, нито за решаването на проблема, защото не можем да излазим от корупционните далавери и скандали. Европейските избори са на прага, а на тях се гледа само като на репетиция за евентуални предсрочни избори. Корнелия Нинова почти ги обяви за \"вътрешно български\". Да, те са и български, защото на тях гласуват българските граждани, но много от проблемите отдавна надхвърлят границите ни. И те съвсем не се изчерпват само с протестите на българските превозвачи срещу пакета \"Мобилност\". В момента никой не мисли за замислените промени в общата земеделска политика на ЕС, които няма как да не засягат България. Какъв е нашият интерес? И с интереса на кои други държави съвпада той? Няма отговор. Напоследък имаше срещи на високо равнище в Румъния, заговори се за изграждането на трети мост на Дунава, за засилените икономически връзки между двете държави. Дотук добре, но от години витае идеята за  , която да влезе в приоритетите на ЕС, за да вдигне на крака и нашия Северозапад, та да не бродят там само сенките на тенеца на Радичков и на неговите \"варколи\"? Имаме ли интерес това да се случи? Безспорно. А ще бъде ли тема на предстоящите избори? Надали. И това също е част от българската енигма. Антон Страшимиров в един свой размисъл над българската политика твърди, че България пропаднала, защото я управлявали все адвокати – поне след Стамболов такива са повечето от българските министър-председатели. А адвокатите според него били хора без собствено мнение – само обсъждали и все не могли да вземат решения. Замислих се: и след 1989 г. повечето от българските политици бяха адвокати. Те също спореха и обсъждаха дълго, а избирателите им се гневяха, чакаха бързи решения. А сега върне ли се човек към онези времена, обхваща го такава носталгия. И това също е част от българската енигма.", "date": "2019.04.04", "title": "Българската енигма"}
{"url": "https://www.dnevnik.bg/sviat/2019/04/04/3414839_trite_nai-golemi_supermarketi_vuv_vietnam_izpolzvat/", "text": "Няколко супермаркета във Виетнам се присъединиха към кампанията зеленчуците да не се опаковат в найлонови торбички. Мярката е част от усилията за опазване на околната среда, предаде ДПА. Трите най-големи вериги супермаркети във Виетнам - \"Лоте Март\" (Lotte Mart) и \"Сайгон Ко.оп\" (Saigon Co.op) в град Хошимин и \"Биг Си\" (Big C) в Ханой - започнаха да използват бананови листа вместо найлонови пликчета за опаковане на зеленчуци.  Купувачите в \"Лоте Март\" в Хошимин бяха изненадани неотдавна, когато видяха, че пресният лук, бамята и други зеленчуци са опаковани в бананови листа. Инициаторите на кампанията ще разширят употребата на  бананови листа  по цялата верига в страната. Тази мярка е част от усилията да се премине към продукти, които щадят околната среда не само при опаковането на зеленчуци, но и на прясно месо. Виетнам създава близо 2500 тона  пластмасови отпадъци  дневно, сочат официалните данни. В световен мащаб страната се нарежда на четвърто място по изхвърляни пластмасови отпадъци в океана, според Програмата за опазване на околната среда на ООН. /БТА", "date": "2019.04.04", "title": "Трите най-големи супермаркета във Виетнам използват бананови листа вместо найлон"}
{"url": "https://www.dnevnik.bg/video/2019/04/04/3414804_radan_kunev_proveriavan_li_e_za_pochtenost_shefut_na/", "text": "Фактът, че шефът на антикорупционната комисия (КПКОНПИ) Пламен Георгиев е още на поста си, е изумителен скандал. Това заяви Радан Кънев, водач на листата на \"Демократична България\" (ДСБ, \"Да, България\" и \"Зелените\") за евроизборите, в предаването \"Денят с Веселин Дремджиев\" по TV+ и по TV1. В качеството си на практикуващ юрист той оцени като \"неграмотни, скалъпени несъстоятелни\" обясненията на Георгиев за покупката на мезонет в близост до външно министерство. Освен платената цена - доста под пазарната, апартаментът стана обект на медийни публикации, след като се оказа, че собственикът му не е декларирал тераса от 186 кв. м. По обясненията на Пламен Георгиев - защото става дума за общи площи, независимо че до нея се стига само по вътрешни стълби от неговия апартамент. Премиерът Бойко Борисов и неговите коалиционни партньори от ДПС и \"Обединените патритоти\", които заедно избраха Пламен Георгиев, трябва да отговорят на един важен въпрос: извършвана ли е проверка за почтеност на шефа на изключително мощната антикорупционна комисия, каза Кънев. ", "date": "2019.04.04", "title": "Проверяван ли е за почтеност шефът на антикорупционната комисия (видео)"}
{"url": "https://www.dnevnik.bg/evropa/evropeiski_parlament/2019/04/04/3414847_evroparlamentut_zatiaga_pravilata_za_gazoprovodite_ot/", "text": "С цел да се гарантира правна сигурност за доставчиците и конкурентни доставки на газ за всички европейци, евродепутатите гласуваха нови правила за пазара на газ, които ще обхванат газопроводи, пристигащи от страни извън ЕС, предаде пресслужбата на Европейския парламент. Евродепутатите приеха реформа на правилата за пазара на газ с 465 гласа \"за\", 95 гласа \"против\" и 68 гласа \"въздържал се\" за разширяване на прилагането на правилата на ЕС (включително правилата на ЕС за конкуренцията) за всички газопроводи, които влизат на територията на ЕС от страни извън блока. По-конкурентен пазар на газ в ЕС  Изменените правила ще създадат по-конкурентен пазар на газ в ЕС, като гарантират, че собствениците на газопроводите, които влизат на територията на ЕС, са различни от тези на доставките на газ, се посочва в съобщението. Газопроводите трябва да бъдат достъпни за други оператори, както гласят правилата за вътрешен пазар на газ в ЕС. Потребителите ще могат да се възползват от повече конкурентност и следователно от по-ниски цени. Тази реформа също уточнява правната рамка за бъдещи проекти на газопроводи със страни извън ЕС, които ще включват и Обединеното кралство след оттеглянето му от ЕС. Изключенията за нови газопроводи - при стриктни условия Изменените правила предоставят изключителна компетентност на ЕС, щом става въпрос за сключване на споразумения за нови газови линии в ЕС от страни извън ЕС, както и за предоставяне на дерогации. Европейската комисия има право да разреши на държава членка, в която се намира първата входна точка, да започне преговори за доставки на газ от нов газопровод от страна извън ЕС, при условие че това не е в конфликт с правото на ЕС или в ущърб на конкуренцията или сигурността в блока. Страната трябва да се консултира с останалите засегнати страни членки, преди да поиска такава дерогация от правилата на ЕС, и зависи от Европейката комисия да прецени дали да я даде. За съществуващи газопроводи (свързани с газопроводи на ЕС преди влизането в сила на директивата), държава членка може да вземе решение за дерогация в рамките на една година след влизането в сила на директивата, ако не е в ущърб на конкуренцията. След гласуването докладчикът Йежи Бузек (ЕНП, Полша) заяви: \"Отсега нататък всички газопроводи от страни извън ЕС, включително \"Северен поток 2\", ще трябва да спазват правилата на ЕС: достъп на трети страни, отделяне на собственост, недискриминационни тарифи и прозрачност. Това означава по-силен енергиен сектор на континента ни.\" Какво следва След официалното одобрение от министрите на ЕС тази директива ще бъде публикувана в Официалния вестник на ЕС и ще влезе в сила 20 дни след това. Държавите членки имат 9 месеца да приведат националното си законодателство в съответствие с директивата. Над 70% от природния газ в ЕС се внася от страни извън ЕС, главно от Норвегия, Русия и Алжир и най-често чрез газопроводи.", "date": "2019.04.04", "title": "Европарламентът затяга правилата за газопроводите от страни извън ЕС"}
{"url": "https://www.dnevnik.bg/bulgaria/2019/04/04/3414864_az_sum_nai-minatiiat_ot_skandala_s_apartamentite/", "text": "Как бих могъл да не работя, да подавам оставка, респективно да излизам в отпуск, след като аз не съм собственик? Излиза, че от цялата тази групичка аз съм \"най-минатият\" в случая\". Това каза днес пред журналисти председателят на Върховния касационен съд Лозан Панов, цитиран от агенция \"Фокус\". Изказването му беше по повод  призива на премиера  всички, замесени в скандала с апартаментите, купени на цени под средните за пазара, да излязат в отпуск или да подадат оставки.  Името на Панов беше вкарано в скандала  заради имот, купен от жена му, години преди двамата да сключат брак. На въпрос кога е научил, че и съпругата му е купила такъв имот, Панов каза, че е разбралq докато е бил в отпуск. \"Жена ми ми е казала, че притежава такъв имот тогава, когато се ожених за нея. Имотът е на юридическо лице, а когато един имот е на юридическо лице и някой ползва този имот, е съвсем нормално този, който е наел имотът, да плаща наема\", обясни председателят на ВАС и посочи, че има документи за това. Лозан Панов каза още, че както той, така и съпругата му са обект на проверки от НАП от много години.  Днес главният прокурор Сотир Цацаров обяви , че казусът с имота на Елисавето Панова ще се разгледа от Инспектората към Висшия съдебен съвет, за да провери дали има конфликт на интереси. Отделно на данъчната администрация се възлага извършване на данъчна проверка за установяване на факти и обстоятелства във връзка с придобиването и ползването на имот, описан в медийните публикации от \"Ганева 2000\" ЕООД (фирмата, собственост на съпругата на Панов). В рамките на данъчната проверка прокуратурата разпорежда да се установи произходът на средствата за купуване на имота, начинът на ползването му, както и спазването на данъчното законодателство във връзка с тази сделка.", "date": "2019.04.04", "title": "Аз съм най-минатият от скандала с апартаментите, обяви Лозан Панов"}
{"url": "https://www.dnevnik.bg/biznes/2019/04/04/3414786_bjudjetnata_prognoza_do_2022_g_650_lv_minimalna/", "text": "Министерството на финансите предвижда 2019 г. да е последната с бюджетен дефицит, а от догодина ще планира бюджета с излишък - 0.4% от БВП за 2020 г., 0.2% от БВП за 2021 г. и 0.1% от БВП за 2022 г. Това е записано в проекта за средносрочна бюджетна прогноза до 2022 г., публикувана за обществено обсъждане. Прогнозата на министерството е за растеж на БВП от 3.3% годишно през следващите три години, безработица от 4.1% през 2020 г. и 4% през следващите две, както и намаляваща средногодишна инфлация от 2.5% към 2.1% . В периода 2020-2022 г. растежът на заетостта се очаква да се забави и постепенно да премине към намаление от 0.1% през 2021 г. и 0.3% през 2022 г. Обяснението е в негативните демографски тенденции, които рефлектират в намаление на работната сила. Освен това бързо се изчерпвал и свободният трудов ресурс от безработни и обезкуражени лица (които искат да работят, но не вярват, че ще намерят работа). Коефициентът на безработица ще продължи да намалява до около 4.0% през 2021-2022 г. Прогнозата на финансовото министерство е инфлацията да намалява заради очакваното намаление на международните цени на петрола, стабилизирането в цените при останалите суровини, като и от по-бавното нарастване на вътрешното търсене. Възможно е в прогнозния период да има повишение на някои от цените на стоките и услугите с административни цени, предупреждава ведомството. Не се предвижда промяна в данъците за гражданите и бизнеса. Прогнозата предвижда административно увеличение на минималната заплата на 610 лв. от 1 януари 2020 г. и на 650 лв. от 1 януари 2021 г., както вече беше съобщено, а през 2022 г. размерът от 650 лв. ще се запази. Максималният осигурителен доход през целия период се очаква да е 3 000 лв. Не се залагат промени на периода на изплащане на паричното обезщетение за бременност и раждане – 410 дни, нито на размера на обезщетението за отглеждане на дете до 2- годишна възраст – 380 лв.", "date": "2019.04.04", "title": "Бюджетната прогноза до 2022 г.: 650 лв. минимална заплата и 4% безработица"}
{"url": "https://www.dnevnik.bg/bulgaria/2019/04/04/3414876_rumen_radev_ottegli_doverieto_si_plamen_georgiev/", "text": "Президентът Румен Радев обяви, че е оттеглил доверието си от председателя на антикорупционната комисия (КПКОНПИ) Пламен Георгиев, цитиран от агенция \"Фокус\". В сряда държавният глава е поканил не Георгиев, а заместникът му в комисията да изнесе доклад на предстоящото заседание на Консултативния съвет за национална сигурност (КСНС), на който трябва да се обсъдят мерки за противодействие на корупцията по високите етажи на властта. По-рано днес премиерът Бойко Борисов призова Георгиев и останалите, купили евтини жилища, да подадат оставки или да излязат в дълъг отпуск. Председателят на антикорупционната комисия Пламен Георгиев е сред заемащите висши длъжности, за които има данни за купен   имот на цени под средните за пазара  и несъответствие с декларирани площи и по-конректно голяма тераса на покрива на сградата. \"Редно е, докато не се установи истината, той да бъде най-малкото встрани. Винаги съм твърдял, че ако искаме да имаме правова демократична и просперираща държава, трябва да водим борба с корупцията по високите етажи на властта\", каза президентът, цитиран от \"Фокус\". Той отбеляза, че и това е  причината да свика Консултативния съвет по национална сигурност (КСНС) . \"Изпратих писмо с искане за доклад към неговия заместник. Считаме, че така е редно, докато не се установи с едно пълноценно разследване истината, е редно той да бъде най-малкото встрани\", каза Радев. Позицията му е, че е важно органите, които следят за наличие на корупция, да бъдат пример за чистота. По-рано самият Пламен Георгиев обяви, че  излиза в отпуск  до приключване на  разпоредената от главния прокурор проверка  тази сутрин. \"Имаме проблем, който е сериозен - за доверието в държавността, и както виждате как реагират партиите в момента - с оставките те казват, че проблемът е приключен. Той може да е приключен за партиите, но не трябва да бъде приключен за държавата. Ако искаме да имаме убеденост, че имаме истински функционираща правова държава, който се е отклонил от закона, съответно към него трябва да бъде подходено с цялата строгост на закона\", заяви президентът. Той добави, че по време на  свикания от него Консултативен съвет за национална сигурност в понеделник  трябва да бъдат разгледани не само мерките, които да се прилагат за борба с корупцията, но и да се \"отиде по-надълбоко\". \"Това, за което съм настоявал, не е само да вземаме мерки спрямо нарушителите, а да създаваме такава среда, която да бъде безкомпромисна и да не допуска корупция. Това означава прозрачност, отчетност и отговорност на управлението, ясни механизми, пълна прозрачност\", посочи президентът. По думите му корупцията трябва да се бори с всички възможни условия и механизми. \"Много е важно органите, които точно следят, правоохранителните органи за наличие на борба с корупцията, да бъдат пример за чистота\", каза той.", "date": "2019.04.04", "title": "Румен Радев оттегли доверието си от Пламен Георгиев, призова го да стои встрани"}
{"url": "https://www.dnevnik.bg/evropa/2019/04/04/3414880_laura_kyoveshi_veche_moje_da_napuska_rumuniia/", "text": "Румънският върховен съд отмени забраната на Лаура Кодруца Кьовеши да напуска страната, предаде \"Ройтерс\". Кьовеши, която оглавяваше Националната дирекция за борба с корупцията, миналия месец  бе подкрепена от Европейския парламент  за поста европейски главен прокурор. По време на петгодишния й мандат осъдителните присъди за корупция по високите етажи на властта рязко се увеличиха, което й спечели похвали от ЕС, от групи на гражданското общество и частни инвеститори. Миналата година обаче Кьовеши  бе отстранена  по заповед на правосъдния министър Тудорел Тоадер. Румънското правителство, което в момента председателства Съвета на ЕС,  активно лобираше  срещу Кьовеши при разговорите между държавите членки за това кой да оглави бъдещата европейска прокуратура. Страните от ЕС  подкрепиха френския кандидат  за поста. Агенция, създадена от управляващата Социалдемократическа партия и натоварена да разследва магистрати,  повдигна на 29 март обвинения  в злоупотреба със служебно положение, получаване на подкуп и лъжесвидетелстване срещу Кьовеши, с което я лиши от възможност да напуска Румъния или да говори пред медии за случая си. Тя заяви, че е невинна, и обжалва. \"Сега мога да напускам страната, обжалването ми бе прието\", заяви тя пред репортери, след като напусна Върховния съд. По-рано в сряда председателят а Европейския парламент Антонио Таяни изрази опасения за обвиненията срещу Кьовеши и каза, че ще изпрати писмо до правителството в Букурещ по въпроса. \"Кьовеши остава нашият кандидат (да бъде нов главен прокурор на ЕС) и продължава да се ползва с нашето уважение и подкрепа\", заяви Таяни. Ако Съветът и Европейският парламент бяха стигнали до единодушие, избраният от тях кандидат можеше направо да бъде назначен. След като мненията се разминават, започват преговори. Главният прокурор на ЕС ще разполага само с един мандат от седем години. Европейската прокуратура бе създадена от 22 държави - членки на ЕС, включително и Румъния, през 2017 г. и трябва да заработи най-късно до края на следващата година. Тя ще има за задача да се бори срещу финансови измами в ЕС.", "date": "2019.04.04", "title": "Лаура Кьовеши вече може да напуска Румъния"}
{"url": "https://www.dnevnik.bg/razvlechenie/2019/04/04/3414889_vokalistut_na_gravity_co_e_priet_v_bolnica_s_opasnost/", "text": "Вокалистът на Gravity Co. Явор Захариев е приет в \"Пирогов\" в тежко състояние и с опасност за живота, съобщиха от \"Нова телевизия\". Той е бил открит в безпомощно състояние вчера по обед в дома си в кв. \"Лозенец\" в София. Концертът, който трябваше да се проведе на 3 април в столичния клуб \"Терминал 1\", беше отменен. Организаторите обявиха на страницата на събитието във \"Фейсбук\", че концертът се отменя \"по здравословни причини на член от групата\". Те допълват, че нова дата няма да има и сумите за билетите ще бъдат възстановени.  Миналата година след повече от четиригодишно отсъствие от музикалната сцена Gravity Co. се завърнаха с няколко успешни концерта. Първоначално участията им бяха обявени за ексклузивни и не ставаше дума за възобновяване на дейността на бандата. След два напълно разпродадени концерта в началото на 2018 г. Gravity Co. обаче решиха да се завърнат за постоянно и имаха напълно разпродаден концерт през декември в Sofia Live Club, както и в \"Терминал 1\" през февруари тази година.", "date": "2019.04.04", "title": "Вокалистът на Gravity Co. е приет в болница с опасност за живота"}
{"url": "https://www.dnevnik.bg/bulgaria/2019/04/04/3414907_rukovodstvoto_na_avtomobilna_administraciia_pernik_e/", "text": "Цялото ръководство на \"Автомобилна администрация\" - Перник, е участвало в корупционата схема,  ударена вчера след акция на прокуратурата , съобщи днес изпълняващият функциите ръководител на Специализирана прокуратура Димитър Петров, цитиран от \"Фокус\". Той допълни, че сред замесените са началникът, неговият заместник и редови служители на службата. От задържаните вчера седем души, които са получавали подкупи от транспортни фирми, привлечени към наказателна отговорност са шестима. Петима от тях са служители \"Автомобилна администрация\". Димитър Петров благодари на служителите на Главна дирекция \"Борба с организираната престъпност\" от Перник за отлично свършената работа. Той допълни, че спецполицаите са успели за по-малко от година да разкрият това престъпление и да подадат качествена информация и доказателства. Предстоят промени в работата на \"Автомобилна администрация\" Междувременно новият ръководител на ИА \"Автомобилна администрация\" Бойко Рановски обяви днес, че до 2 месеца в службата ще бъдат направени структурни и организационни промени. Той съобщи, че е направен анализ на цялостната дейност на агенцията, който е идентифицирал слабите и рискови места, както и мерките, които трябва да бъдат предприети за тяхното преодоляване. \"След промените ИААА ще заработи по нов начин, различен от досегашния\", отбеляза още Рановски. Като най-рисков той посочи контрола на пътя, затова и се работи по нов модел, които да бъде централизиран. По този начин ще се гарантира работата на агенцията и няма да се допускат несвойствени действия от служители.", "date": "2019.04.04", "title": "Ръководството на \"Автомобилна администрация\" – Перник, е участвало в корупционната схема"}
{"url": "https://www.dnevnik.bg/evropa/evropeiski_parlament/2019/04/04/3414896_bashtite_v_es_shte_imat_pravo_na_pone_10_dni_platen/", "text": "Европейският парламент одобри правила за отпуска по бащинство и неподлежащото на прехвърляне право на родителски отпуск, предаде пресслужбата на институцията. Целта е да се насърчи представителството на жените на работното място и да се засили ролята на бащата или на съответния втори родител в семейството. Отпуск по бащинство Договореният неофициално с държавите членки текст гарантира правото на поне 10 дни платен отпуск за бащите или равностойни втори родители (където е признато от националното законодателство) покрай раждането на дете. Заплащането ще трябва да бъде не по-ниско от това, което служителят получава при болнични. Регламентира се правото на два месеца родителски отпуск, които няма да могат да се прехвърлят на другия родител. Държавите членки ще осигурят адекватно заплащане или обезщетение за минималния, неподлежащ на прехвърляне период за родителски отпуск, което отчита, че използването на родителски отпуск често води до намаляване на семейния доход и по-високо платеният член на семейството (който често е мъж) трябва да може да се възползва от това право. Държавите трябва да могат да предлагат поне пет дни годишно отпуск за лицата, полагащи грижи, за работници, които се грижат за роднина или член на същото домакинство, който има сериозни здравословни проблеми или влошено състояние, свързано с възрастта. Страните, които вече гарантират заплащане или надбавка от поне 65% от нетната заплата на работника в рамките на период от поне шест месеца родителски отпуск за всеки родител, могат да решат да запазят тяхната система. В България бащите, които са осигурени, имат право на платен отпуск по бащинство от 15 календарни дни. Той се ползва от момента, в който бебето е изписано от болницата. В допълнени, след навършване на шест месеца на детето, бащата може да ползва оставащата отпуска на майката за раждане на дете с нейно съгласие – до изтичане на законните 410 дни. Гъвкаво работно време  Работещи родители или лица, полагащи грижи, ще могат да изискват корекция на работното време, което може да включва, когато е възможно, дистанционна работа или гъвкаво работно време. Когато се разглеждат молбите за гъвкаво работно време, работодателите могат да вземат предвид не само собствените ресурси и оперативен капацитет, но и специалните нужди на родителите на деца с увреждания или продължителни заболявания и тези на самотни родители. Законодателството беше прието с 490 гласа \"за\", 82 гласа \"против\" и 48 гласа \"въздържал се\". Директивата влиза в сила на двадесетия ден след публикуването й в Официалния вестник на ЕС. Държавите членки имат три години да приложат правилата.", "date": "2019.04.04", "title": "Бащите в ЕС ще имат право на поне 10 дни платен отпуск около раждането"}
{"url": "https://www.dnevnik.bg/gradska_sreda/2019/04/04/3414860_boiko_borisov_spira_stroeja_na_zlaten_vek/", "text": "Премиерът Бойко Борисов е разпоредил на Дирекцията за национален строителен контрол (ДНСК) да спре строителството на  сградата \"Златен век\"  на фирма \"Артекс\" в софийския квартал \"Лозенец\". Това се разбира от съобщение до медиите, изпратено от правителствената пресслужба. По-късно в публикация в профила си във \"Фейсбук\" кметът Йорданка Фандъкова уточнява, че по нейно убеждение строителството не трябва да продължава докато съдът не се произнесе еднозначно за валидността на строителните книжа. Това, че съдът трябва да вземе решение по казуса е и позицията на ДНСК след проверка, резултатите от която бяха обявени в края на март. Тогава бе съобщено и че заради открити нарушения е  наложено частично спирано на строежа . В съобщението от правителствената пресслужба се посочва, че на среща при министър-председателя Бойко Борисов кметът на София Йорданка Фандъкова отново заявила, че  разрешението за строеж на сградата \"Златен век\" е изтекло . Фандъкова поискала от министъра на регионалното развитие и благоустройството Петя Аврамова да бъдат предприети действия по спиране на строителството на сградата. На свой ред министър Аврамова информирала премиера Борисов, че след окончателното приключване на проверката на ДНСК са констатирани съществени отклонения при строителството, които дават достатъчно основания за спиране на строежа. И на базата на всички посочени по време на срещата факти и обстоятелства по приключилите проверки на ДНСК и Столичната община и на докладваното от министър Петя Аврамова и от кмета Йорданка Фандъкова, премиерът Бойко Борисов разпоредил на ДНСК да действа съобразно своите компетенции и строежът да не продължава. Минути след като бе разпространено съобщението от правителствената пресслужба ДНСК  обяви, че  спира строителството  на \"Златен век\", защото е открила отклонения при строителството.  Кварталът срещу сградата Досега седем протеста проведоха гражданите от кв. \"Лозенец\" срещу строежа на над 120-метровата сграда \"Златен век\" до хотел \"Маринела\", като последният беше вчера. От началото на градежа е сформиран  Инициативен комитет (ИК)\"Лозенец\" , чиито активисти са юристът Никола Вапцаров, общинският съветник Войслав Тодоров и Мариан Башур, живеещ в квартала. За първи път те организират гражданите на протест през август 2017 г., когато реално започва градежът. Само седмица след изтичане на разрешителното за строеж на фирма \"Артекс\", която гради \"Златен век\", на 27 ноември 2017 г. инициативният комитет \"Лозенец\" сигнализира Регионалната дирекция за Национален строителен контрол-София. На 6 декември 2017 г. комитетът изпраща жалба и до главния архитект на София Здравко Здравков. Техен е и сигналът до председателя на парламентарната комисия по вътрешен ред и сигурност Цветан Цветанов на 25 май 2018 г. В сигналите си те неизменно подчертават, че сграда над 4 пъти по-висока от разрешеното от Общия устройствен план на София за този квартал се изгражда с изтекло разрешително за строеж. Не получават отговори от никого, но се оказва, че екипи на РДНСК - София, няколко пъти са извършвали проверки на документацията на обект \"Златен век\" и не открили съществени нарушения. Това обяви началникът на ДНСК арх. Иван Несторов на брифинг на след разразяването на скандала с евтино купени апартаменти министри и депутати от фирма \"Артекс\", която е инвеститор и на сградата \"Златен век\". Според арх. Несторов сградата \"Златен век\" е законна, защото по Закона за устройство на територията изтеклият срок на разрешителното за строеж е удължен със заповед на главния архитект на София от 20 септември 2018 г., която обаче е за промени в проекта на сградата. Началникът на ДНСК се оправда, че няма право да тълкува Закона за устройство на територията и да спира строеж по спорен казус, затова щял да чака становището на Върховния административен съд дали \"Златен век\" се строи законно. Ден преди това главният архитект Здравков заяви, че не е удължавал разрешителното на \"Златен век\" след ноември 2017 г. Столичният кмет Йорданка Фандъкова го подкрепи, като каза, че лично е настояла арх. Здравков да не удължава разрешителното. Но сградата продължава да расте и строителите вече изграждат 18-ия етаж от общо 30 по проект. В началото на март т. г. инициативният комитет заведе дело в Административен съд - София град, срещу ДНСК. Обвинението е за бездействие, \"защото не изпълняват дейността си по закон\", обясни юристът Никола Вапцаров от комитета.", "date": "2019.04.04", "title": "Премиерът Бойко Борисов спира строежа на \"Златен век\""}
{"url": "https://www.dnevnik.bg/sport/2019/04/04/3414884_totnum_postavi_rekord_za_nai-goliama_pechalba_vuv/", "text": "Тотнъм\" постави световен рекорд за най-голяма печалба в рамките на един сезон.  Въпреки завършването на новия си стадион  лондонският клуб отчете плюс от 113 милиона паунда след облагането с данъци. Това е със седем милиона повече от рекорда, който \"Ливърпул\" постави по-рано през годината. Приходите на \"Тотнъм\" са се увеличи от 310 до 380 милиона паунда през сезон 2017-18. Това се дължи главно на продажбата на футболисти и домакинските мачове на 80-хилядния \"Уембли\", където тимът на Маурисио Почетино играеше доскоро. \"Тотнъм\" отчете отчете увеличение от 19 на 42.6 милиона паунда приходи от домакински срещи. Продажбата на играчи е донесла на клуба 84 милиона, като по-голямата част идва от преминаването на десния бек Кайл Уокър в \"Манчестър сити\". \"Тотнъм\" поддържа и най-ниските заплати сред отборите от голямата шестица - 147 милиона паунда за сезон 2017-18. Това е с 93 милиона по-малко от заплатите в \"Арсенал\", който е на пето място по този показател, и два пъти по-малко от тези в \"Манчестър юнайтед\", който дава най-високите възнаграждения във Висшата лига - 296 милиона.", "date": "2019.04.04", "title": "\"Тотнъм\" постави рекорд за най-голяма печалба във футбола"}
{"url": "https://www.dnevnik.bg/v_pamet/2019/04/04/3414946_pochina_ruskiiat_kino_rejisyor_georgii_daneliia/", "text": "Известният съветски и руски кинорежисьор Георгий Данелия почина на 88 години след тежко възпаление на белите дробове, съобщи московският в. \"Новая газета\", цитирайки негови роднини. Сред филмите му са \"Не тъгувай\", \"Мимино\", \"Есенен маратон\", \"Афоня\" и \"Кин-дза-дза\". Данелия е роден в Тифлис (днешният Тбилиси) на 25 август 1930 г., но година по-късно семейството му се мести в Москва. През 50-те години той завършва Московския архитектурен институт и работи като архитект в Института за проектиране на градове. Пълна смяна на амплоато последва през 1959 г., когато Данелия завършва Висшите режисьорски курсове в \"Мосфилм\" в творческата работилница на Михаил Калатозов. Година по-късно - през 1960 г., излиза на екран дебютният му филм \"Серьожа\", който печели Гран при на Международния кинофестивал в Карлови Вари. Той става известен на масовата публика през 1964 г. с \"Аз крача из Москва\". Данелия е сред сценаристите на повечето си филми, макар понякога това да не е отбелязано официално. Той обичаше десетилетия наред да работи с определени актьори като Евгений Леонов и Вахтанг Кикабидзе.", "date": "2019.04.04", "title": "Почина руският кинорежисьор Георгий Данелия"}
{"url": "https://www.dnevnik.bg/evropa/evropeiski_parlament/2019/04/04/3414811_evroparlamentut_prie_na_purvo_chetene_paketa_mobilnost/", "text": "Европейският парламент прие днес на първо четене промените в правилата за международните пътни превози. Гласувани бяха три законопроекта и бяха отхвърлени над 1000 предложения за допълнения към тях. Отхвърлени бяха предложенията за отлагане на гласуването и възраженията за процедурата на гласуване. Според одобрените текстове шофьорите трябва да почиват извън кабината на камиона, да се връщат на всеки четири седмици в България, а размерът на командировъчните да бъде според държавата, в която са изпратени. Българските евродепутати заявиха, че ще се опитат да предотвратят гласуването на пакета на второ четене от сегашния състав на Европейския парламент, предаде БНР. Той стигна до пленарна зала, след като бе връщан няколко пъти в транспортната комисия, а български и други източноевропейски превозвачи организираха протести срещу него два пъти - в началото на януари в Брюксел и миналата седмица в Страсбург. В края на март имаше възможност пакетът да отпадне от дневния ред на европарламента. За това обаче не достигнаха два гласа. Трима български евродепутати  отсъстваха  и така предложението  влезе в дневния ред на заседанието . По-рано тази седмица комисията гласува в продължение на пет часа  над 1300 поправки в предложението , а български евродепутати използваха процедурни хватки, за да си осигурят вот в нея. След първоначално гласуване с ръка текст по текст на допълненията и отхвърлянето им европарламентът премина към гласуване ан блок и успя за няколко минути да отхвърли останалите изменения и да одобри законопроектите в първоначалния им вид, предаде БТА. С днешното гласуване става възможно началото на преговорите между Европейския парламент, Съвета на ЕС и Европейската комисия (т.нар. триалози). Ако тези преговори завършат успешно до следващата и последна сесия на европарламента (15-18 април), предстои гласуване на второ четене преди изборите за евродепутати през май. Дори това да не се случи, новоизбраните евродепутати могат да продължат работата по законопроектите от там, докъдето те стигнаха днес. Еврокомисарят по транспорта Виолета Булц разпространи официално изявление, в което изразява очакване за напредък \"в следващите месеци\". В обща позиция 16 от17-те български евродепутати заявиха, че пакетът \"Мобилност\" няма да бъде приет в рамките на мандата на настоящия Европейски парламент (повече четете  тук ). Румънското председателство на Съвета на ЕС разполага с две седмици за постигането на съгласие преди края на мандата на настоящия Европейски парламент. Според БНТ източноевропейските страни имат намерение да внесат жалба в Съда на Европейския съюз. Какви са промените За да подпомогне разкриването на нарушения, европарламентът иска да се заменят съществуващите лимити на броя каботажни операции (операции на транспортните дружества, извършвани в рамките на национален пазар извън собствената им страна), с лимит във време (3 дни), както и да се въведе регистриране на преминаването на граници в тахографите на камионите, предаде пресслужбата на институцията. Трябва също да има \"срок на прекъсване\" за камионите, който трябва да бъде прекаран в държавата на произход (60 часа), преди те да могат да извършват по-нататъшни каботажни превози, с цел предотвратяване на систематичен каботаж. За справяне с проблема с т. нар. фирми \"пощенски кутии\" транспортните дружества ще трябва да провеждат значителна част от дейностите си в държавата членка на регистрация. Тъй като превозните дружества все повече използват леки търговски превозни средства за предоставяне на транспортни услуги, тези субекти ще трябва също да спазват нормите на ЕС за транспортни операции, отбелязват евродепутатите. Евродепутатите също предлагат изменения за гарантиране на по-добри условия за почивки на превозвачите. Дружествата ще трябва да организират разписанията си така, че превозвачите да могат да се прибират у дома на редовни интервали (поне на всеки четири седмици). Задължителната почивка на края на седмицата трябва да се прекарва извън кабината, добавиха евродепутатите. Евродепутатите искат правилата за командироване да се прилагат и върху каботажните и трансграничните операции, включително транзит, двустранните операции и двустранните операции с едно допълнително натоварване или разтоварване във всяка посока (или нула на отиване и две на връщане). Според приетите днес текстове се предвижда въвеждането на електронни тахографи, както и обособяването на охраняеми паркинги за почивка на международните шофьори, където да има достъп до храна, вода, душове, интернет връзка, посочва БТА. За почивките на водачите се предвижда фирмите, за които те работят, да им плащат средствата за път до дома. Предлага се държавите от ЕС да насърчават обособяването на паркинги за международни товарни превозни средства на всеки 100 километра. Предлага се проверките да бъдат извършвани основно в служебните помещения на фирмите, а по-рядко на пътя. Предвижда се, ако при проверка на пътя водач не разполага с необходимия документ, този документ да бъде изпращан от фирмата до проверяващите по електронен път. \"Рестриктивни текстове\" Министърът на транспорта Росен Желязков коментира: \"Въпреки изтъкнатите процедурни нарушения от представителите на групата на единомислещите държави и активното поведение на българската страна Европейският парламент гласува изцяло рестриктивни текстове. Това за пореден път доказва, че целта е преразпределяне на пазарни дялове, а не подобряване на социалните условия на труд на водачите\". \"Както многократно сме изтъквали, наред с процедурните нарушения част от гласуваните текстове противоречат на основни принципи на Европейския съюз\", посочи Желязков в позиция, изпратена до медиите. По думите му \"Европейският парламент в настоящия си състав за първи път приема толкова противоречиви текстове, съпътствани със съществени процедурни нарушения\". Министърът подчерта, че България ще използва всички възможни правни инструменти, за да защити интересите на сектора и добави, че позицията на първо четене не е крайната позиция на Европейския парламент. \"Предстои да бъдат взети решения за провеждане на т. нар. триалози и преговори със Съвета на Европейския съюз. Твърдо сме решени и няма да допуснем провеждането на триалози в този мандат на Европейския парламент... Продължаваме активно да работим по темата за обжалване на решенията на Европейския парламент, ако станат факт\", каза още той. Във видеообръщение в социалната мрежа българският евродепутат Ангел Джамбазки информира какво се случва оттук насетне след гласуването на пакета, предаде пресцентърът на ВМРО. По думите му гласуването е започнало по едни правила, а в средата е прекъснало и се е гласувало анблок, като целта е била \"да не бъдат гледани нашите предложения в защита на превозвачите ни\". Той призова всички български представители в ЕП да са на заседанието на транспортната комисия, организирани и мобилизирани да дадат отпор и да не бъде даден мандат за преговори. Джамбазки обясни и какво предстои в различните случаи: \"Ако транспортна комисия гласува даване на мандат, ще се опитат да направят гласуване на мандата на последната сесия на този мандат на ЕП в Страсбург, която е на 18 април\". ", "date": "2019.04.04", "title": "Европарламентът прие на първо четене пакета \"Мобилност\" (допълнена)"}
{"url": "https://www.dnevnik.bg/biznes/2019/04/04/3414953_stroitelniia_kontrol_vnezapno_nameri_narusheniia_na/", "text": "Дирекцията за национален строителен контрол обяви в прессъобщение, че спира строителството на сградата \"Златен век\" в софийския квартал \"Лозенец\", защото е открила отклонения при строителството. Това става малко по-малко от час, след като за  разпореждането на премиера Бойко Борисов  за спирането на обекта съобщи правителствената пресслужба. След като  на 28 март на пресконференция  ръководството на строителния надзор обяви, че ще чака заключенията на съда за законността на обекта, но го спира частично заради нередности, сега става известно, че две проверки - на 20 и 26 март, са установили нарушения на нормативната уредба. Срещу строителството на високата над 100 метра сграда от повече от година протестират безуспешно жители на квартала. Ето и нарушенията, установени от Дирекцията за строителен контрол: Вместо предвидените с одобрения инвестиционен проект от главния архитект на Столична община две двойни асансьорни клетки, в които ще бъдат монтирани по два подемника за автомобили, на място е изпълнена стоманобетона плоча без отвори за асансьорите. В подземните три нива на строежа на коти – 4,53; -7,63 и -10,75, съгласно проекта по част \"Конструкции\" са извършени строителни дейности, чрез които са закрити конструктивни елементи– ограждащи стоманобетонови стени, колони и шайби, което възпрепятства извършването на огледа им преди съставянето на акт образец 14 за приемане на конструкцията.", "date": "2019.04.04", "title": "Строителният надзор внезапно намери повод да спре сградата \"Златен век\""}
{"url": "https://www.dnevnik.bg/sviat/2019/04/04/3414991_airbnb_shte_spodelia_danuchna_informaciia_s_vlastite_v/", "text": "Датският парламент одобри днес споразумение с компанията за отдаване под наем на частни жилища Airbnb, според което тя ще предоставя данни за потребителите си на данъчните власти, предаде агенция \"Франс прес\". \" Airbnb  ще споделя данните за приходите на датските собственици с данъчните власти от 1 юли 2019 година, а от 2021 година докладите ще се прехвърлят автоматично\", се посочва в комюнике на министерството по данъците. В тази страна, където приходите се декларират директно на данъчните власти от работодателите, предоставянето на тази информация ще засегне само данъчните сведения и няма да съдържа никаква друга информация за профилите на потребителите. Според говорител на министерството на данъците за първи път се сключва такова споразумение между  Airbnb и една страна. Според ВизитДенмарк (VisitDanemark) през 2018 година в Дания един милион души са били настанени в жилище, отдавано чрез платформата  Airbnb , общо в цялата страна 39 000 жилища се предлагат чрез нея. Новите правила ще гарантират, че обикновените датчани ще могат да продължат да се облагодетелстват от туризма и че правителството ще може да извлече облаги от икономическия подем, породен от туризма, заяви ръководителят на Airbnb за Северна Европа Нади Муса, цитиран в комюникето. Обвинявана, че предизвиква сътресения в сектора на недвижимите имоти и на хотелиерския пазар, Airbnb е обект на съдебни искове в редица страни. Във Франция парижките власти съдят платформата и тя може да получи глоба от 12,5 милиона евро за това, че е предложила 1000 нерегистрирани жилища. Париж, Берлин, Амстердам, Барселона, Тел Авив и Дъблин взеха или обявиха мерки, чиято цел е да се регламентира временното отдаване под наем на жилища чрез Airbnb, която е обвинявана, че е изострила жилищната криза. /БТА", "date": "2019.04.04", "title": "Airbnb ще споделя данъчна информация с властите в Дания от юли"}
{"url": "https://www.dnevnik.bg/razvlechenie/2019/04/04/3414984_britni_spiurs_shte_otdeli_malko_vreme_za_sebe_si_v/", "text": "Поп звездата Бритни Спиърс обяви, че ще отдели малко \"време за себе си\", след като малко преди това в медиите се появи информация, че е влязла в психиатрично заведение. Целта е да се справи със стреса покрай боледуването на баща й, предаде \"Ройтерс\". 37-годишната певица обяви през януари, че отменя всички си концерти и работни ангажименти, за да бъде със семейството си, след като баща й за малко не почина през ноември след разкъсване на дебелото черво. В сряда изпълнителката публикува в Инстаграм съобщение, в което казва, че всеки се нуждае от малко време за себе си, и допълва цитата: \"Влюби се в грижата за себе си, за съзнанието си, тялото и духа.\" Сайтът TMZ писа, че Спиърс доброволно се е записала за престой в психиатрично заведение преди около седмица. Източник, близък на певицата, заяви, че състоянието на нейния баща Джейми Спиърс не се подобрява след втората операция, на която се е подложил преди около три седмици, както и че звездата се затруднява да се справи с неговото проточило се заболяване. \"Те са много близки. Тя просто иска малко време, за да се фокусира върху себе си\", споделя източникът пред \"Ройтерс\". Смята се, че основната заслуга за съживяването на кариерата на певицата е на баща й Джейми Спиърс, след като животът на превърналата се в сензация още през тийнейджърските си години звезда излезе извън контрол през 2007 и 2008 г. Той продължава да е одобреният от съда попечител на нейните бизнес дела. Спиърс става поп феномен през 1999 г. с дебютния си сингъл ...Baby One More Time и последвалите хитове Oops!...I Did It Again. Тя направи завръщане на музикалната сцена през 2008 г. с албума и световното турне към него Circus, а от 2014 г. има постоянни концертни участия в Лас Вегас.", "date": "2019.04.04", "title": "Бритни Спиърс ще отдели малко \"време за себе си\" в психиатрично заведение"}
{"url": "https://www.dnevnik.bg/sviat/2019/04/04/3414976_stoltenberg_niamashe_kak_stalin_da_bude_sprian_samo_s/", "text": "\"Хитлер не можеше да бъде спрян само с мирни протести. Сталин нямаше как да бъде сдържан само с думи. \"Ислямска държава\" не се побеждава с диалог.\" Това заяви в речта си пред двете камари на американския парламент Генералният секретар на НАТО Йенс Столтенберг късно в сряда. То бе посветено на днешната 70-та годишнина от подписването на Вашингтонския договор, с който се основава Северноатлантическият съюз. \"НАТО е силен алианс. Но за да остане такъв, той трябва да бъде и справедлив. В един идеален свят не би ни се налагало да харчим никакви пари за отбрана. Но не живеем в идеален свят. Свободата има врагове и те трябва да бъдат сдържани. И ако това сдържане се провали, трябва да се сражаваме\", каза норвежецът Столтенберг. Фактът, че той постави в една поредица Хитлер, Сталин и \"Ислямска държава\", подразни Москва и зам.-министърът на външните работи Александър Грушко веднага реагира. \"В Норвегия, която Червената армия е освободила от немско-фашистките завоеватели, вчера мнозина изгаряха от срам\", цитира думите му РИА \"Новости\". В началото на словото си Столтенберг каза: \"Алиансът ни бе създаден от хора, преживели две разрушителни световни войни. Те много добре познаваха ужаса, страданието и човешката и материална цена на войната. Те бяха твърдо решени това никога да повече да не се случва. Те също така решително застанаха на пътя на експанзията на Съветския съюз, който превземаше своите съседи, премазваше демократични държави и потискаше народите им. Затова са основали НАТО. С ясна цел. Да съхрани мира и да брани свободата. С категоричния ангажимент на всичките му членове да се защитават един друг. Те са си дали едно обещание - един за всички и всички за един. Този ангажимент ни служи добре. Мирът бе съхранен, свободата е защитена.\"", "date": "2019.04.04", "title": "Столтенберг: Нямаше как Сталин да бъде спрян само с думи, а Хитлер - с протести"}
{"url": "https://www.dnevnik.bg/zdrave/2019/04/04/3415167_pacientska_organizaciia_e_protiv_specializanti_da/", "text": "Пациентската организация \"Заедно с теб\" изрази несъгласие с \"договорката между Националната здравоосигурителна каса (НЗОК) и Български лекарски съюз (БЛС) специализанти да дават дежурства в болници самостоятелно\". \"Считаме, че лекари без специалност нямат компетентност да приемат и лекуват пациенти в болниците. Приемането и лекуването на пациенти в събота, неделя и празници от лекари без специалност е дискримативно спрямо нас. Само в работни дни ли трябва да се разболяваме, за да ни лекуват лекари със специалност?\", питат от пациентската организация. Според тях не е редно дейности, които трябва да се осъществяват от специалисти да бъдат прилагани от специализанти. От \"Заедно с теб\" уточняват, че нямат нищо против специализантите да се обучават, но единствено и само под реален контрол на специалист. \"Очакваме министърът на здравеопазването да спре тези застрашаващи живота ни указания и да поеме отговорст за качественото лечение в цялата страна\", завършва декларацията на организацията. През февруари здравното министерство предложи нови строго определени критерии и  правила, на които трябва да отговарят болниците и клиниките, за да могат да получат статут на университетски. ", "date": "2019.04.04", "title": "Пациентска организация е против специализанти да дават самостоятелни дежурства в болници"}
{"url": "https://www.dnevnik.bg/sport/2019/04/04/3415009_da_sbudnesh_detskite_mechti_zashto_sturlingshte_vodi/", "text": "Една от най-популярните поговорка гласи, че човек винаги трябва да помни откъде е тръгнал. Английският национал Рахийм Стърлинг доказва, че не го е забравил, след като се прочу с благороден жест. Нападателят на  \"Манчестър сити\" , който е фаворит за наградата на Асоциацията на професионалните футболисти през този сезон във Висшата лига, купи 550 билета за предстоящия мач на своя тим срещу \"Брайтън\" от полуфиналите във ФА къп. Причината е, че Стърлинг ще заведе на трибуните на \"Уембли\" ученици от \"Арк Елвин академи\", откъдето самият той тръгва. Когато разбира, че 3000 билета са останали свободни и ще бъдат върнати обратно, Стърлинг се свързва с клуба си иска 550 пропуска, които лично да плати. Той ще осигури и транспорт на децата, които се обучават в академията. Стърлинг учи в \"Арк Елвин\" в региона на Уембли, Лондон, след като 5-годишен се мести в Англия от Ямайка. Учебното заведение е известно, че 92% от децата там са от малцинства. От тях 36% получават безплатно обучение и храна. В \"Арк Елвин\" се говорят около 50 различни езика от всички учещи, сред които арабски, албански, френски, немски, руски и много африкански езици. Стърлинг, който има 19 гола от началото на сезона, е участвал в благотворителни инициативи и преди. През 2017 г. той дари голяма сума за напълно опожарената  жилищна сграда \"Грийнфел тауър\"  в Лондон.", "date": "2019.04.04", "title": "Да сбъднеш детските мечти: защо Стърлинг ще води 550 ученици на мач"}
{"url": "https://www.dnevnik.bg/bulgaria/2019/04/04/3415176_sled_namesata_na_borisov_durjavata_shte_plati_milioni/", "text": "Държавен фонд \"Земеделие\" ще плати до 3.2 млн. лв. на тютюнопроизводители за претърпени финансови щети от предходни години по изкупен, но неизплатен тютюн. До решението се стигна, след като в началото на тази седмица премиерът  Бойко Борисов се среща в шуменското село Пристое с тютюнопроизводители  от Североизточна България, които имат вземания от частна гръцка фирма от 2016 г. Щетите са претърпени за изкупен, но неплатен тютюн от страна на фирмите \"Исперих-БТ\" и на \"Лийв Табако А. Михайлидис\", която е изпаднала в несъстоятелност. Тютюнопроизводителите следва да бъдат вписани в публичния регистър на тютюнопроизводителите в Министерството на земеделието, храните и горите за 2019 г. УС на фонд \"Земеделие\" упълномощи министъра на земеделието, храните и горите да утвърди указания за предоставяне на помощта. На заседанието беше утвърден и финансов ресурс от 81 млн. лв. по схемите за преходна национална помощ за тютюн за 2018 г. Средствата за подпомагане на тютюнопроизводителите са предвидени в бюджета за тази година на фонд \"Земеделие\", като размера е с 5% по-малко спрямо предходната кампания.", "date": "2019.04.04", "title": "След намесата на Борисов държавата ще плати милиони на тютюнопроизводители вместо частен изкупвач"}
{"url": "https://www.dnevnik.bg/sviat/2019/04/04/3415173_voenna_baza_v_jujna_rusiia_e_maskirana_kato_pionerski/", "text": "Три казарми на територията на военна база в Южна Русия, където са разположени руски частни военни специалисти преди изпращането им в Сирия, са маскирани в документите като пионерски лагер, съобщи \"Ройтерс\". Става дума за обект на руското военно разузнаване край село Молкино в Краснодарския край, в който има двуетажни сгради, завършени през 2015 г. Влизането там става през контролен пост, на който проверката се прави от въоръжени и носещи руски военни униформи. Източник на агенцията, който е близък до бойците и вече е бил в лагера, казва, че това е пункт, където частните военни временно спират по пътя към Сирия. За съществуването на казармите станало известно покрай съдебно дело. В документите, които са част от жалба, съдът описва едно от сградите като \"пионерски лагер\", а двата други корпуса са наречени \"за временно настаняване на почиващите\". Спорът е между компанията \"Мегалайн\", която е строила казармите, и подизпълнителя \"Севзапстрой\", пише още \"Ройтерс\". Търговският регистър показва, че \"Мегалайн\" е свързана с предприемача Евгений Пригожин - известен като \"готвачът на Путин\" и санкциониран от САЩ като финансиращ т.нар. Фабрика за тролове в Санкт Петербург. Руски и западни издания свързват името му и с частната армия \"Вагнер\". При плащанията за строителството на \"пионерския лагер\" в компанията \"Мегалайн\" половината собственост е била на \"Конкорд мениджмънт и консултинг\", контролирана в периода 2003-2011 г. от Пригожин. Другите 50% са на \"Лахта\", основана през 2003 г. от Пригожин, който тогава е бил единственият ѝ собственик. В периода 2013-2018 г. тя се притежава от Светлана Собирова, специалист по продажбите в имотния проект \"Лахта парк\", собственост на Любов, съпругата на Пригожин. По-късно \"Конкорд\" е прехвърлена на майка му, а от 2017 г. официално е изцяло негова. Няма публично достъпни документи за строителството на базата, макар че би трябвало да има такива, тъй като засягат обществени средства. \"Ройтерс\" не успява да установи каква конкретно е ролята на Пригожин, как и защо е избрана \"Мегалайн\" и кой ѝ плаща за работата. Документите от съда показват, че през 2015 г. \"Мегалайн\" е платила на \"Севзапстрой\" 86 млн. рубли (1.4 млн. долара по това време) за строителството. Днес \"Севзапстрой\" вече не съществува.", "date": "2019.04.04", "title": "Военна база в Южна Русия е маскирана като пионерски лагер, твърди \"Ройтерс\""}
{"url": "https://www.dnevnik.bg/sviat/2019/04/04/3415133_amerikanci_sudiat_ruski_banki_western_union_i/", "text": "Семейството на американец, загинал при свалянето над Източна Украйна на малайзийския боинг от полет МН17 през лятото на 2014 г., е подало в съда жалба срещу базирани в САЩ компании за парични преводи и две руски банки. Те ги обвиняват във финансиране на онези, които смятат за виновни за изстрелването на зенитната ракета, с която бяха убити почти 300 души. 18-годишният американец Куин Лукас Шансман е пътувал за среща с родителите си, които са били на семейна почивка. Ищците се позовават на американския закон за борба с тероризма и цитират, че Украйна смята т.нар. Донецка народна република, самообявила се в бурната пролет на 2014 г. за независима държава, за терористична организация. Обект на иска са големите руски държавни \"Сбербанк\" и ВТБ Банк, както и Western Union и Western Union Financial Services и MoneyGram International Inc и MoneyGram Payment Systems Inc \"Осъзнахме, че никога няма да върнем сина си, но сме решили да хвърлим светлина - и да потърсим сметка - на всички участници в това убийство\", казва бащата Томас Шансман в специално изявление. \"Донецката народна република систематично и открито получава финансова подкрепа от физически лица от цял свят, които ѝ помагат да се сдобие с оръжие, муниции и екипировка за убиване\", казва Дейвид Пресман от адвокатската кантора Boies Schiller Flexner LLP, представляваща интересите на семейството. \"Изстрелялите ракетата може никога да бъдат изправени пред съд да отговарят за престъпленията си, но на онези, които са участвали във въоръжаването и подкрепата им - трябва да се потърси сметка.\"", "date": "2019.04.04", "title": "Американци съдят руски банки, Western Union и MoneyGram за финансиране на терористи в Донбас"}
{"url": "https://www.dnevnik.bg/bulgaria/2019/04/04/3415186_chetirima_dushi_biaha_arestuvani_po_vreme_na_protest_s/", "text": "Четирима души са арестувани за провокации по време на протест пред сградата на Министерския съвет, съобщава \"Нова телевизия\". Организатор на недоволството е гражданското сдружение \"Боец\", а искането им е за оставка на правителството. Около 50 души се включиха в протеста. Някои от тях започнаха да хвърлят яйца и домати към сградата, което довело до намеса на полицията. Именно тогава са арестувани и четиримата протестиращи. Причината за недоволството е разразилия се скандал с апартаментите на управляващи и магистрати. Протестът е под надслов \"Има кой да ви накаже\". Освен оставката на правителството, събралите се настояха и за такава на шефа на антикорупционната комисия Пламен Георгиев, както и на главния прокурор Сотир Цацаров. По данни на \"Клуб Z\" сред протестиращите е и юристът и бивш шеф на комисията по вътрешни работи и сигурност в Народното събрание от времето на НДСВ Минчо Спасов.", "date": "2019.04.04", "title": "Четирима души бяха арестувани по време на протест с искане за оставка на правителството"}
{"url": "https://www.dnevnik.bg/evropa/2019/04/04/3414809_shestima_germanci_razkazvat_zashto_sa_se_preselili_v/", "text": "Германската пенсионерка Анете Брич напуснала родния си Бад Рапенау, подгонена от финансова принуда. \"Реших да се преселя в България, след като получих съобщението, че ще взимам пенсия в размер на 550 евро. За мен това беше истински шок\", разказва тя в предаването и обяснява, че само наемът и режийните разноски възлизали на 550 евро. Пари за храна и други лични разходи изобщо не ѝ оставали. За капак на всичко от социалната служба ѝ обяснили, че жилището от 50 кв.м., което обитавала към момента, било прекалено голямо за един човек и затова поискали от нея да го напусне. \"Бях обзета от истински гняв\", спомня си Анете, която е майка на четири деца и има търговско образование. Именно тогава жената започнала да проучва възможностите за изселване. \"Искам да остана тук завинаги\" Анете избрала България поради следните причини: \"Страната е в ЕС, там се изповядва християнската вяра, а и не е толкова далеч, което означава, че децата ми биха могли да ме посещават\". Без да знае и дума български, 63-годишната Анете си стегнала багажа и заминала за една страна, която дотогава изобщо не познавала. Днес пенсионерката живее в Балчик и изобщо не съжалява, че е взела това решение: \"Синьо небе и прекрасен климат - просто да се влюбиш\", казва жената. Дори езиковата бариера вече не я притеснява - Анете е научила по-важните думи и изрази, а и много българи владеят немски и с удоволствие ѝ помагат. По-нататък жената разказва, че в България може да си позволи обяд в ресторант или пък чаша вино - все удоволствия, които в Германия изобщо не биха били възможни с нейния доход. Но Анете вижда не само хубавите страни на живота в България - споделя например, че българите често нямат добро отношение към животните. Жената разказва, че е прибрала едно бездомно куче от приют, което извежда на разходки по няколко пъти на ден. \"Така кучето на практика се грижи за моето здраве\", разказва пенсионерката пред репортерите на VOX. Техните камери улавят и някои безутешни гледки на запуснати панелни блокове в околностите на Варна, мръсотия по улиците, разбити пътища. Въпреки това Анете е категорична: \"Това е моят нов дом, искам да остана тук завинаги\". Историята на Анете разказва и списание \"Бунте\". По повод дискусията за бедността на старини в Германия изданието цитира изследване на фондация \"Бертелсман\", в което се съдържа прогнозата, че делът на жените, които ще са принудени да живеят от социални помощи в пенсионна възраст, през 2036 година ще достигне 27.8%. Днес този дял възлиза на 16.2%. \"Тук е просто невероятно\" Предаването на VOX ни среща и с други германски преселници, които обаче, за разлика от Анете, са предпочели България пред Германия не заради застрашаващата ги бедност. Един от тях е Томас, който отскоро притежава бар на Златни пясъци. Германецът разказва, че бизнесът му се развива много добре, все повече германски туристи посещават заведението му. По неговите думи, заради новите забрани и високите цени в курортите на остров Майорка любителите на плажните партита постепенно се насочват към българското Черноморие. Натам се преориентират и някои от \"звездите\" на плажните купони - например изгоненият от Майорка Ике Хюфтголд. Новата му песен \"Буле Аларм - да отидем в България\" е един вид обяснение в любов към новата му родина България. \"Тук е просто невероятно\", казва той с възторг след първата си изява на Златни пясъци. Ике се готви да се установи трайно в България, а камерите на VOX го показват как прави огледи на нови апартаменти край Златни пясъци. Накрая се спира на жилище с площ 150 квадратни метра и с изглед към морето, наемът за което възлиза на 400 евро месечно. За сходен апартамент на Майорка германецът би платил пет пъти по-висока цена, обясняват репортерите на VOX. Предаването на германския тв канал ни среща и с Бен Юнг, жена му Лена и сина ѝ Райън. В търсене на \"пречистващ\" начин на живот тримата се заселили в едно българско село, далеч от всякаква цивилизация, в къща без отопление и течаща вода. Не са сигурни дали ще останат завинаги в България или ще потеглят към някое ново приключение в съвсем друга част на света. Засега обаче се чувстват отлично в България. Само Райън би предпочел да се върне в Германия - най-вече заради приятелите. Момчето вече има конкретен план: след като завърши средното си образование в България, иска да следва ветеринарна медицина.", "date": "2019.04.04", "title": "Шестима германци разказват защо са се преселили в България"}
{"url": "https://www.dnevnik.bg/photos/2019/04/04/3415191_fotogaleriia_migranti_se_strupaha_v_gurciia_na/", "text": "Десетки мигранти и бежанци, блокирани от месеци насам в Гърция, се събраха в поле на границата със Северна Македония в опит да продължат към Северна Европа.", "date": "2019.04.04", "title": "Фотогалерия: Мигранти се струпаха в Гърция на границата със Северна Македония"}
{"url": "https://www.dnevnik.bg/bulgaria/2019/04/04/3415211_vunshnoto_ministerstvo_potvurdi_che_zaginalite_v/", "text": "Министерството на външните работи потвърди официално, че четиримата загинали в  самолетната катастрофа в Северна Македония в началото на седмицата  са българи. Извършеният ДНК анализ от специалистите на Института по съдебна медицина в Скопие е установил самоличността на жертвите. Инцидентът стана на 35 км от столицата Скопие в труднодостъпна местност. Загиналите са семейство и са били в частен самолет \"Чесна\".  Останките от машината бяха намерени вчера.  Самолетът се разби северозападно от връх Солунска глава на територията на Северна Македония. От външното министерство са предприели необходимото за транспортиране на телата на жертвите в България.", "date": "2019.04.04", "title": "ДНК анализ потвърди, че загиналите в самолетната катастрофа край Скопие са българи"}
{"url": "https://www.dnevnik.bg/sport/2019/04/04/3415231_botev_i_cska_e_gvozdeiat_v_polufinalite_v_kupata_na/", "text": "Ботев\" (Пловдив) и ЦСКА е дербито от полуфиналите в турнира за Купата на България. Жребият, изтеглен веднага след края на четвъртфиналите, определи пловдивчани да бъдат домакин в първата среща, която ще бъде на 16 април. В другата двойка са \"Локомотив\" (Пловдив) и \"Септември\". Първите мачове са на 16 и 17 април, а реваншите седмица по-късно - 23 и 24 април. Финалът ще бъде на 15 май. ЦСКА е на полуфинал  за втора поредна година, където през миналия сезон отпадна от \"Левски\". За \"Ботев\" участието сред най-добрите четири е трето поредно. Жълто-черните спечелиха турнира преди две години. Двата тима вече се срещнаха два пъти в редовния сезон. Първата среща в Пловдив завърши наравно 0:0, а на \"Българска армия\" в последния кръг от 2018 г. червените спечелиха с 2:1. \"Не може да се говори за фаворит в подобни мачове. ЦСКА е един добър отбор, аз лично се надявам целият ни състав да бъде наличен до тези срещи\", каза треньорът на \"Ботев\" Николай Киров. Пловдивчани вече отстраниха един отбор с името ЦСКА дотук в турнира. В първия кръг \"Ботев\" победи \"ЦСКА 1948\" след успех с 4:1. След като \"Локомотив\" (Пловдив) и ЦСКА вече си бяха осигурили участие във финалната четворка, \"Септември\" и \"Ботев\" също стигнаха до полуфиналите. Тимът от София победи единствения отбор от Втора лига \"Струмска слава\" с 2:0 с голове на Иван Тилев и Георги Русев. \"Ботев\", подобно на \"Локомотив\", се класира на полуфинал след изпълнение на дузпи срещу \"Черно море\". В редовното време резултатът беше 1:1 с попадения на Феребори Боре и Мартин Минчев. При наказателните удари Пламен Димов би над вратата, а стражът на \"Ботев\" Даниел Кайзер спаси изстрелите на Васил Панайотов и Дани Кики. Полуфинали \"Ботев\" (Пловдив) - ЦСКА \"Локомотив\" (Пловдив) - \"Септември\" (София)", "date": "2019.04.04", "title": "\"Ботев\" - ЦСКА е гвоздеят в полуфиналите в Купата на България"}
{"url": "https://www.dnevnik.bg/photos/2019/04/04/3414952_fotogaleriia_svetovnite_snimki_na_denia_-_4_april_2019/", "text": "Технология за отглеждане на марули в домашни условия бе представена в магазин на ИКЕА в Дюселдорф, Германия.", "date": "2019.04.04", "title": "Фотогалерия: Световните снимки на деня - 4 април 2019 г."}
{"url": "https://www.dnevnik.bg/sviat/2019/04/04/3415269_djef_bezos_dogovori_razvod_v_koito_jena_mu_poluchava/", "text": "Джеф Безос, най-богатият човек на планетата, се е договорил за условията за развод с жена си Маккензи. Сумата, която тя ще получи са рекордните поне 35 милиарда долара. Според сп.\"Форбс\" семейство Безос притежава 131 млрд. долара. Тя съобщи още, че запазва 4% дял в \"Амазон\" - гигантът за онлайн търговия, който мъжът ѝ основа преди четвърт век. Маккензи Безос няма да има участие във \"Вашингтон пост\" и в \"Блу ориджин\", компанията за космически полети. Предишният най-скъп развод беше този на търговеца на произведения на изкуството Алек Уилдърстийн и съпругата му Джослин, припомня Би Би Си. През 1999 г. тя получи 3.4 млрд. долара. Джеф Безос остава със 75% дял в \"Амазон\", както и със своята част от дела от 16.3% който двамата притежаваха преди уреждането на развода. Но Маккензи му прехвърля всичките си права за гласуване при управлението на фирмата. Тя е един от първите служители на \"Амазон\" и днес е автор на романи с две издадени книги. Тони Морисън ѝ преподава уроци по творческо писане в Принстън.", "date": "2019.04.04", "title": "Джеф Безос договори развод, в който жена му получава поне $35 млрд."}
