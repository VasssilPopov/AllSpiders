{"url": "https://www.dnevnik.bg/sviat/2018/04/08/3159775_orban_pecheli_izborite_no_fides_otstupva_v_gradovete/", "text": "Очаквано, управляващата партия \"Фидес\" печели парламентарните избори в Унгария, но засилва влиянието си в селата и отстъпва в градовете пред представители на левицата, на националистическата \"Йобик\" и на независими кандидати. Това сочат предварителните прогнози на социолозите, цитирани от изданието index.hu. ЦИК обяви, че първите официални резултати се очакват след полунощ българско време. Причината е, че пред няколко секции продължават да чакат хора да пуснат бюлетините си. Много е рано да се говори за конкретно разпределение на места по партии, защото още не са дошли резултатите от унгарската диаспора и работещите зад граница, които гласуват по различни правила. Много е вероятно, обаче, парламентът да е съставен от 5 партии. Коалицията с малката консервативна партия печели поне три четвърти от мажоритарните райони, което сочи към група от 116 депутати от общо 199 при досегашни 133 места. Социолозите настояват да се проявява предпазливост спрямо първите им резултати и макар да са убедени, че управляващите ще имат обикновено мнозинство, предупреждават за изненади. При рекордна за две десетилетия активност от близо 70% този път към редовните списъци сигурно са добавени поне 200 000 избиратели, гласували не по местоживеене, а това са средно близо 2000 гласа на район. Други 50 000 са регистрирани да гласуват в чужбина, където опашките пред посолства и консулства бяха особено дълги в неделя. В почти 30 района състезанието е толкова оспорвано, че между водещите двама разликата е едва половин процент, което засилна несигурността на всякакви предварителни прогнози. Тепърва ще се разбере дали са изпълнили намерението си онези 20-40% от привържениците на опозицията, изразили готовност да подкрепят кандидат и на друга партия, само той да има шанс да победи човека на \"Фидес\". Прогнозата на ndex.hu е за 34 депутати от \"Йоббик\", 22 от коалицията около социалистите, 12 от Демократичната коалиция и 11 от либералите. Допълнително ще злязат двама независими, и по един ще имат германското малцинство и групата \"Заедно\". ", "date": "2018.04.08", "title": "Орбан печели изборите, но \"Фидес\" отстъпва в градовете, сочат първите прогнози"}
{"url": "https://www.dnevnik.bg/kultura/2018/04/08/3159085_otkus_ot_jivotut_i_prikljucheniiata_na_djak_engul_na/", "text": "В рубриката \"Четиво\" \"Дневник\" публикува откъс от \"Животът и приключенията на Джак Енгъл\", с автор Уолт Уитман, предоставен от Издателство \"Лист\" В рубриката \"Четиво\" публикуваме първа глава от \"Животът и приключенията на Джак Енгъл\", забравен популярен роман на големия американски поет Уолт Уитман, който бе преоткрит преди 2 години и излезе в цялост на английски език едва миналата година. На български излиза тази седмица благодарение на издателство \"Лист\" и преводача Стефан Радев. \"Животът и приключенията на Джак Енгъл\" излиза анонимно като подлистник във вече несъществуващ американски вестник в средата на XIX век и е в популярен за времето си романен жанр. До края на живота си авторът на \"Тревни листа\" не споменава за тази своя ранна творба. Любопитната история на откриването й може да прочетете  тук . I глава Типичен представител на млада Америка – адвокат в кантората си; един дрипав старец; влизат Телемах и Одисей – сключена е сделка. Точно в дванайсет и половина, когато обедното слънце припичаше над паважа на Уол Стрийт, младеж с благочестивото име Натанаил метна върху късо остригана¬та си глава сламена шапка, за която същата сутрин бе броил двайсет и пет цента, и обяви намерението си да иде да обядва. Надпис КОВЪРТ Адвокат зяпаше стаята (кантора в центъра) от широко отворената врата, запретена назад, за да става течение; а истинският Ковърт в този момент вдигна поглед от своята тапицирана маса във вътрешния апартамент. Килими, библиотеки, миризма на старо, голям стол с кожени възглавнички и завеси, дръпнати на само едния от трите прозореца – при това не докрай отворени, – провъзгласяваха помещението за светая светих на тукашния самодържец. Облеклото на този господин го причисляваше към Обществото на Приятелите, или Квакерите. Беше възвисок мъж, значително прегърбен, с бледо, четвъртито, гладко избръснато лице; добрият физиономист не би могъл да сбърка особения лицемерно-набожен сатанински поглед в очите му. Подозирайки, че не изглежда добре в тази част на лицето си, господин Ковърт бе добил навика да свежда взора си надолу. В този случай обаче той огря помощника му за поръчки. – Да, излизай на обяд, и двамата идете – каза – ... понеже искам да остана сам. ИУигълсуърт, секретарят, вмирисан на тютюн старец – пушеше и дъвчеше тютюн неспирно, – напусна високата си табуретка в ъгъла, където бавно бе преписвал документ. Старият Уигълсуърт! Не мога да не кажа дума на възхвала и тъга по теб; понеже Бог те бе дарил с добра душа, чешит такъв. Едва ли има други подобни меланхолни образи като тия старци, които тук-таме се срещат из Ню Йорк, видимо без потомство, съвсем бедни, с устни, хлътнали навътре към беззъбите венци, облечени в опърпани и мазни дрехи, завършващи живота си на спорното поле между почтеното гладуване и приюта за бедни. Старият Уигълсуърт бил някога заможен. Ключът към неговото обедняване и старческа сиромашия бе ни повече, ни по-малко пиянството. Той не се напиваше както си трябва, ала и никога не бе съвсем трезвен. Ковърт го нае на заплата от четири долара седмично. Ащо се отнася до упоменатия вече Натанаил, той беше малко момче с безгранична амбиция; върховната му цел бе някой ден да впряга собствен буен кон по Трето Авеню. Междувременно пушеше евтини пури, прилежно сресваше по слепоочията си в прическа \"сапунен кичур\"* (Популярна през XIX в. прическа на членовете на нюйоркските банди: насапунисани, накъдрени и сресани назад по слепоочията кичури. – Бел. пр.) своята блестяща кестенява коса, помиташе кантората и изпълняваше поръчките, поспирайки понякога, за да помири кавга с думи или юмруци. Натанаил си беше смел и имаше вродена склонност да налага на другите собствените си възгледи, ако е нужно – силом. Освободен от присъствието на двамината, господин Ковърт седеше и редуваше размишление и писане, докато не завърши писмо, в което очевидно бе вложил значителни усилия. После го сгъна, сложи в плик, залепи и заключи в бюрото си. Почукване на вратата. – Влез. Влизат двама. Единият – сърдечен мъж на средна възраст от т.нар. работническа класа. Другият е вашият смирен слуга, полагащ цялото това старание, за да разкаже свойте приключения за ваше забавление; името му е Джак Енгъл и по времето на това встъпление е в напе¬рената възраст от двайсет години – по чорапи е висок около метър и осемдесет, окичен с чифт кафяви очи и подобаващи червени бузи, и най-нахално се заглежда по момичетата, докато се прибират по Насау Стрийт от службата в центъра. – Господин Ковърт, предполагам – каза моят спътник. – Същият, господине. Ще седнете ли? – Казвам се Фостър – рече, докато се настаняваше на стола и оставяше шапката си на масата. – Получили сте съобщение от мен онзи ден, предполагам? – Ах, да, да – отвърна бавно адвокатът. – Това, значи, е младежът? – Това е младежът, господине, и сме дошли да видим дали може да уредим работата. Вижте, искам той да стане адвокат, а на него тая работа много-много не му се харесва и сам не би я избрал. Но на мен ми е по сърце, а момчето ме слуша и се съгласи да учи вярно занаята една година. Ааз приех после да му позволя да поеме по свой си път. – Не ви е син, ми се струва – каза Ковърт. – Не съвсем – отвърна другият, – и все пак ми е толкова близък, че го имам като мой. Узнахте вече мислите ми и понеже не съм многословен човек, бих искал да науча вашите. – Ами във всеки случай, господин Фостър, ще го пробваме. И после, като се обърна към мен, рече:\" – Ако дойдеш утре предиобед, младежо, между девет и десет, ще съм по-свободен за разговор и може направо да почнем. Но те предупреждавам отсега, че ще зависи изцяло от теб как напредваш. Моята роля ще е само да ти покажа най-добрия път.", "date": "2018.04.08", "title": "Откъс от \"Животът и приключенията на Джак Енгъл\" на Уолт Уитман"}
{"url": "https://www.dnevnik.bg/photos/2018/04/08/3159685_fotogaleriia_pravoslavniiat_sviat_posreshta_velikden/", "text": "От България до Казахстан и от Украйна до Етиопия - православният свят посрещна днешния празник Възкресение Христово. На снимката: Вярващи палят свещи на фона на катедрала в Киев, Украйна.", "date": "2018.04.08", "title": "Фотогалерия: Православният свят посрещна Великден"}
{"url": "https://www.dnevnik.bg/video/2018/04/08/3158585_video_zashto_iaponski_universitet_suzdava_glupavi/", "text": "Те са всичко, но не и страшни; трудно изпълняват задачи или въобще не ги изпълняват и въпреки изкуствения си \"интелект\" вероятно никога не биха могли да заменят човешко работно място. \"Несръчното\" им програмиране обаче не е грешка. В Техническия университет на Тойохаши умишлено правят роботи, които да не са съвършени - за да не всяват страх у хората, а да ги подтикват към взаимодействие,  разказва Nippon TV . \"Не правим роботи, които да правят всичко. Измисляме слаби и несъвършени роботи\", казва Масато Кагава, който ръководи екипа разработчици. Това обикновено са роботи, \"на които хората биха искали да помогнат\", отбелязва телевизията и дава пример с тези \"общителни кошчета\", станали известни в интернет още миналата година. \"Тези роботи се разхождат, но не чистят боклука\", отбелязва Масаки Ишикава, който също е част от екипа. \"Вместо това те стимулират хората да хвърлят боклука. Създават среда за това хората и роботите да действат заедно.\" Конкретно \"кошчето\" е измислено, за да учи деца да хвърлят боклук на правилните места. iBones пък опитва несръчно да подава различни предмети, за да стимулира хората да си ги вземат сами. Проф. Мичио Окада казва, че ако хората и роботите могат да се допълват в силните си страни, \"светът ще е по-щастливо място\".", "date": "2018.04.08", "title": "Видео: Защо японски университет създава \"глупави\" роботи"}
{"url": "https://www.dnevnik.bg/sviat/2018/04/08/3159697_policiiata_vdigna_blokadata_v_centura_na_mjunster/", "text": "Полицейската блокада в центъра на германския град Мюнстер бе вдигната след вчерашното нападение. Жителите и туристите могат да се върнат в стария град, въпреки че зоната в непосредствена близост до мястото на вчерашната катастрофа ще остане блокирана, докато тече разследването, съобщава БТА. Германската прокуратура все още не знае какви са били мотивите на мъжа, който вчера се вряза с ван в тълпа хора в западния германски град. Той  уби двама души, рани 20  и след това се застреля в автомобила. От полицията уточниха, че нямат основание да смята, че мъжът е имал съучастници. Според местни медии извършителят е германец, живеещ в Мюнстер, който страдал от психични отклонения, но полицията не потвърди тази информация. \"За момента нямаме никакви улики защо се е стигнало до този инцидент\", заяви прокурор Мартин Боценхарт в съвместно писмено изявление с полицията.", "date": "2018.04.08", "title": "Полицията вдигна блокадата в центъра на Мюнстер"}
{"url": "https://www.dnevnik.bg/sport/2018/04/08/3159698_video_s_gol_ot_60_metra_v_dobavenoto_vreme_vratar/", "text": "Ролята на вратарите във футбола е да пазят вратата си. Но понякога се изисква и допълнителната им помощ в трудни ситуации. Вратарят на босненския \"Железничар\" Ведран Кьошевски се превърна център на вниманието, но не със спасяване, а с гол. Той вкара с удар от собственото си наказателно поле и донесе ценна точка за отбора си. Кьошевски се разписа в добавеното време на мача с \"Широки брег\" и допринесе за измъкването на равенството 1:1. В случая голяма заслуга за попадението имаше и колегата му от другата страна, който позволи топката да влезе във вратата му.  \"Железничар\" остава начело в босненското първенство с 48 точки. Вторият \"Жрински\" следва на две точки, след като победи с 1:0 \"Сараево\" и сложи край на дългата си серия от последователни равенства.", "date": "2018.04.08", "title": "Видео: С гол от 60 метра в добавеното време вратар донесе ценна точка за водача в Босна"}
{"url": "https://www.dnevnik.bg/zelen/nauka_i_tehnologii/2018/04/08/3159700_purviiat_kosmicheski_hotel_shte_obikalia_zemiata_prez/", "text": "Първият \"космически хотел\" ще приема гости от 2022 г., предадоха БТА и Си Ен Ен. \"Аврора\" ще обикаля в орбита около Земята и ще настанява до 6 души едновременно, двама от които екипаж, съобщиха от американската стартираща компания Orion Span (\"Орион Спан\"), чийто проект е хотелът. По същество \"Аврора\" ще бъде космическа станция. Макар че вече няколко проекта за космически хотели останаха неосъществени, \"Орион Спан\" дори е обявила датата на откриването - 5 април. И въпреки че компанията обещава да направи космическите пътувания по-евтини от всякога досега, минималният престой в нея ще струва на желаещите по 10 млн. долара. Той е 12 дни, но включва 3-месечна подготовка и транспорт. Част от икономиите идват от съкращаването на подготовката, която при обичайните мисии е 2 години. Създателите на \"Аврора\" обещават \"автентични космонавтски преживявания\". Освен тренировъчната програма на борда посетителите ще могат да участват в експерименти, като например отглеждане на зеленчуци при нулева гравитация, и ще се наслаждават на около 16 изгрева и залеза на ден, изчислява Си Ен Ен. Хотелът ще обикаля на разстояние 322 км от земната повърхност и ще извършва една обиколка около планетата за 90 минути. От \"Орион Спан\" вече приемат резервации за срещу 80 хиляди долара на човек.", "date": "2018.04.08", "title": "Първият космически хотел ще обикаля Земята от 2022 г."}
{"url": "https://www.dnevnik.bg/bulgaria/2018/04/08/3159703_stotici_bulgari_posreshtnaha_velikden_v_jeliaznata/", "text": "Няколко хиляди православни българи посрещнаха Великден в реставрираната уникална българска Желязна църква край Златния рог в Истанбул. Повече от 10 автобуса са пристигнали от България, за да присъстват на пасхалното богослужение снощи в храма, съобщава БТА. Сред присъстващите бяха посланикът на България в Анкара Надежда Нейнски, служители от българското генерално консулство в Истанбул, единственият българин архонт във Вселенскатата патриаршия Димитър Атанасов, много българи, работещи в града край Босфора. Празничното пасхално богослужение в храма \"Свети Стефан\" бе извършено снощи за пръв път от седем години насам след продължителната реставрация. То се ръководеше от протосингела на Старозагорската епархия, който поздрави вярващите с големия християнски празник.", "date": "2018.04.08", "title": "Стотици българи посрещнаха Великден в Желязната църква в Истанбул"}
{"url": "https://www.dnevnik.bg/sviat/2018/04/08/3159704_velikobritaniia_smiata_da_predloji_na_skripal_jivot_v/", "text": "Великобритания обмисля да предложи на отровения бивш руски агент Сергей Скрипал и дъщеря му Юлия живот в САЩ под нова самоличност в опит да ги защити от нови опити за убийство, съобщава \"Сънди таймс\", цитиран от \"Ройтерс\" и БТА. Служители от разузнаването МИ6 са водили разговори с колегите си в ЦРУ по въпроса. \"Ще им бъдат предложени нови самоличности\", заявява анонимен източник, цитиран от \"Сънди таймс\". Според източниците на вестника Великобритания ще иска да гарантира сигурността им, като ги настани в една от страните от т.нар. програма \"Пет очи\" - партньрството за споделяне на разузнавателна информация между Обединеното кралство, САЩ, Канада, Австралия и Нова Зеландия. \"Очевидният избор е Америка, защото там е по-малко вероятно да бъдат убити и е по-лесно да бъдат защитени под нова самоличност\", заявява източник от разузнаването, запознат с преговорите. По думите му има предпочитания да бъдат настанени в страна от \"петте очи\", защото техният случай е свързан с огромни усложнения във връзка със сигурността им. Няма коментар от Форин офис за медийната информация.", "date": "2018.04.08", "title": "Великобритания смята да предложи на Скрипал живот в САЩ под нова самоличност"}
{"url": "https://www.dnevnik.bg/photos/snimka_na_denia/2018/04/08/3159708_snimka_na_denia_prustenut_na_ainshtain/", "text": "Учени от НАСА откриха рядкото космическо явление, известно като \"Пръстен на Айнщайн\". Феноменът, известен като гравитационна леща, е описан подробно в Общата теория на относителността, публикувана от Алберт Айнщайн през 1915 г. Той описва в детайли как гравитацията около масивен обект – като например галактически клъстер или черна дупка, огъва пространството около себе си и отклонява светлинните лъчи. Това води до изкривяване на образа на другата галактика - източника на светлина. За пръв път гравитационна леща е наблюдавана през 1979 г. Откритият от НАСА обект е кръстен SDSS J0146-0929", "date": "2018.04.08", "title": "Снимка на деня: Пръстенът на Айнщайн"}
{"url": "https://www.dnevnik.bg/kultura/2018/04/08/3159706_marina_abramovich_shte_se_podloji_na_tok_s_naprejenie/", "text": "Най-известната пърформанс артистка в света Марина Абрамович ще се подложи на електрическо напрежение от 1 милион волта в нова акция, планувана за ретроспективата й в Кралската академия по изкуства в Лондон през 2020 г. Това разказа пред британския \"Таймс\" Адам Лоу от компанията Factum Arte, която ще подкрепи художничката технически. 71-годишната Абрамович е известна с крайните си пърформанси, в които тялото й е едновременно нейна тема и средство. Според Лоу обаче макар и рискова, процедурата няма да е най-опасното нещо, на което сръбкинята се е подлагала в кариерата си. Използвайки принципите на електрофотографията, художничката ще използва свръхзаряда, за да загаси от разстояние свещ. На теория той би трябвало да се концентрира на върха на пръстите й, обяснява списание \"W\". Електричеството е нещо, което хората не разбират, посочва Лоу пред \"Таймс\". \"Ако погледнете онлайн, ще откриете много хора, които се подлагат на високо напрежение, и ако са добре изолирани, разпръскват светкавици с пръстите си.\" За пърформънса още не се знае много, освен че в разработването му ще участва и фермер от Дорсет, който Лоу определя като \"най-великият инженер, когото съм срещал\". \"Миризмата на тестостерон, която се носи из залите, ще бъде прогонена и онова, което ще остане, ще бъде енергията на изкуството, което няма пол\", заявила е самата художничка на годишната гала на академията през 2017 г. \"Из коридорите ще се лее аромата на естроген.\" Абрамович, чиито пърформънси са често с феминистка насоченост, ще бъде първата жена художник със самостоятелна ретроспектива в Кралската академия.", "date": "2018.04.08", "title": "Марина Абрамович ще се подложи на електрическо напрежение от 1 милион волта за нов пърформанс"}
{"url": "https://www.dnevnik.bg/sport/2018/04/08/3154900_filip_lhamsuren_-_otkrivateliat_na_zabravenite/", "text": "Понякога има срещи с хора, които действат със силата на шамар. Разтърсващо, звучно, но и ободряващо. Такова влияние има Филип Лхамсурен. И не, не е клише, нито е преувеличено. Дори кратък разговор с човека, живеещ с пулса на природата, може да те накара да се замислиш къде си, какво правиш. Любовта, с която той говори за природата, и начинът, по който живописно рисува с думи невероятни картини от джунглата... Това трудно може да се предаде, но пък дава представа за същността на Филип Лхамсурен. Той е човекът, който след дни започва солова експедиция в Бразилия, наречена  \"Прегръдката на Амазония\" . В продължение на няколко месеца ще се потопи дълбоко в природата, където твърди, че се чувства най-добър и жив. \"Прегръдката на Амазония\" Намеренията му са със собствени сили да мине 5000 км за около шест месеца, като ще следва собствен път и правила. Ще тръгне от запад на изток към Атлантическия океан. Началото ще е почти до границата с Венецуела в горното течение на най-големия приток на Амазонка - Рио Негро. Ще премине през най-високата част от амазонската джунгла, издигаща се до 3000 метра. Лхамсурен ще разчита единствено на собствените си сили, за да се придвижва. След около 2483 км пеш, на кану и върху колело трябва да достигне до най-южната точка от маршрута – границата с Боливия. От там ще следва диагонал на североизток, за да достигне най-северната точка в плана и крайната си цел в непосредствена близост до друга граница – тази на Френска Гвиана. \"Моята концепция за пътуване се нарича \"Забравените пътища\", където доминира природата. Движа се преди всичко в диви райони и избягвам човешките хабитати. Взаимодействам си с природата - по пътя ще си ловувам храната\", разказа Лхамсурен пред \"Дневник\" в дните преди заминаването си за Бразилия, където му предстояха около две седмици аклиматизация. Сега той се надява да надгради това, което е искал да направи преди няколко години, но с някои съществени промени. През 2015 г. той отново е в Амазония, но се отказва, като след няколко обира се е стигнало и до опит да бъде убит. \"Тогава тръгнах от самото начало на Тихия океан, прекосих Андите и се спуснах с кану по Амазонка. Имаше много нападения, обири, сателитната ми връзка се разпадна.\" Тогава се среща с Румен Койнов, който много години живее в най-големия бразилски град в джунглата - Манаус. Той му помага да приключи пътуването си. Сега Койнов, който е фотограф, ще има важна роля в новата експедиция, като в няколко точки ще се включва към Лхамсурен, за да документира приключението му. Голямата разлика е, че този път маршрутът е подбран така, че да бъдат заобиколени човешките хабитати и евентуалните срещи с пирати и наркотрафиканти. \"В басейна на Амазония от 35 години има една необявена война. Не искам тази експедиция да протече като паравоенна мисия. Тъй като там няма пътища, реките са своеобразни магистрали и има хора.\" Природата, която носи живота Когато човек чуе как Лхамсурен говори за природата, всяко обяснение се изпълва със смисъл. \"Моите цели винаги са били да бъда насаме с природата. Това за мен е най-голямото училище\", обяснява той за избора си на приключение. И допълва: \"От гледна точка на постиженията само двама души са прекосявали сами Амазония. Единият се е движил с каяк - Алън Хофман, през 1979 г., когато времената са били малко по-спокойни. Вторият човек е Майкъл Хорн. В цялата история има около 37-39 души, които са минавали Амазония, но са разчитали на подкрепа. Традиционният начин винаги е от извора на река Амазонка до устието. Аз избегнах от този подход, защото имам своя концепция и правила.\" Той обаче подчертава, че целта му не е да се бори за постижения. \"В Амазония никога не е имало правила и джунглата е в самите хора. Там е законът на по-силния. Затова експедициите се правят от групи хора. Когато си сам, ти си потенциална жертва. Миналата година една англичанка я убиха точно преди Манаус, докато опитваше да стане първата жена, изминала маршрута самостоятелно\", казва той. Смята, че приключението в Амазония е несравнимо и изискващо, защото човек трябва да разчита само на себе си и на уменията си. \"Това не е като осемхилядниците, защото там все пак има повече информация и човешкият фактор не е срещу теб. Амазония е последното кътче на планетата, което има този вид, в който планетата е била, когато е била по-силна от хората. На осемхилядниците се нуждаеш от якета, от кислород, от неща, неща, неща... А когато си в джунглата, си свободен и мнозинството е живата гора, животните в нея, оглушителността на природата. Това е чувство, което много малко хора днес ще изпитат. Това ме зарежда.\" Повикът на дивото Лхамсурен е с монголски корени, като е израснал в Монголия. От там смята, че се заредил с любовта към природата и свободата и е натрупал много ценни умения. Впоследствие е бил готвач, железар, служил е във Френския чуждестранен легион. Определя се за пацифист и разказва, че в армията попада, воден от стремежа си за френско гражданство и по-добри възможности. \"Обожавам препятствията и трудностите, защото те ни учат. Най-големият урок от природата е да бъдеш по-добър човек. Бидейки по-дълго време в града, човек започва да натежава, да е по-груб, по-ленив, нехаен. Природата те прави по-добър и изчиства тези ненужни наслагвания. За мен експедициите са като духовно преживяване\", казва той. Смята, че истинската подготовка на човек идва от първите седем години и от възпитанието. \"Истинският тласък за мен идва от корена - аз съм израснал сред природата, със свободата. Майка ми винаги ми е казвала: \"Ако искаш нещо, можеш да го постигнеш.\" Всичко, през което е преминал, му е донесло ценен опит, който ще използва в джунглата. Според него недостъпността на тази част от планетата, съчетана с холивудските филми, са довели до изкривена представа за действителността. \"Когато не миришеш на барут, животните те допускат. Плуваш с розови делфини по Амазонка, има змии, има други животни. Чисто поетично природата те допуска. Това е нещото, което винаги търся - тази връзка между човек и природа. За мен богът е природа. Толерирам всички религии, но има една заученост при тях, която контролира в един момент.\" Графикът му включва пет дни движение и два дни да ловува. \"Храната, когато я хвана, трябва да я опуша, за да я консервирам за следващите няколко дни. Много ми помага това, че съм бил готвач. Всеки опит помага. Дори това, че като дете бях много добър с прашка. Защото така си хващам нещо, което не мога да хвана от водата. Ти не отиваш в джунглата да търсиш храна, а трябва да следваш знаците. Когато видиш пътека, трябва да хвърлиш раницата и да спреш, защото това е магазин. Трябва да се възползваш, защото това ти е шансът. В джунглата няма много едри животни - има антилопи джуджета, капибари, които помагат да разнообразиш речната храна\", казва Лхамсурен. По думите му е ключово човек да е наблюдателен. Една от хитрините е да гледа какво ядат маймуните, защото те имат същия стомашен тракт. \"Храненето не е изобилно - животните се хранят веднъж дневно, човек също. Става въпрос за издръжливост и навици, не е като в града. Придобил съм този навик в Монголия. За древните общества няма такова нещо като запас. Когато станеш сутрин, храна няма и трябва да си хванеш.\" По думите му най-голямата опасност в джунглата е тази в собствената ти глава заради предразсъдъците и самовнушенията за опасности. \"Страховете те объркват. В джунглата живеят деца, бременни жени, хващат си пирани в реките, за които знаем каква ни е представата от холивудските филми. Всъщност е различно, няма отровни змии на всяко дърво. Има неудобство от хигиената, климата и насекомите. Могат да те побъркат ухапванията от насекомите например. Човек трябва да може да се къпе всеки ден, а там навсякъде има вода.\" \"Разбира се, че имам страхове\", отговаря приключенецът. \"Понякога, като паля огън и ме гледат очи, се чудя какво е това. Чувстваш се застрашен, чувстваш се разголен. Човек е бил плячка хиляди години. Много ми трепери брадичката.\" Но допълва: \"Животните не искат да срещат човек. Нощем всичко излиза да ловува, тогава е най-шумно - дискотека. Целта е да опиташ да спиш. Това, което съм учил и в армията, е да бъдеш животно. Да следваш техните закони. Това значи да уринираш около бивака си, да маркираш територия. Те не знаят дали ти имаш зъби или нямаш, но си направил всичко по правилата.\" В тази картина за него ключова е мотивацията. \"Така се справям с психологическите предизвикателства. Аз не виждам опасности в джунглата. Аз виждам възхитителни неща - виждам пеперуда, голяма колкото семейна пица, чувам песните на птиците... Това ме изкарва от тежкото дишане, от боренето с поредния клон и поредния бързей по реката. Това е като жената, която обичаш - като остарявате, ти не виждаш колко е стара, ти я обичаш. Когато пътуваш със самолет и гледаш отгоре този безкрай на 7 милиона кв. км гора, смътно можеш да си представиш колко е голямо. Но когато си вътре, е абсолютно друга история, защото вътре си загубен\", продължава Лхамсурен. Заразата към околните Той е наясно, че повечето хора са различни от него и трудно биха предприели подобна експедиция. Въпреки това се надява да ги зарази със своята любов към природата. Според него е необратим процесът на отчуждаване на човек от природа. \"Няма как да се спре консуматорското общество. Едно съзнание се променя много дълго време, но за да се промени, трябва да поискаме да го променим. Няма нужда да спасяваме планетата, а по-скоро да спасим съзнанието си. Защото планетата ще се разболее, ще изригне и ще те изплюе. Тя е супериздръжлива и показва воля на корав алпинист. Най-силното оръжие на хората не е да се борят помежду си, а да се заразяват с положителни примери. Твърде много сме се хвърлили в една посока, пък сме забравили някои основни ценности\", казва той. За Лхамсурен такава ценност е семейството. \"Много хора застават зад мен и усещам тяхната енергия. Отделно в природата не се чувствам сам. Моето семейство ме подкрепя. Без подкрепата човек не може да направи нищо. Това е много важно, защото има защо да се върна жив и здрав - има къде да се върна, има при кого да се върна. Ключов е човешкият възел - за мен, ако нямаш здрава връзка, не можеш да правиш здрави неща. Така го чувствам.\" Приключенецът вече има две книги, свързани с пътуванията си, като описва първата като по-философска. Намеренията му са след соловата експедиция в Амазония да издаде трета.", "date": "2018.04.08", "title": "Филип Лхамсурен - откривателят на забравените пътища, който живее с пулса на природата"}
{"url": "https://www.dnevnik.bg/sviat/2018/04/08/3159711_atakata_v_mjunster_ne_e_teroristichna_obiavi/", "text": "Разследването на нападението от вчера, при което ван се вряза в група хора в германския град Мюнстер, продължава, като не е установена връзка с ислямистки тероризъм. Това заяви днес министърът на вътрешните работи на Германия Хорст Зеехофер, цитиран от БТА. \"В момента има сведения, че престъпникът е действал сам и няма връзка с терористична клетка\", каза той. По думите на Зеехофер \"не може да има абсолютна безопасност въпреки всички мерки, които взимат органите за сигурност\". Представителката на прокуратурата на Мюнстер Елке Адомайт каза, че нападателят е имал по-рано проблеми със закона. Престъпникът е известен на полицията, като срещу него са били повдигнати три дела - за заплаха за физическа разправа, нанасяне на материални щети, а също така и напускане на мястото на пътно произшествие. Към момента всички разследвания, които датират от 2015-2016 г., са прекратени. Представителката на прокуратурата не уточни как точно са приключили трите процеса. Няма сведения, че вчерашното престъпление е имало политически подтекст, подчерта тя. Вчера 49-годишният германски граждани с психични отклонения заби ван в група граждани в ресторант. В резултат на инцидента  загинаха трима души , включително нападателят, а около 30 души са ранени. Германските власти уточниха, че сред ранените има и хора с опасност за живота. Сред пострадалите има холандци. По данни на местна телевизия нападателят е имал три апартамента - един в Мюнстер и два в провинция Саксония. Той ги е давал под наем и вероятно с парите от наемите е живеел. Освен това на негово име има регистрирани пет автомобила, като с един от тях той се вряза в групата хора вчера. При обиск в дома му е открит макет на автомат \"Калашников\".", "date": "2018.04.08", "title": "Германия отрече нападението в Мюнстер да е терористична атака"}
{"url": "https://www.dnevnik.bg/sviat/2018/04/08/3159712_trump_obvini_rusiia_i_iran_che_podkrepiat_jivotnoto/", "text": "Президентът на САЩ заплаши сирийския лидер Башар ал Асад, че \"ще плати висока цена\" за смъртоносната газова атака в дамаското предградие Дума, и обвини Иран и руския президент, че подкрепят \"животното Асад\". Подробностите за това какво точно се е случило в обсадения град, контролиран от антиправителствени сили, все още се изясняват, като по първоначални съобщения химическа атака е причинила гибелта на десетки цивилни. Съвместният команден руско-сирийско-ирански център заяви, че няма такова нещо, а руското външно министерство и председателят на комисията по външна политика в Държавната Дума определиха съобщенията като измислица, създадена от Вашингтон. Дамаск категорично отрече да е имало сирийска химическа атака и обвини бунтовниците, че са толкова притиснати и отчаяни, че разпространяват дезинформация. През последните седмици Русия няколко пъти твърдеше, че очаква \"провокация\" от антиправителствените сили с употреба на химическо оръжие срещу цивилно население. След като призова за незабавен международен достъп за проверка на събитията и оказване на хуманитарна помощ, Тръмп отново обвини предшественика си Барак Обама, че ако беше реагирал навремето, когато Сирия прекрачи \"червените линии\" за недопустими действия, \"сирийската катастрофа отдавна да е приключила, а животното Асад вече щеше да е история\". Томас Босърт, един от високопоставените съветници на Белия дом по въпросите на националната сигурност, заяви пред телевизия Ей Би Си, че не изключва нанасянето на ракетни удари в отговор на съобщенията за химическа атака в Източна Гута. \"Анализираме какво се е случило\", каза още той и коментира, че кадрите от атаката \"са ужасяващи\". Дни след срещата на президента Реджеп Тайип Ердоган с колегите му Владимир Путин и Хасан Рохани в Анкара турското външно министерство осъди нападението. \"Имаме сериозни подозрения, че то е дело на режима, чийто атаки с химическо оръжие са добре известни на международната общност\", се казва в декларацията, цитирана от \"Ройтерс\".", "date": "2018.04.08", "title": "Тръмп обвини Русия и Иран, че подкрепят \"животното Асад\""}
{"url": "https://www.dnevnik.bg/sviat/2018/04/08/3159710_novootkriti_lenti_hvurliat_svetlina_vurhu/", "text": "Архивни филмови кадри, открити по случайност в нефункциониращо предприятие, могат да хвърлят светлина върху един от най-известните политически процеси от времето на комунизма в Чехословакия - този срещу генералния секретар на комунистическата партия Рудолф Слански, разказва \"Гардиън\". Процесът срещу Слански и последвалата му екзекуция през 1952 г. са забулени в митове от години, отбелязва вестникът. Слански и 13 други висши функционери на партията са арестувани като шпиони на Тито в серията чистки, поръчани от Сталин след разрива между Югославия и СССР. Но филмовият материал от процеса, сниман за пропагандни цели, се смяташе за изчезнал. Лентите - общо 6 часа видео и 80 часа записи, са били открити в ясно обозначени кашони в мазето на фалирало предприятие в Паненске Брежани, близо до Прага. Те са тежко повредени от мухъл и Чешкият филмов архив е поискал от правителството над половин милион евро за възстановяването им. Как и защо материалите са се озовали в Паненске Брежани засега е мистерия. Вероятно са били изнесени след Кадифената революция през 1989 г. с цел прикриване на истината или продажба. \"Гардиън\" отбелязва, че по време на окупацията на Чехословакия от нацистите имотът е ползван като квартира на райхспротектора на Бохемия и Моравия и началник на нацисткото политическо разузнаване Райнхард Хайдрих, един от архитектите на холокоста. Процесът срещу Слански, смятан за един от най-мрачните епизоди от комунистическия период на страната, е със силно антисемитски привкус. Голяма част от подсъдимите, включително генералният секретар на партията, са евреи. Слански е съден по обвинения в \"титоизъм\" и ционизъм и екзекутиран 5 дни след произнасянето на присъдата. Смята се, че с тежки мъчения е бил принуден да я поиска сам и да признае вината си. Материалът е готвен за пропаганден филм, който пропада след смъртта на Сталин на следващата година. Според Михал Брагант, директор на чешкия национален архив, кадрите са невероятна възможност да бъдат показани показните политически процеси от сталинистката ера. Един ден, когато филмът бъде възстановен, ще можем да видим израженията на лицата на участниците, движенията им, езика на тялото. Защото тези процеси нямат нищо общо с правото, те са постановки.\" От процеса няма никакви документи, посочва кинорежисьорът Мартин Вардас, потвърдил автентичността на материалите. \"Официалното дело е изчезнало. Сега ще можем да погледнем злото в очите.\"", "date": "2018.04.08", "title": "Новооткрити ленти хвърлят светлина върху най-известния комунистически процес в Чехословакия"}
{"url": "https://www.dnevnik.bg/sport/2018/04/08/3159715_napoli_ostava_v_borbata_za_titlata_sled_infarkten/", "text": "Наполи\" запази надежди да прекъсне хегемонията на \"Ювентус\" в Италия след инфарктна домакинска победа срещу \"Киево\". Тимът от Неапол губеше с 0:1 до 89-ата минута, но направи страхотен обрат с попадения на Аркадиуш Милик и Амаду Диавара. \"Наполи\" записа 24-а победа от 31 мача и събра 77 точки. Отборът, воден от Маруцио Сари, се доближи на четири точки от \"Ювентус\" при седем оставащи мача до края на сезона. \"Наполи\" беше на път да се прости с шампионските си амбиции срещу отбор, който беше в серия от осем поредни загуби като гост и се намираше само на две точки от зоната на изпадащите. Домакините имаха пълно превъзходство и отправиха 25 удара към вратата на Сефано Сорентино, 15 от които точни. Седем минути след почивката неаполитанци получиха златна възможност да поведат и да се улеснят максимално мача. Дрийс Мертенс успя да си изпроси дузпа, след като беше докоснат с ръка от Фабио Депаоли. Потърпевшият се зае с изпълнението от бялата точка, но неубедителният му удар беше спасен от Сорентино. Пропускът на Мертенс разколеба играчите на \"Наполи\". В 60-ата минута се стигна до първата опасна ситуация пред Пепе Рейна. Отбраната на домакините се пропука при центриране от свободен удар, а след това топката беше изчистена от голлинията. В ситуацията правилно беше маркирана засада, но гостите показаха, че могат да бъдат опасни. В 73-ата минута централните защитници на \"Наполи\" допуснаха груба грешка, която доведе до шокиращ гол във вратата на Рейна. Калиду Кулибали даде неточен пас на Лоренцо Тонели, който след това не успя да спре Емануеле Джакерини. Джакерини комбинира вдясно с влезлия като резерва Мариуш Степински, който си нагласи топката на десния крак и от границата на наказателното поле я изпрати в горния ляв ъгъл на Рейна. След попадението на \"Киево\" \"Наполи\" наложи много силен натиск и обсипа с изстрели Сорентино. Вратарят на \"Киево\" обаче действаше много стабилно, направи няколко отлични спасявания, а пет минути преди края на редовното време и гредата му помогна след удар с глава на Тонели. В 89-ата минута обаче отбраната на гостите рухна. Инсиние центрира към влезлия като резерва Милик, който се измъкна зад защитата и с глава насочи топката покрай Сорентино - 1:1. В последната от трите добавени минути неаполитанци стигнаха до пълен обрат. Mилик надскочи бранителите на \"Киево\" при центриране от корнер и продължи топката към Диавара, който отбеляза победния гол със страхотен фалцов изстрел с десния крак от точката на дузпата.", "date": "2018.04.08", "title": "\"Наполи\" остава в борбата за титлата след инфарктен обрат срещу \"Киево\""}
{"url": "https://www.dnevnik.bg/bulgaria/2018/04/08/3149272_chestito_vuzkresenie_hristovo/", "text": "Възкресение Христово е най-големият празник за православните християни, наричан празник на всички празници. Камбанен звън от катедралния храм \"Св. Александър Невски\" и другите църкви из страната възвести възкресението на Исус Христос, а вярващите се поздравяват с думите \"Христос воскресе!\" и \"Воистина воскресе!\". С тези думи християните се поздравяват в следващите 40 дни до празника Петдесетница. Посетилите църквите отнасят запалените свещи у дома. На Великден деца и възрастни се \"бият\" с червени яйца, като гледат кой ще излезе победител. Народната традиция повелява, че този, на когото яйцето се окаже борец, ще бъде най-здрав през годината. Екипът на \"Дневник\" ви пожелава здраве, мир и любов!", "date": "2018.04.08", "title": "Честито Възкресение Христово"}
{"url": "https://www.dnevnik.bg/bulgaria/2018/04/08/3159544_patriarhut_za_velikden_neka_svetlinata_izgriavashta_v/", "text": "ХРИСТОС ВОСКРЕСЕ! Отминаха дните на скръбта и страданията, които и тази година, заедно с цялата Божия Църква, отново съпреживяхме с нашия Господ и Спасител по Неговия път към Голгота, кръстните мъки и тъмнината на хладния гроб. Нощта се превали и в душите и сърцата ни отново се възцарява радостта, благовестена от Архангела в утрото на Пасха: \" \" ( ). Възкръсна, защото \" \" ( ) и смъртта не можа да Го удържи. Възкръсна, защото силите на мрака не можаха да Го надвият, но безсилни пред Неговото божествено всемогъщество стенеха, виждайки Го да разкъсва древните окови. Възкръсна, защото такъв беше Божият домостроителен план за нашето спасение; защото Сам Той, в дните на Своето земно служение, бе казал на учениците: \" \" ( ). Земя и небе ликуват и възгласят: \" \" ( ). Ден на светлината и живота, на радостта и веселието – ден за тържество и ликуване. Ден, който Господ е сътворил, за \" \" ( ). Ден, в който нямаме право да скърбим, защото сме обгърнати от всепобеждаващата Божия любов и трябва да забравим за всичко онова, що ни угнетява и помрачава живота ни, и, като разтворим сърцата си докрай, на всички \"да кажем: братя! и всичко да простим заради Възкресението\" ( и). В Христовото Възкресение е основанието и силата на нашата вяра, в него е залогът и на нашата надежда. Върху свидетелството за него е основана Църквата, която вече две хилядолетия, непоклатима от бурите на този свят, преподава на човечеството вечните и спасителни истини на Божественото Откровение, като \" \" ( ), \" \" ( ) светло благовести за настъпилото наше освобождение от древните окови на греха. Благовести и свидетелства за Живота, който е победил смъртта и тлението. Благовести и проповядва за Царството Божие, което чрез славната победа на възкръсналия от мъртвите наш Господ и Спасител Иисус Христос отново бе щедро отворено за всички. В светлото утро на славната Христова победа над смъртта отечески поздравявам и приветствам всички вас, обични духовни чеда в Родината и далеч от родния край, и молитствам, щото радостта поради Спасовото Възкресение всякога да съпътства вас, вашите домове и семейства, като съгрява в сърцата ви онзи мир, вяра и надежда, които Богочовекът, Господ наш Иисус Христос, донесе в нашия свят със Своето божествено въчовечаване, които благовести на света със Своето учение и които утвърди чрез извършеното на Кръста наше изкупление и спасение. Любовта и мирът на победно възкръсналия от мъртвите Господ наш Иисус Христос, и общението в Светия Дух да бъдат с всички нас! ХРИСТОС ВОСКРЕСЕ!", "date": "2018.04.08", "title": "Патриархът за Великден: Да забравим за всичко онова, що ни угнетява и помрачава живота ни"}
{"url": "https://www.dnevnik.bg/bulgaria/2018/04/08/3158249_zaradi_smiana_na_softuer_moje_da_e_zatrudneno/", "text": "От тази вечер една от системите на граничните пунктове на България ще премине на ръчен режим \"поради извършване на технически процедури\". Това се разбира от съобщение на Агенция \"Митници\", публикувано на сайта й на 23 март. Модулът \"Пътни такси и разрешителен режим\" преминава от автоматична работа на ръчен режим в периода от 20:00 ч. на 8.04.2018 г. до 08:00 ч. на 10.04.2018 г. За посочения период до приключване на техническите процедури обработката на пътни превозни средства ще продължи, като ще се извършва по аварийна процедура (ръчна обработка). На всички пунктове за посочения период пътните и винетните такси ще бъдат плащани в брой. За периода Агенция \"Митници\" ще подсигури допълнително служители на всички трасета за ръчна обработка на товарните автомобили при контрол на пътните такси и разрешителния режим, уверява ведомството. Оттам се извиняват за причиненото неудобство, което може да доведе до колони чакащи автомобили и съответно загубено време за преминаващите границите на страната. Техническите процедури са свързани с миграция на база данни към нов сървър с по-добри параметри и са част от изпълнение на дейности по Проект 8.2.1 \"Предоставяне на експертиза за намаляване на натовареността на базата данни на модул ПТРР\", се допълва в съобщението. Цялостното изпълнение на проекта, който включвал и други дейности, ще доведе до ускоряване на обработката на превозни средства при контрол на пътните такси и разрешителния режим, посочва агенцията в съобщението си.", "date": "2018.04.08", "title": "Заради смяна на софтуер може да е затруднено преминаването през граничните пунктове"}
{"url": "https://www.dnevnik.bg/sport/2018/04/08/3155522_matias_novak_trenyor_mnogo_deca_sa_svurzani_s_futbola/", "text": "- Науката ще става все по-важна част от футбола, защото спортът е бизнес за много пари. Ще имаме нужда от всеки процент и всяка възможност за подобряване на представянето на играчите. Въвеждането на нови технологии в тренировъчния процес е чудесно, но от друга страна мисленето на футболиста остава един от най-важните фактори. Мозъкът е нашият източник, а не краката. Той е свързващото звено между мисълта и движението. Обикновено футболистите не се нуждаят от нищо друго освен бърза връзка между мозъка и тялото. Технологиите помагат в надграждането на качествата. Ако работиш добре с мозъка и тялото си, едва тогава можеш да надградиш върху техническите умения. Но само с технически умения никога няма да постигнеш същите резултати в представянето, докато не използваш адекватно тялото и мозъка си. - Ще бъде нещо различно. Ще видите, че футболистите ще имат домашно за вкъщи. Възможно е да тренират в апартамента си пред компютъра за десетина минути вечер. Ще бъде като забавна компютърна игра. С очилата за виртуална реалност можеш да пресъздаваш определени игрови ситуации, в които да взимаш бързи решения. Това е лудост. Играчите ще го заобичат. В следващите десет години ще разполагаме с много повече подробни данни за тренировъчния процес. Тогава ще усетим разликата между настоящето и бъдещето, защото науката е последната част от пъзела за добро представяне на терена, където се разиграват големите пари. - Рано, възможно най-рано. Например ако имаш добър баща, който започне да те тренира на три-четири години, то при осмата-деветата си година няма да имаш проблеми да играеш еднакво добре и с двата крака. Ще бъде естествен процес и няма да ти прави голямо впечатление. До тригодишна възраст можеш да научиш нов език. Абсолютно същото важи и за футбола. В Германия имаме училища за много малки деца, които си играят с топката. Те също така развиват добра когнитивна способност. Тези деца получат добър старт не само за кариера в спорта, но и в живота. В професионалния футбол е важно да взимаш бързи решения и си подложен на стрес. Тези фактори съпътстват целия ти живот и определят дали ще си успешен във всякакъв план. В живота си имаш нужда от взимане на креативни решения в стресови ситуации, защото бизнесът те притиска. - Това е проблем, но мозъкът ни има инхибираща (забранителна) функция. Например аз използвам телефона си, но в един момент си заповядвам да спра. Винаги можеш да кажеш: \"Не, сега е време за училище или да се видя с приятели\". Всичко ще е наред, ако го осъзнаем. Разбира се, че в днешни дни имаме нужда от смартфоните си и социалните мрежи, но винаги можеш да спреш, когато е време за изпълнение на други задачи. - Родителите са модел за подражание. Понякога е трудно да се съберете цялото семейство за вечеря, но ако майката каже на детето си: \"Изчакай малко, за да си проверя имейлите\" и започне да скролва по телефона, детето може да възприеме това поведение за правилно. Родителите са модел на подражание, също както професионалните футболисти. Неймар казва: \"Хайде да излезем навън и да поиграем футбол\". Това има отражение върху децата и те му подражават. Но действително родителите играят ключова роля в запалването на интереса на децата си към спорта. - Както казах, специалното при мен е тренирането на мозъка. Ако си уравновесен, можеш да контролираш емоциите, поведението и вниманието си. Това е чудесно за живота ти, като си способен да намираш решения на различни казуси. Това е и основната причина да напиша книгата \"Раздвижи си мозъка\" (Beweg dein Hirn). Много хора ме питат как животът им да стане по-забавен или как да се справят с бизнеса си. Всичко е свързано с мисленето и трябва да тренираме мозъка си. Просто е, необходими са 10-15 минути на ден в правене на специални упражнения. Работя с играчи на високо ниво и там се изискват много повече качества. За останалите хора е лесно да тренират мозъка си. Упражненията са разнообразни, но изискванията към професионалните играчи са големи и те навлизат по-дълбоко в материята. - В Германия има същия проблем, както и в другите държави. Много деца са свързани с футбола единствено чрез телевизията и компютърните игри. Футболните клубове в Германия обаче имат много добра скаутска система. Не вярвам, че в страната има можещи деца, които не са привлечени в добри отбори. В Германия имаме поглед върху цялата картина и бързо набелязваме талантите. Работим целенасочено по определена структура, което е типично за нас германците. Обикновено юношеските формации играят мачове в неделя сутрин. Децата обаче нямат желание да играят тогава, защото съботата е време за купон. Намерихме решение, като преместихме двубоите в петък. Така уикендът им остава свободен. За мен това е грешен подход, защото футболът не трябва да бъде приеман просто като забавление. Това може да се случи при любителите, но е недопустимо за професионалистите. Много важно е за децата да се научат на дисциплина и работа в екип. Това им помага за външния свят. В света на бизнеса понякога трябва да работиш с хора от Китай, а след две седмици може да ти се наложи да летиш до Южна Америка, където да общуваш с бразилци. - Използването на собствени кадри е много важно, защото цената на добрите футболисти е твърде висока. В момента германските клубове имат интерес към изграждането на академии на най-високо ниво. След десет години обаче може да се очаква всичко. Например \"Байерн\" е клуб, който обикновено купува други играчи, но в момента, ако искаш да се сдобиеш с такъв играч, трябва да платиш 70-75 милиона евро. От ръководствата на отборите си мислят: \"Хей, можем да инвестираме в собствени играчи. Те излизат по-евтино\". Този вариант е по-добър, защото хората не харесват присъствието на твърде много чужденци в клуба. Чужденците са невероятни, но хората предпочитат местни играчи от Мюнхен и околностите на Бавария например. Филип Лам и Томас Мюлер са точно такива. Значението на Мюлер за \"Байерн\" е огромно, защото идва от юношеските формации на клуба. - Талантът не е всичко, като характерът също играе важна роля. Работил съм с футболист, който играеше на добро ниво. Той не е свръхталантлив и не играе в \"Байерн\", но желаеше от дъното на душата си да се състезава на по-високо ниво. Работихме заедно две години и в момента той има късмета да играе на по-високо ниво. Той работеше здраво за успеха си и докато другите го викаха да излиза навън за по питие, той казваше: \"Не, трябва да тренирам\". Обикновено не е възможно да пробиеш в днешния футбол, ако притежаваш единствено талант, но ти липсва необходимият характер. Тогава не можеш да се научиш на отборна игра или да работиш здраво за успеха си. Да вземем за пример треньора националния ни отбор - Йоахим Льов. Той със сигурност използва най-добрите футболисти в Германия, но понякога, когато трябва да избира между двама играчи, предпочита отборния играч пред този с повечето талант. В крайна сметка печелите като отбор, а не като индивидуалисти. - Темата е дълга, но ключовата дума тук е интензивност. Връзката между мозъка, очите и тялото е специална и тренирането ѝ е много трудно. Моите методи включват задълбочено учене, което означава усилена работа през цялото време. В Германия имаме треньори като Томас Тухел, които са много добри психолози. В миналото той се интересуваше много от тренирането на психиката и в момента вероятно знае всичко за мозъка. Тухел често прави различни игри, в които футболистите трябва да взимат решения за части от секундата. В началото футболистите ненавиждат тренировките ми, но по-късно казват: \"Хайде тренер, дай ми ново предизвикателство\". Това е така, защото много от нещата са се променили. Днес не мислиш по същия начин, както преди шест седмици, например. Ако за това време тренираш емоционалната си интелигентност, ставаш различен и по-добър човек. Емпатията и съчувствието ти към другите се засилва. - Работата на старши треньорите е гореща. Като треньор имаш определени идеи и изградена философия на игра, но нямаш време да развиваш отбора в дългосрочен план. Загубиш ли три мача, си вън. Твърде малко професионални отбори могат да си позволят да дадат повече време на треньора. Имаш нужда от резултати. Не след шест месеца, а сега. Заради това работата на треньорите е напрегната. Всичко обаче е наред при юношеските формации. Имаш цялото време да работиш с децата и да направиш най-доброто за тях, но това не важи за професионалния футбол. Понякога се дава време на треньорите. В Бразилия казват: \"Joga bonito\", което означава \"добра игра\". Разбира се, че искаш да играеш красив футбол, но резултатите са по-важни. Загубиш ли, тогава играта ти не струва. В живота е по същия начин. Трябва да си свършиш работата сега и от теб се изисква да постигаш определени резултати. Основната причина за търсенето на резултати е твърде многото пари във футбола. Ако похарчиш 100 или 200 милиона за играчи, очакваш да се класираш за Шампионската лига, например. Това е целта и ако не я постигнеш, изгаряш. Вижте колко много треньори изгоряха в Германия. Минат четири-пет мача и треньорът бива сменен. По време на първото интервю на новия треньор, ръководството го представя и заявява, че треньорът го е убедил с разбирането си за играта. Но тя не струва, ако загубиш следващите три мача. Разбирам работата на треньорите, която е много изискваща и трудна в днешно време. Но те го искат и трябва да живеят с трудностите. Медиите и обществеността те притискат постоянно, като всичко може да се обърка много бързо.", "date": "2018.04.08", "title": "Матиас Новак, треньор: Много деца са свързани с футбола само чрез компютъра"}
{"url": "https://www.dnevnik.bg/sport/2018/04/08/3159566_mourinyo_ne_sme_tolkova_zle_kolkoto_kazvat/", "text": "Мениджърът на \"Манчестър юнайтед\" Жозе Моуриньо смята, че критиците му ще трябва да премислят добре преди да правят коментарите си за отбора му. Според него тимът е показал възможностите си в дербито със \"Сити\". \"Юнайтед\"  направи забележителен обрат от 0:2 до 3:2  като гост. С това съставът попречи на градския си съперник да спечели шампионската титла. \"Разбира се, те искаха да го направят днес (в събота). Те ще спечелят титлата, но не днес. Спечелиха повече точки от останалите, не дадоха никакви шансове на другите. Могат да победят \"Тотнъм\" и да спечелят титлата, а нашата цел е да завършим втори\", каза Моуриньо. Португалецът продължи: \"Ние не сме толкова зле, колкото хората казват. Това, което ще опитаме да докажем, е, че сме вторият най-добър отбор в страната.\" По думите му първостепенната задача на \"Юнайтед\" в дербито не е била да провали празника на съперника си, а да спечели три точки в борбата за гарантиране на участие в Шампионската лига следващия сезон. Мачът на \"Етихад\" беше деветият в историята на Висшата лига, в който \"Манчестър юнайтед\" прави обрат като гост, след като е изоставал с поне два гола. Никой друг отбор не е правил нещо подобно повече от пет пъти. Моуриньо вярвал на почивката, че обратът е постижим. \"Държахме топката повече, отколкото съперниците на \"Сити\" я държат обикновено, така че беше въпрос на увереност и да чакаме гола. Дадох им за пример (на играчите) много мачове, в които отбори са падали с 0:2 и са се вдигнали. Резултатът е много важен за нас\", каза Моуриньо.", "date": "2018.04.08", "title": "Моуриньо: Не сме толкова зле, колкото казват"}
{"url": "https://www.dnevnik.bg/zdrave/2018/04/08/3145527_geni_pod_naem/", "text": "През 2001 г. става възможно пълното разчитане на индивидуалната човешка ДНК, но процесът и научното му разработване тогава струват над 1 милиард долара. През 2018 г. цената на индивидуалната геномна секвенция вече е достъпна за много хора - струва около 1000 долара - и прогнозите са, че ще продължава да пада, докато стане нещо масово и стандартно веднага след раждането. Дотогава една млада компания, основана от учени от \"Харвард\", \"Кеймбридж\" и Масачузетския технологичен институт, има амбицията да направи услугата достъпна и за тези, които нямат \"излишни\" 1000. Идеята на  Nebula Genomics  е да предложи платформа където хората по своеобразен начин да дават под наем гените си, а изследователските компании да ги наемат, като плащат за секвенирането им срещу правото да ползват генетичния код в проучванията си, разказва списанието Futurism. Услугата работи така: клиентът изпраща проба от слюнката си в офиса на Nebula, която й прави анализ. Оттам трети страни могат да платят такса за да получат достъп до генетичната информация за проучванията си. Геномът на един и същ човек може да се използва отново и отново. Човекът, от своя страна, също плаща такса първоначално, която в последствие, когато достатъчно компаниите изберат гените му, му се връща. За целта компаниите купуват от специално създадената криптовалута на Nebula Genomics. както и еднократно хората, които изпращат своята ДНК за секвениране. Компанията използва блокчейн технология за платформата си и за да позволи на клиентите си да запазят анонимността си. Основателите искат да започнат работа през следващата половин година, но има все още някои неизяснени и съществено важни за бизнеса въпроси по защитата на информацията, с която ще разполагат - как да направят така, че учените, които я купуват, да могат да я ползват изцяло, но без да я копират и репликират в други платформи. Надпревара за пазара на гени  В последните години откакто разчитането на ДНК е възможно и достъпно, генетичният пазар расте в разнородни посоки. Освен лабораториите, които правят самия анализ, има и компании, които предлагат различни вариации на услугата за \"разкодиране\" на генетичния произход на клиентите си. Все повече компании например предлагат частичен анализ и предоставят подробности за смесицата от националности в индивидуалната ДНК. Много от компаниите работят по сходен бизнес модел като този на Nebula и канят клиентите си да предоставят генетичната си информация за научни цели, без обаче да им плащат за това. Въпреки това измислят други награди и промоции и се надпреварват помежду си да предоставят по-евтина цена, за да привлекат повече хора, защото така ще привлекат също и повече от фирмите, които искат да купят тяхната генетична информация. А тази информация ще става все по-ценна занапред, защото разбирането и използването й за медицински проучвания и разработки на лекарства ще става все по-добро. Ето защо и генетичната компания, която ще може да предложи най-голямата и разнообразна база данни, ще бъде безусловният лидер на пазара. Но понеже нишата е млада, състезанието е все още в разгара си. За хората възможността за пълно разчитане на гените им също ще става все по-ценна с напредването на  технологията CRISPR  за \"редакция\" на генни мутации и  усилията на фармацевтичните компанни, вложени в разработването на генни терапии в момента . В интервю за \"Гардиън\" съостнователят на Nebula Денис Гришин подсказва, че самите клиенти могат да се възползват от актуалния глад за информация, като например намерят изследователска компания или институт, които да платят за разчитането на генетичния им код вместо тях срещу копие от резултата.", "date": "2018.04.08", "title": "Гени под наем"}
{"url": "https://www.dnevnik.bg/sport/2018/04/08/3159572_guardiola_se_nadiava_krahut_sreshtu_junaited_da_ne/", "text": "Мениджърът на \"Манчестър сити\" Хосеп Гуардиола се надява поражението в дербито с \"Юнайтед\" да не донесе със себе си тежки последствия за отбора му преди ключовия реванш с \"Ливърпул\" в Шампионската лига. \"Гражданите\", които се готвеха да отпразнуват рекордно рано шампионската титла във Висшата лига,  водеха с 2:0 до почивката, но отстъпиха с 2:3 у дома . Гуардиола каза, че е разочарован заради привържениците на \"Сити\". \"Все още имаме преднина и ни трябват две победи.\" \"Няма да крия, че искахме да спечелим днес (в събота). Цялостно направихме добър мач, най-вече през първата част, разбира се. На това ниво, когато имаш положения в наказателното поле, трябва да вкарваш. Те стреляха четири пъти и отбелязаха три гола. Ние опитахме, но не се получи. Остава само да поздравим \"Юнайтед\" и да се съсредоточим за вторник\", заяви мениджърът на \"Манчестър сити\". Той е неудовлетворен от лошите резултати. \"В спорта е важно да можеш да отговориш при слаби резултати. Това е тежък удар, но трябва да се вдигнем.\"", "date": "2018.04.08", "title": "Гуардиола се надява крахът срещу \"Юнайтед\" да не донесе проблеми за \"Сити\""}
{"url": "https://www.dnevnik.bg/sport/2018/04/08/3159654_tervel_pulev_se_spravi_s_ungarec_za_desetata_si_pobeda/", "text": "Боксьорът Тервел Пулев постигна десетата си победа на професионалния ринг. Той нокаутира унгареца Ласло Пензеш във Виена. Победата дойде убедително, а и бързо, като мачът приключи преди края на втория рунд. \"Съперникът беше абсолютно непознат и това ни затрудни много. Трябваше ми време да си напасна играта, да хвана дистанция и да го контролирам\", каза Пулев пред \"Мтел спорт 2\". Българинът започна силно и три пъти прати съперника си в нокдаун. Унгарецът опитваше да се предпази, като търсеше клинчове. Триумфът дойде след ляво кроше, а съдията обяви края на мача. Това беше първата загуба за 39-годишния Пензеш. Пулев посочи, че няма да бърза с определянето на следващия си мач. \"Има предложения, има и боксьори, които ми се заканват.\" На мача във Виена присъства братът на Тервел Пулев - Кубрат. Той очаква да научи детайлите около елиминационния си мач за Международната боксова федерация, където  вероятно ще се изправи срещу Дилиън Уайт .", "date": "2018.04.08", "title": "Тервел Пулев се справи с унгарец за десетата си победа в професионалния бокс"}
{"url": "https://www.dnevnik.bg/sviat/2018/04/08/3157385_izborite_v_ungariia_dnes_moje_da_otvoriat_oshte/", "text": "Почти сигурната победа на днешните парламентарни избори ще даде унгарския премиер Виктор Орбан трети пореден мандат, но и ще задълбочи пукнатините в ЕС между членовете от Западна Европа и група страни в Централна Европа, водещи все по-популистка политика и обявяващи се против допълнително задълбочаване на евроинтеграцията. Последните социологически проучвания сочеха, че партия \"Фидес\" може да спечели 113 от 199 места в прламента. Но макар всички агенции да прогнозират победа за управляващите, данните се възприемат предпазливо, тъй като почти една трета от избирателите не са сиурни в предпочитанията си или ги крият от анкетьорите. Орбан няма да повтори големите победи от 2010 и 2014 г, когато получи конституционно мнозинство - нещо безпрецедентно за бивша комунитическа страна. Той вече има един предишен мандат пред 1998-2002 г. и само Ангела Меркел е управлявала по-дълго от него в ЕС. Опозицията е разпокъсана и в неравностойна медийна среда, но на няколко места бяха направени тактически прагматични ходове, които може да покажат модел за пропукване почти повсеместната власт на \"Фидес\". Преди дни прогноза на \"Ситибанк\" изненада всички с допускане на минимална възможност (10-15%) Орбан да изгуби парламентарното мнозинство. През март допитване на Zavecz Research показа, че 46% от унгарците искат промяна в управлението, докато 40% подкрепиха Орбан и анализатори коментираха, че той продължава да втвърдява собствения си електорат и да отчуждава несъгласните с него. Състоянието на икономиката не бе водеща тема в предизборната кампания, защото растежът за миналата година надхвърли 4% от БВП, а при безработица от 3.8% в страната има практически пълна заетост. Правителството постави под контрол бюджетния дефицит, намали държавните дългове, съкрати данъците върху доходите, а вътрешното потребление и отпускането на кредити растат. Затова Орбан с предано ядро от около 2 млн. избиратели (при 8 млн. с право на глас) продължи да раздухва темата за заплахата от имигрантите, макар в страната да са се установили едва няколко стотин. На последния предизборен митинг той обеща за защитава Унгария от \"ръждата\" на мюсюлманските имигранти и предупреди сънародниците си, че в неделя изборът им ще определи бъдещето на страната за десетилетия напред. Позицията му бе подкрепена от Ярослав Качински, лидер на управляващата в Полша партия \"Право и справедливост\" и среща симпатии от съседна Австрия, където силовите ведомства са в ръцете на крайно дясната и евроскептична \"Партия на свободата\". В петък Орбан и Качински откриха статуя в памет на жертвите на самолетната катастрофа от 2010 г., в която в Русия загина братът на Качински - полският президент Лех Качински, заедно с десетки висши политици и военни. \"Ние вярваме, че поляците и унгарците имат общ път, обща борба и обща цел - да изградим и защитим нашите родни страни във формата, която искаме - християнски и с национални ценности\", каза Орбан. И Будапеща, и Варшава бяха или в момента са подложени на критики и наказателни процедури от ЕС за ограничаване свободата на медиите и засилване на политическия контрол над правораздавателната система. Орбан е критикуван на Запад за все по-авторитарен стил, както и че близки до него и \"Фидес\" бизнесмени завземат ключови дялове от банките, енергетиката, строителството и туризма. Така значителна част от еврофондовете отиват за поддръжници на Орбан, а не толкова за средния и дребен бизнес. Гласуването на изборите трябва да приключи в 20 часа българско време, като част от избирателите са объркани от новата система. В нея 106 места за депутати ще се разпределят в мажоритарни райони, а други 93 места - чрез партийни листи и квоти за етнически малцинства. За да отнемат мнозинството на \"Фидес\", опозиционните кандидати от левицата и десницата трябва да спечелят 40-45 места, но това може да бъде затруднено от високо активност - над 70%, при която някои опозиционни партии ще останат под прага от 5% от гласовете за попадане в парламента. Основната опозиционна сила е националистическата партия \"Йоббик\", която парадоксално се представя за защитник на демокрацията в Унгария и агитира за социални каузи. Но и на нея няма да ѝ е лесно след голямата промяна на избирателната система от 2011 г. В нея депутатите бяха намалени от 386 на 199, границите на избирателните райони бяха преначертани, премахнат бе балотажът, а така и възможността за обединяване на опозицията зад кандидат с шансове. Системата за броене на гласовете вече дава преференции на водещия кандидат, което допълнително затвърди позициите на \"Фидес. Правителството даде избирателни права и на етническите унгарци зад граница, които могат да избират от партийни листи и да изпращат бюлетините си по пощата. По данни на ЦИК за днешните избори са регистрирани почти 380 000 такива избиратели. Значително мнозинство от тях симпатизират на \"Фидес\". Стотиците хиляди унгарци, живеещи и работещи зад граница, може и да не симпатизират масово на управляващите, но изборът им е затруднен от задължението това да става само в посолства и консулства.", "date": "2018.04.08", "title": "Изборите в Унгария днес може да отворят още пукнатини в Европа"}
{"url": "https://www.dnevnik.bg/sviat/2018/04/08/3159657_suobshteniia_za_desetki_ubiti_v_gazova_ataka_pristigat/", "text": "Медицински организации и спасителни групи съобщават от бунтовническия град Дума край Дамаск за нападение с химическо оръжие, при което са загинали десетки цивилни. В интернет се разпространяват кадри и видео записи с цели избити семейства с деца, но засега няма независимо потвърждение на автентичността им. Въпреки това Държавният департамент на САЩ заяви, че ако наистина армията на Башар ал Асад стои зад това, трябва да има незабавна международна реакция, както и че Русия също носи отговорност заради безусловната си подкрепа за режима му. Данните за загинали се движат в широките граници между 40 и 150 души. Организацията Сирийско-американско медицинско общество твърди за 41, а Белите каски - спасителните екипи за гражданска защита в района Източна Гута първоначално обявиха до 150 жертви. Малко по-късно Раед ал Салех, ръководител на Белите каски, заяви, че \"70 задушени до смърт и стотици, които още се задушават\", а съобщението в \"Титър\" за 150 загинали бе премахнато. От Дамаск отричат изобщо да има такъв инцидент и обвиняват бунтовниците, че разпространяват фалшиви новини, защото са отчаяни от успехите на армейската офанзива. Кампанията срещу обкръжения анклав Източна Гута започна през февруари с подкрепата на руската бойна авиация и е определяна от базираната в Лондон организация Сирийска обсерватория за човешки права като една от най-смъртоносните за цивилното население в 7-годишната гражданска война. След няколко дни на затишие в петък бе дадено началото на нова офанзива.", "date": "2018.04.08", "title": "Съобщения за десетки убити в газова атака пристигат от Сирия"}
{"url": "https://www.dnevnik.bg/bulgaria/2018/04/08/3159656_rumen_radev_da_tvorim_dobro_dori_kogato_sreshtame/", "text": "На Христовото Възкресение нека си пожелаем да крепне вярата, надеждата и любовта между всички нас, българите. Да не слабее волята ни да творим добро дори когато срещаме неразбиране и враждебност. Това написа президентът Румен Радев в профила си във \"Фейсбук\" по случай Великден. Той призова никой да не губи надежда, защото празници като днешния връщали упованието в справедливостта и живота. \"Да обичаме ближния си, защото любовта е празна дума, ако не обърнем внимание на хората, които са непосредствено до нас\", написа още Радев. Премиерът Бойко Борисов също отправи поздрави чрез профила си във \"Фейсбук\". \"Пожелавам на всички много здраве, благополучие и щастие. Нека делата ни бъдат водени от доброто\", написа Борисов.", "date": "2018.04.08", "title": "Румен Радев: Да творим добро дори когато срещаме неразбиране и враждебност"}
{"url": "https://www.dnevnik.bg/bulgaria/2018/04/08/3159659_nai-chetenoto_v_dnevnik_biagstvo_ot_zatvora/", "text": "Куриозното бягство от софийския затвор, трагична смърт в училище и външнополитическите теми доминират сред най-четените материали за седмицата. Интерес предизвиква и идеята за сайт, който да отсява качественине коли втора ръка. Статистиката е към 19 ч. на 4 април. 1.   - 24123 прочитания 2.   - 19112 прочитания  - 14455 прочитания - 13840 прочитания  - 13697 прочитания  - 13669 прочитания  - 12125 прочитания  - 12004 прочитания  11645 прочитания - 11528 прочитания", "date": "2018.04.08", "title": "Най-четеното в \"Дневник\": Бягство от затвора"}
{"url": "https://www.dnevnik.bg/video/2018/04/08/3159662_video_tanker_se_zabi_v_kushta_ot_xvii_vek_na_brega_na/", "text": "Танкер, плаващ под малтийски флаг, почти разруши историческа къща на брега на Босфора, след като системата за управление блокирала. Любителски видео кадри са уловили момента, в който \"Витаспирит\" се насочва директно към триетажната къща, разположена почти под моста \"Фатих султан Мехмет\". След инцидента движението в двете посоки през тесния пролив бе затворено за няколко часа, докато влекачи издърпат дългият 225 м кораб. Няма съобщения за пострадали и основната причина е, че \"Хекимбашъ Салиф Ефенди\", за която се смята, че в първоначалния си вид е издигната през 1697 г., е била пуста, тъй като в наши дни се използва за сватбени тържества и концерти. Тесният Босфор е едно от най-натоварените места в световния морски транспорт - през него минават над 3% от доставките, предимно идващи от Русия и района на Каспийско море.", "date": "2018.04.08", "title": "Видео: Танкер се заби в къща от XVII век на брега на Босфора"}
{"url": "https://www.dnevnik.bg/sport/2018/04/08/3159598_snimka_na_denia_chasovnikut_na_chestta_i_nadejdata/", "text": "Часовникът на стадиона на \"Хамбургер\" продължава да отброява времето, прекарано от отбора в елита. Единственият тим, който никога не е изпадал от най-високото ниво в германския футбол, продължава да се бори с всички сили, за да запази мястото си. Лъч надежда за постигането на целта дойде с победата с 3:2 срещу \"Шалке\".", "date": "2018.04.08", "title": "Снимка на деня: Часовникът на честта и надеждата"}
{"url": "https://www.dnevnik.bg/sviat/2018/04/08/3159684_edin_chovek_zagina_pri_pojar_v_trump_tauur/", "text": "Един мъж е загинал, а четирима пожарникари са получили леки наранявания при пожар в апартамент на 50-ия етаж на \"Тръмп тауър\" в Ню Йорк. Огънят е бил потушен бързо, съобщава БТА. Жертвата е 67-годишен мъж. Той е бил намерен в безсъзнание в апартамента, след което е починал в болница. Около 200 пожарникари са участвали в потушаването на пожара. Четирима от тях са пострадали. Те са получили незастрашаващи живота травми. Още не се знае причината за пожар. Властите в Ню Йорк уточняват, че никой от фамилията на президента на САЩ Доналд Тръмп не е бил в сградата, която е негова собственост.", "date": "2018.04.08", "title": "Един човек загина при пожар в \"Тръмп тауър\""}
{"url": "https://www.dnevnik.bg/bulgaria/2018/04/08/3159686_kratki_novini_voenni_otkriha_silno_korozirala_granata/", "text": "Около 100 сигнала навръх Великден са били подадени в МВР за издирваните двама затворници, които избягаха в началото на седмицата, съобщава Нова телевизия. Досега всички се оказали неоснователни и следа от Владимир Пелов и Радослав Колев няма. Двамата са в неизвестност вече 6-и ден, след като въоръжени нападнаха охраната и избягаха от Софийския централен затвор. Сред последните сигнали за местонахождението им са село Огоя, адрес в столичния квартал \"Младост\" и Ботевград. Хиляди жители на Падерборн са евакуирани заради бомба Над 26 000 жители на германския град Падерборн са евакуирани заради обезвреждане на бомба от Втората световна война. Британската бомба с тегло 1.8 тона е открита в двора на къща. Тя се е намирала на дълбочина 80 см, по тази причина детонацията може да доведе до големи разрушения. Евакуацията е обхванала район в радиус от 1.5 км от бомбата. Военни откриха силно корозирала граната в двора на къща в село Деков Военнослужещи от 55-и инженерен полк в Белене унищожиха днес невзривен боеприпас, намерен в частен имот в село Деков, обшина Белене. Специализираният екип извърши разузнаване, транспортиране и унищожаване на силно корозирала граната Ф–1 (тип \"Лимонка\"). При стриктно спазване на мерките за безопасност невзривеният боеприпас беше унищожен на обезопасено място в района на полигон \"Учебни полета\".", "date": "2018.04.08", "title": "Кратки новини: По Великден са били подадени 100 сигнала за избягалите затворници"}
{"url": "https://www.dnevnik.bg/sviat/2018/04/08/3159719_policiiata_predotvrati_teroristichno_napadenie_v_berlin/", "text": "Германската полиция предотврати терористично нападение срещу Берлинския полумаратон днес, съобщи местният вестник \"Велт\", цитиран от БТА. Органите на реда са задържали шест души, включително един главен заподозрян, който планирал атаки с нож срещу зрители и участници в спортното събитие. Задържаните са на възраст между 18 и 21 години. Няколко жилища в Берлин са били претърсени. Полумаратонът, в който участваха 36 000 души, протече без инциденти. По информация на германското издание заподозреният бил близък познат на тунизиеца Анис Амри, извършил нападение срещу коледен базар в Берлин през декември 2016 г. Мъжът отдавна бил под наблюдение от органите на реда, поради което не съществувала конкретна заплаха. По данни на силите за сигурност той искал да отмъсти за смъртта на Амри, който беше застрелян от полицията в Италия няколко дни след нападението в Берлин, при което загинаха 12 души.", "date": "2018.04.08", "title": "Полицията предотврати терористично нападение в Берлин"}
{"url": "https://www.dnevnik.bg/sport/2018/04/08/3159716_arsenal_zaputi_sauthemptun_kum_chempiunship_sled/", "text": "Арсенал\" постигна драматична домакинска победа с 3:2 срещу \"Саутхемптън\". Тимът на Арсен Венгер записа трети пореден успех във Висшата лига и събра 54 точки, които му отреждат шестото място в класирането. \"Артилеристите\" се доближиха на две точки от \"Челси\", който посреща \"Уест хем\" в 18.30 ч. в последния мач от 33-ия кръг. \"Саутхемптън\" допусна трета поредна загуба и записа шести последователен мач без победа. \"Светците\" остават в зоната на изпадащите - на 18-ата позиция с 28 точки. Тимът, воден от Марк Хюз, изостава с три точки от спасителното 17-о място, която се заема от \"Кристъл палас\". \"Саутхемптън\" има много тежка програма до края на сезона. \"Светците\" имат домакинства на \"Челси\", \"Борнемут\" и \"Манчестър сити\" и гостувания на \"Лестър\", \"Евертън\" и \"Суонзи\". Мачът започна отлично за \"Саутхемптън\". В осмата минута защитата на \"Арсенал\" допусна груба грешка, която позволи на Душан Тадич да се измъкне и да подаде към Джеймс Уорд-Праус, който се озова очи в очи с Петер Чех. Халфът на \"светците\" успя да преодолее вратаря на \"артилеристите\", но Калъм Чеймбърс изчисти топката пред голлинията. Само половин минута по-късно се стигна до две последователни ситуации, при които играчи на гостите се измъкнаха сами вдясно от вратата. Центрираният по земя на Уорд-Праус и Тадич обаче бяха пресечени от Чеймбърс. В 17-ата минута обаче \"Саутхемтън\" наказа поредната грешка в защитата на \"Арсенал\". Сеад Колашинац позволи на Седрик Соареш да се обърне с лице към вратата и да центрира от аутлинията на десния фланг. Чеймбърс проспа ситуацията, а Шейн Лонг го изпревари и насочи топката в мрежата с техничен удар отблизо. Авансът на \"светците\" издържа само десет минути. \"Арсенал\" организира една от типичните си атаки с бързи пасове с едно докосване през центъра. Дани Уелбек подаде с пета към Обамеянг, който успя да чукне топката покрай вратаря Алекс Макарти. В 38-ата минута домакините обърнаха резултата. Уелбек получи топката от Алекс Иуоби, след което с доста късмет премина покрай трима играчи на \"Саутхемптън\" и стреля с десния крак. Топката рикошира в крака на Джак Стивънс и стана неспасяема за Макарти - 2:1. Мачът продължи да бъде изпълнен с интересни ситуации и удари към двете врати. В началото на второто полувреме \"Саутхемтпън\" натисна и стигна до няколко добри възможности след центрирания и изстрели от дистанция. В 63-ата минута Лонг прати топката във вратата, след като отклони удар на Седрик. Попадението правилно беше отменено заради засада. В 73-ата минута обаче неизбежното се случи. Седрик проби към наказателното поле, размени двойно подаване с Тадич и сервира топката на крака на влезлия като резерва Чарли Остин, който спокойно я прати в опразнената врата на метър от голлинията. \"Саутхемтпън\" не успя да задържи равенство. В 82-ата минута Мохамед Елнени центрира отляво, а Уелбек се пребори със Седрик и с глава изпрати топката в близкия ъгъл - 3:2. В 86-ата минута гостите бяха много близо до ново изравняване. Чех обаче направи страхотно спасяване след изстрел на Тадич. В добавеното време на мача Джак Уилшър скъса фланелката на Стивънс, който му отговори с опит за удар без топка и получи директен червен картон. \"Арсенал\" също доигра мача в намален състав, след като и Елнени беше изгонен с директен червен картон при разправиите около нарушението на Уилшър.", "date": "2018.04.08", "title": "\"Арсенал\" запъти \"Саутхемптън\" към Чемпиъншип след голово шоу в Лондон"}
{"url": "https://www.dnevnik.bg/bulgaria/2018/04/08/3159573_kak_vijdat_novinite_v_redakciiata_na_vestnik_gladston/", "text": "Вестник \"Гладстон\" е седмичник, който излиза в понеделник. Не е обемен, но в него могат да се намерят различни текстове. В кратката история, откакто съществува - вече пет броя, се е случвало (нетипично за един вестник) той да не излезе точно в определения ден. Сирма, Кари и Лора са трите души в редколегията на вестника. Сирма е главен редактор. И трите споделят, че взимат всички решения заедно, но все пак Сирма има последната дума за това кои текстове да влязат в новия брой. Вестникът е безплатен, а тиражът все още малък. Как започва всичко Редакцията на изданието се намира в 18-о СОУ \"Уилям Гладстон\" и по-конкретно в 4 б клас, в която се изучава корейски език. В петък малко преди голямото междучасие и няколко часа преди започването на пролетната ваканция трите журналистки се срещат с екип на \"Дневник\", за да разкажат за работата си. Съгласяват се, че не приемат правенето на вестник като работа, \"защото не получаваме пари за това\". Трите се вълнуват, говорят понякога една през друга, използват ръцете си, за да опишат по-добре какво мислят, но се изслушват и подкрепят. \"Имаше едно момиче, чието име не искаме да казваме, и имаше нещо като група, в която имаше нещо като телевизионен канал и тя... изключи Сирма\", започва Лора. \"И аз реших, да се занимавам с нещо друго. И да направя вестник\", казва Сирма с усмивка. Първоначално тя сформира екип с неин съученик, а за да се подготвят посещават две редакции, за да видят как се прави вестник. От посещенията в редакциите Сирма е била най-впечатлена от това, че там има \"толкова много хора\" и че на т.нар. планьорка \"всички си гледат в телефоните\". Първият брой излиза малко след това. Трите отначало се смълчават на въпроса какво е станало с техния съученик, който първоначално е бил в редколегията. Споглеждат се и Сирма казва: \"Това е секретна информация!\" Лора първоначално допълва: \"Не искаме да го споменаваме\" и веднага след това разкрива причината: \"Той се отказа, но и ние леко го побутнахме, защото той се държеше така изобщо .. Ние го назначихме за спорт и за игрите (бел. ред. - олимпийските), но той не си вършеше работата изобщо. Т.е. той написа нещо, но всъщност беше пълно с грешки и беше изцяло прекопирано\", разказва момичето. Така първият брой е изцяло написан от Сирма. \"После наех тях и им помагам. Второто издание те го писаха, а аз по-скоро го редактирах. Но след това започнахме всички да пишем и заедно да сглобяваме нещата\", разказва за процеса Сирма и определя, че всичко отнема около седмица. Лора се присъединява към вестника, защото й е допаднала идеята \"да съм от на Сирма отбора. И сега съм много доволна\". \"Ама ние не се борим. Не сме на отбори\", поправя я Сирма. Приятелката й и колежка се съгласява с това. \"Първо исках да помогна на приятелката си, освен това аз много обичам да пиша, затова и помагах. Обичам да пиша интересни статии за училището. Последната статия, която написах, беше за Великден\", отговаря и Кари, която винаги изчаква другите две да отговорят на въпросите, преди да вземе думата. И трите почти в един глас казват, че гледат новини. В първия брой даже намира място \"изстрелването на теслата в космоса\" - нещо, което са видели от новините. Нямат фейсбук, но ползват инстаграм. Във вестника политиката няма място, защото \"не се занимаваме с неща от новините, по-скоро се занимаваме с класа\". В първия брой е имало интервю с президента на класа, а в новия брой се очаква и интервю с класната. Последните новини, които са ги впечатлили, е, че Тръмп е станал президент на САЩ (Лора), а Сирма - че България води председателството на Европейския съюз. \"Сирма, да не забравиш да кажеш за конкуренцията\", се чува момчешки далечен глас в училищния коридор Съвсем за кратко се вижда и авторът на казаното - младо момче с усмивка и големи очи, които преди да е довършило репликата, вече са се скрили зад вратата на класната стая. \"Има и друг вестник в класа\", признават спокойно трите момичета - \"Вестникъ\" (подчертават последната буква от заглавието). Също се списва от трима души, също от 4 б клас. \"Не се борим, но сме конкуренция\", казват почти едновременно трите момичета. \"Техният вестник е цветен. Но на мен не ми харесва, че те пишат с много ситни букви и ти трябва лупа, за да четеш\", споделя Лора. Разбират какво ще има в другия вестник едва след като излезе. Не се опитват да разберат преди това. И трите в един глас казват, че са яли корейска храна, че искат да отидат в Корея. А Сирма добавя, че много обича ким чи. И трите най-много харесват в София пространството около НДК - едната заради фонтаните, другата заради книжарница там, а трета, защото могат да се правят много неща. Но и на трите най не им харесва в България мръсният въздух. Казват, че го усещат и дори им става лошо. На въпроса кое е любимото им място извън София трите изстрелват - Лора: Германия, Кари - Испания, Сирма - Холандия и Великобритания. Иначе и трите се надяват преди лятната ваканция да направят няколко броя от вестника. Очакват, че и следващата година ще продължат. Засега \"Гладстон\" се разпространява само сред учениците от 4 б клас, но те искат да разширят съдържанието му, за да достига до повече хора.", "date": "2018.04.08", "title": "Как виждат новините в редакцията на вестник \"Гладстон\""}
{"url": "https://www.dnevnik.bg/sport/2018/04/08/3159728_ravenstvo_v_derbito_na_madrid_ostavi_barselona_s_11/", "text": "Реал\" и \"Атлетико\" завършиха 1:1 в 270-ото футболно дерби на Мадрид и окончателно убиха интригата за титлата в Испания. Равенството на \"Сантяго Бернабеу\" остави лидера \"Барселона\" с 11 точки аванс на върха при седем кръга до края на сезона. Кристиано Роналдо откри резултата в 53-ата минута, но само четири минути по-късно Антоан Гризман изравни. \"Атлетико\" събра 68 точки след този мач и запази преднината си от четири точки пред \"Реал\". Мадридските отбори изиграха динамичен и изпълнен с интересни ситуации мач, в който над всички бяха двамата вратари - Кейлор Навас и Ян Облак. Костариканецът и словенецът се отличиха със страхотни спасявания и не позволиха да се стигне до много по-резултатен двубой. Кристиано Роналдо и Гарет Бейл поведоха атаката на \"Реал\", а Тони Кроос, Матео Ковачич, Марко Асенсио и Лукас Васкес действаха в средата на терена. Дани Карвахал, Рафаел Варан, Серхио Рамос и Марсело сформираха обичайната четворка в защита. Треньорът на \"Атлетико\" Диего Симеоне стартира дербито с Облак, Хуанфран, Диего Годин, Стефан Савич, Лукас Ернандес, Томас, Саул Нигес, Витоло, Коке, Антоан Гризман и Диего Коща. \"Реал\" беше по-добрият отбор в първата половина на първото полувреме. Най-близо до гол беше Роналдо в 20-ата минута, когато Облак направи блестящо спасяване след мощен изстрел от дистанция на португалеца. Между 22-ата и 30-ата минута пред Диего Коща се откриха две страхотни възможности. В първата ситуация испанският национал не успя да уцели добре топката, а при втората ударът му беше спасен от Навас. Три минути преди почивката Марсело беше много близо до това да изненада Облак с далечен изстрел, но топката срещна гредата. \"Реал\" продължи да доминира и след почивката. В 53-ата минута логичното се случи и белите откриха резултата. Ернандес увисна след центриране от левия фланг на Бейл и Роналдо прати топката във вратата с удар от воле. Португалецът се разписа в десети пореден мач на своя отбор. Преднината на домакините обаче издържа само четири минути. \"Атлетико\" разигра по чудесен начин вдясно от вратата. Витоло беше изведен очи в очи с Навас и успя да чукне топката встрани, преди да бъде съборен от вратаря. Гризман стигна пръв до нея и без проблем я изпрати в мрежата. Само две минути по-късно \"дюшекчиите\" можеха да обърнат резултата, но Навас направи брилянтно спасяване след удар на Коке. В последните 20-на минути двата отбора намалиха темпото с оглед предстоящите мачове в Европа. Въпреки това те продължиха да създават голови ситуации, но Навас и Облак бяха на много високо ниво. В добавеното време на мача Рамос изпълни много прецизен пряк свободен удар. Облак обаче се разтегна и изби топката, която се насочваше под гредата.", "date": "2018.04.08", "title": "Равенство в дербито на Мадрид остави \"Барселона\" с 11 точки аванс на върха"}
{"url": "https://www.dnevnik.bg/bulgaria/2018/04/06/3157579_da_dostignesh_pokriva_na_sveta/", "text": "След броени дни  българският алпинист Боян Петров тръгва  към поредното си осемхилядно предизвикателство, което включва \"джуджето\" сред гигантите Шиша Пангма и самият покрив на планетата - Еверест(8848 м ). При успех това ще бъде поредното българско изкачване на най-високия връх. И въпреки успехите по други планински гиганти, Еверест си остава този, чието изкачване най-силно се помни. Българските изкачвания Първото българско изкачване на първенеца е на Христо Проданов в рамките на националната експедиция на 20 април 1984 г. За съжаление алпинистът загива на слизане като се смята, че основната причина за това е късното достигане на върха - около 18 ч. Подробности за случилото се тогава разказва в дневника и една от книгите си друг участник в тази експедиция Людмил Янков, който прави опит да го спаси, в резултат на което губи няколко от пръстите си заради измръзване. Няколко години по-късно той загива в Рила. Наскоро  в едно издание  бяха публикувани всичките му книги. Въпреки трагедията с Христо Проданов, няколко дни след него върха достигат и други алпинисти, които са част от националната експедиция - Иван Вълчев, Методи Савов (на 8 май 1984 г.), на следващия ден го изкачват и Кирил Досков и Николай Петков. Повече от десетилетие по-късно - на 20 май 1997 г. успява да се качи Дойчин Василев. Двайсет години след първото българско изкачване е подготвена нова национална експедиция, чиято цел отново е Еверест да бъде атакуван. За нея се готви и Боян Петров, но е отхвърлен от състава й заради това, че има диабет. Тогава пръв на върха успява да се качи Петко Тотев - на 18 май 2004 г. Два дни по-късно там са и Николай Петков, Дойчин Боянов и Христо Христов. Последният загива на слизане. След завръщането на експедицията се разбира, че членовете й са  настроени един срещу друг , стига се до публични скандали и обвинения. Това е и последната национално финансирана алпинистка експедиция. Като част от международна комерсиална експедиция през 2009 г. до върха достигат адвокатът Петя Колчева и съпругът й Камен. По-късно Колчева написа и книга от преживяванията си. Последните успешно опити до момента са на Атанас Скатов, който два пъти достига върха - през 2014 и 2017 г. (Източник на информацията за българските изкачвания е Сандю Бешев. Алпинистът наскоро издаде книгата \"Българските върхове\" в съавторство с Дойчин Боянов). Нагоре, нагоре, въпреки опасностите Както е известно качването на Еверест е цел на не един и двама, в общия случай включени в комерсиални експедиции. Въпреки цялата създадена от тях организация, наемането на носачи и шерпи, ползването на кислород немалко губят живота си на път за върха или на слизане. Статистиката за изкачванията, събирана от екипа на Himalayan Data base, и цитирана от alanarnette.com, показва, че изкачванията на най-високия връх продължават да се увеличават, смъртните случаи намаляват, а атаките от Тибет също набират популярност. Тъкмо от Тибет е избрал да атакува върха и Боян Петров. Откакто се води статистика общо 4 833 души са изкачили най-високия сред хималайските първенци като 288 души(173 алпинисти и 115 шерпи) са загубили живота си в това начинание. От всички изкачили някога върха само 208 са го направили без помощта на кислород. Изминалата 2017 г. беше добра за атакуващите върха като общо 648 са го качили или 61% от всички, които са достигнали височина над базовия лагер. Изкачванията само през 2013 г. са били повече - 658. От всички през миналата година 446 са изкачванията от юг, а 202 от северната страна. Общо шестима загиват - пет от южната страна и един от северната. В данните за починалите се включват и тези, загубили живота си в базовия лагер, както и наетите помощници в експедициите. От 2010 г. насам се наблюдава трайно увеличение на интереса към изкачванията от Тибет и се очаква все повече алпинисти да се насочат към този подход като основната причина за това е пренаселването на южния подход към върха. В момента разрешителното за изкачване от китайска страна струва 9 500 долара, а това от Непал - 11 хил. долара. През тази година средната цена на изкачване на Еверест от Непал е 41 500 долара и 38 500 долара от Тибет, показват изчисления, цитирани от алпиниста Алън Арнет. Кой какъв маршрут избира По данни на сайта alanarnette.com към момента има общо 20 ясно различими маршрута към Еверест. В общия случай обаче алпинистите се насочват по двата основните - от Непал, където е така наречения  Southeast Ridge и от Тибет - Northeast Ridge. Ползването на други маршрути обикновено се прави от идващите нови поколения алпинисти, които искат да открият нови предизвикателства в подхода към гиганта. Всички от тези 20 трасета са качени поне веднъж, само две остават засега извън тази статистика -  директния маршрут нагоре, известен като East Face както и Fantasy Ridge или East Ridge. ; За предимства на южния маршрут се смятат красивия преход до базовия лагер, лесният достъп до селцата, където катерачите могат да възстановяват силите си преди да тръгнат за базовия лагер, възможността хеликоптер да дойде на помощ до височината на лагер 2( 6 400 м), по-топлото време и по-слабите ветрове в сравнение с подхода от север. Проблемите по това трасе са нестабилността при прехода по ледопада Кхумбу, голямото стълпотворение от катерачи, преминаването през острия като нож траверс Cornice и по-дългото качване в нощта на атаката. Южният маршрут е изкачен за първи път от новозеландецът Едмънд Хилари и шерпът Тензинг Норгей през 1953 г., те са включени в състава на британска експедиция. Предимствата на северния маршрут включват достъп с автомобил до базовия лагер, по-слабото стълпотворение, по-лекото трасе до около средата на маршрута, по който са разположени височинните лагери, по-късото трасе в нощта на атаката. Недостатъците на този подход включват по-ниски температури и по-силни ветрове, необходимостта лагерите да са разположени на по-голяма височина, по-големи технически трудности заради хлъзгави и нестабилни скали, никаква възможност за помощ от хеликоптер. По северния маршрут има няколко опита за достигане на върха през 20-те и 30-те години на миналия век. Най-известният от тези опити, пи това с неясен резултат, е този на Джордж Малъри и Ендрю Ървайн. Ако се приеме, че те са успели, то тяхното изкачване е с 29 г. по-рано от това на Хилари. Смята се, че първото успешно изкачване е на китайска експедиция през 1960 г. Върхът от тази страна обаче е бил на практика затворен за чужденци между 1950 и 1980 г., което е направило невъзможни повече опити за атака. Този маршрут започва да набира популярност в средата на д0-те години. ;", "date": "2018.04.08", "title": "Да достигнеш покрива на света"}
{"url": "https://www.dnevnik.bg/sport/2018/04/08/3159730_svetovniiat_shampion_peter_sagan_specheli_za_pruv_put/", "text": "Трикратният  световен шампион в колоезденето  Петер Саган спечели една от най-престижните победи в кариерата си, след като триумфира в класиката Париж-Рубе. Словакът направи изумителна атака 55 километра преди финала и не погледна назад нито за момент, нанасяйки много голям удар по основните си конкуренти. Колоездачът на \"Бора\" най-накрая покори паветата в Ада на Севера, както е известна надпреварата в Северна Франция. Досега най-доброто класиране на Саган беше шесто място през 2014 г., а през последните три сезона дори не успяваше да влезе в първите 10. Саган победи във финален спринт швейцареца Силван Дилие (AG2R) на колодрума в Рубе. Шампионът на Швейцария беше част от оригиналното 9-членно откъсване в състезанието, но след като беше застигнат от словака успя да устиска с него. \"Невероятно е. През тази година най-накрая нямах лош късмет – не паднах нито веднъж, нямах спукана гума, успях да спестя енергия и да атакувам. В годините, в които имах проблеми се чувствах много по-изморен\", каза Саган след финала. Словакът е първият действащ световен шампион, който печели Париж-Рубе с фланелката в цветовете на дъгата от 37 години насам. В историята на тази надпревара само още пет души са правили това нещо: Марсел Кинт (1943 г.), Рик ван Лой (1961 и 1962), Еди Меркс (1968), Франческо Мозер (1978) и Бернар Ино (1981). Победителят от  Обиколката на Фландрия преди седем дни Ники Терпстра  завърши трети на 57 секунди зад Саган. Холандецът се откъсна от Грег Ван Авермет, Яспер Щойвен и Сеп Ванмарке малко преди финала, а тройката пристигна с 1.34 минути след победителя. Топ 10 допълниха Нил Полит (\"Катюша\"), Тейлър Фини (\"Драпак\"), Зденек Щибар (\"Куикстеп\") и Йенс Дебюшере (\"Лото Судал\"). Очаквано най-престижната надпревара от петте монумента на колоезденето (Милано-Санремо, Обиколка на Фландрия, Париж-Рубе, Лиеж-Бастон-Лиеж и Обиколка на Ломбардия) се разви много динамично с поредица от атаки. Един час отне докато се оформи откъснала се група заради много високата средна скорост от 48 км/ч. В крайна сметка девет души се откъснаха, сред които беше и Силван Дилие. Съставът на \"Куикстеп\" опита поредица от атаки с Филип Жилбер и Зденек Щибар, но в крайна сметка нито една от тях не сполучи. Точно 55 километра преди финала Саган направи много мощна атака, която дойде след поредните опити на \"Куикстеп\". Никой не последва световния шампион, а победителят от 2017 г. Авермет се оглеждаше в този момент. С изумително каране Саган хвана останалите пред него четирима бегълци, а от тях единствено Дилие оцеля със словака. Двамата натрупаха аванс повече от минута, с който стигнаха в колодрума, където Саган спечели с финален спринт. Той направи атаката си в стила на две от легендите на надпреварата Том Бонен и Фабиан Канчелара, които също са печелили Ада на Севера с подобни дълги атаки. За словака това е втора победа в монументите след тази в Обиколката на Фландрия през 2016 г. Саган постигна 104-и успех в кариерата си и трети за 2018 г. след етапна победа в Обиколката на Австралия и Гент-Вевелгем. Той намери най-добрата си форма през пролетта след колебливото начало. Саган постигна две шести места в  Милано-Санремо  и Обиколката на Фландрия.", "date": "2018.04.08", "title": "Световният шампион Петер Саган спечели за пръв път класиката Париж-Рубе"}
{"url": "https://www.dnevnik.bg/sport/2018/04/08/3159738_fetel_vze_dramatichnoto_sustezanie_za_gran_pri_na/", "text": "Себастиан Фетел спечели  втора поредна победа  от началото на сезона във Формула 1, след като триумфира в Гран при на Бахрейн. Четирикратният световен шампион удържа устрема на Валтери Ботас от \"Мерцедес\" въпреки че караше 39 обиколки с меки гуми, които в края на състезанието бяха много износени. За пръв път от 2004 г. пилот на \"Ферари\" печели първите две състезания за сезона, когато това стори Михаел Шумахер. От Скудерията обаче пропуснаха шанс да вземат двойна победа в Бахрейн, защото Кими Райконен стартира слабо и беше изпреварен още в първия завой, а след второто си спиране в бокса удари един от механиците си и отпадна. Първоначалният план на \"Ферари\" не успя да се изпълни, след като от тима планираха да направят две спирания в бокса. В крайна сметка Фетел и екипът му решиха да рискуват и останаха на пистата с гумите софт 39 обиколки, които в края нямаха никакво сцепление. Четирикратният световен шампион беше принуден да мине към план D на отбора си, но се справи. Трети финала на пистата \"Сахир\" пресече  световният шампион Люис Хамилтън . Той стартира от девета позиция и направи много силно състезание, но в края нямаше темпото на съотборника си Ботас. Още по-впечатляващ резултат записа \"Торо Росо\", който още във второто си състезание с двигатели \"Хонда\" пласира Пиер Гасли четвърти. Топ 10 допълниха Кевин Магнусен, Нико Хюлкенберг, Фернандо Алонсо, Щофел Вандорн, Маркус Ериксон и Естебан Окон. Уикендът се оказа кошмарен за отбора на \"Ред бул\", който още във втората обиколка напусна състезанието, заради отпаданията на Даниел Рикардо и Макс Верстапен. \"Десет обиколки преди финала си казах \"Свършен съм\", Валтери беше много бърз. Бях убеден, че ще ме настигнат и макар да правех чисти обиколки просто те просто бяха по-бързи от мен. Пързалях се по цялата писта, но за щастие обиколките свършиха и Валтери не успя да ме изпревари\", каза Фетел след финала. Фетел ознаменува своя старт №200 във Формула 1 с хубава победа. За разлика от първото състезание в Австралия на пистата \"Албърт парк\", когато имаха късмет, този път от \"Ферари\" прецениха правилно ситуацията на пистата. Четирикратният първенец добави, че е бил много концентриран през цялото време. Той спечели в Бахрейн за четвърти път след 2012, 2013 и 2017 г., като няма друг пилот с толкова победи на \"Сахир\". Състезанието започна драматично като Ботас стартира по-добре от сънародника си Райконен и влезе пред него в първия завой. Малко по-назад Естебан Окон беше ударен и се завъртя, а Макс Верстапен удари Хамилтън, но пострада повече и отпадна заради спукана гума. За капак съотборникът му Даниел Рикардо изгуби мощност и спря заради технически дефект. До първият спирания в бокса не се случи нищо интересно, като Фетел беше повикан при механиците си. Той влезе в 18-ата обиколка, а Райконен с обиколка по-късно, докато от \"Мерцедес\" останаха на пистата по-дълго. Стратегията на Сребърните стрели беше със само едно спиране, като те сложиха гуми медиум. Тогава се видя, че темпото на \"Мерцедес\" е много добро и от \"Ферари\" няма да успеят да натрупат необходимия аванс, за да спрат и за втори път в бокса. Ситуацията стана още по-сложна, когато Райконен беше повикан в бокса, но финландецът удари един от механиците си, който сменяше задната лява гума. Райконен беше инструктуран да спре и отпадна от състезанието, а механикът му откаран в болница. Заради ситуацията на пистата от Скудерията решиха да рискуват, усещайки че губят състезанието при евентуално второ влизане. Фетел остана на пистата и въпреки че Ботас беше много по-бърз от него, успя да се задържи на първата позиция. Финландецът се доближи на по-малко от секунда само обиколка преди края. При последното влизане в първия завой той опита атака, но тя беше неуспешна, което накрая даде и победата на Фетел. \"Накрая виждах червеното \"Ферари\" и просто давах газ докрай. Знаех, че Себастиан ще има проблеми, опитах да бъда перфектен, но той не сбърка никъде. След два кръга дотук Фетел води с пълен актив от 50 точки, а Хамилтън е втори с 33 точки. Ботас е с 22 пред Райконен (15), Хюлкенберг (14) и Гасли (12). В кариерата си едва за втори път Фетел печели първите два старта, като това му се случи през 2011 г. Следващият старт е след седем дни за Гран при на Китай.", "date": "2018.04.08", "title": "Фетел взе драматичното състезание за Гран при на Бахрейн"}
{"url": "https://www.dnevnik.bg/razvlechenie/2018/04/08/3159739_rusel_krou_finansira_razvoda_si_s_razprodajba_za/", "text": "Реплика на римска колесница от \"Гладиатор\", златен часовник и 128-годишна цигулка докараха милиони долари на новозеландския режисьор Ръсел Кроу, който отбеляза рождения си ден - и развода си отпреди няколко години, с огромна разпродажба на ценни вещи, предаде \"Ройтерс\". Търгът, озаглавен \"Изкуството на развода\" се проведе в Сидни вчера, на 15-ата годишнината от сватбата на актьора и бившата му съпруга Даниел Спенсър, които се разведоха миналата година след 30 години заедно. Кроу обясни жеста с желанието си \"да се отърве от някои неща\" и да започне на чисто. Но също така му се налага да плаща семейна издръжка. Сред предметите, намерили нови собственици по време на 5-часовия търг имаше над 200 костюма от известните филми на Кроу, ценни картини на известни американски художници и странни придобивки, като череп на динозавърдонасяйки на актьора близо 3 млн. долара. Самият той направи изненадваща поява на събитието, демонстрирайки добро настроение.", "date": "2018.04.08", "title": "Ръсел Кроу финансира развода си с разпродажба за милиони"}
{"url": "https://www.dnevnik.bg/photos/2018/04/08/3159745_snimka_na_denia_izborite_v_ungariia_obrazuvaha_opashki/", "text": "Изборите в Унгария доведоха до образуването на огромни опашки пред урните в британската столица Лондон. Активността при парламентарните избори е много висока, като по първоначални данни премиерът Виктор Орбан печели, но най-вероятно ще загуби мнозинството си.", "date": "2018.04.08", "title": "Снимка на деня: Изборите в Унгария образуваха опашки в Лондон"}
{"url": "https://www.dnevnik.bg/skorost/2018/04/08/3158533_fotorazkaz_napravi_li_audi_nai-dobrata_limuzina/", "text": "Бъдещето на луксозния автомобилен клас, това твърдят от \"Ауди\", че предлагат с новото А8.", "date": "2018.04.08", "title": "Фоторазказ: Направи ли \"Ауди\" най-добрата лимузина"}
{"url": "https://www.dnevnik.bg/sport/2018/04/08/3159740_uest_hem_ubi_poslednite_nadejdi_na_chelsi_za/", "text": "Разочароващият сезон на английския шампион \"Челси\" продължи с равенство срещу борещия се за оцеляване \"Уест хем\". Двата отбора завършиха 1:1 в лондонското дерби, с което беше сложен край на 33-ия кръг във Висшата лига. \"Челси\" доминираше през целия мач, поведе с попадение на Сесар Аспиликуета в 36-ата минута, а след това пропиля чудесни възможности да реши всичко с втори гол. В 73-ата минута \"Уест хем\" наказа пропуските на домакините чрез резервата Хавиер Ернандес. \"Челси\" събра 57 точки с това равенство, като изостава с цели десет от \"Тотнъм\" и \"Ливърпул\". Двата лондонски отбора са изиграли по 32 мача, а мърсисайдци - 33. \"Уест хем\" взе жизненоважна точка в борбата за оцеляване, като се отдалечи на шест от зоната на изпадащите. \"Челси\" беше близо до гол още в четвъртата минута. Алваро Мората свали топката с глава към Еден Азар, който преодоля четирима играчи на \"Уест хем\" и стреля по диагонала от границата на наказателното поле. Изстрелът му обаче премина около метър встрани от далечната греда. В 14-ата минута и \"Уест хем\" създаде добра ситуация за гол. С далечно подаване от централната линия Масуаку изведе Марко Арнаутович около точката на дузпата. Австриецът овладя по чудесен начин, но се забави с удара и беше блокиран от Антонио Рудигер. Две минути по-късно Анджело Огбона се намеси решително в наказателното поле на \"Уест хем\" след хубав пробив на Уилиан и центриране към Мората. В 21-ата минута Уилиан си откри отлична позиция за изстрел с левия крак на 12-13 метра от голлинията, но Арън Кресуел застана на пътя на топката и тя излезе в корнер. В 24-ата минута Мората и Азар организираха скоростна атака. Белгиецът пропусна технично за испанеца, който му върна с едно докосване. Азар проби в наказателното поле и изведе зад защитата Мората, който прати топката в мрежата. Попадението обаче правилно беше отменено заради засада. В 29-ата минута Азар центрира от аутлинията за Мората, който отправи техничен удар с пета. Топката премина малко встрани от далечната греда. В 35-ата минута се стигна до първия голям пропуск пред Джо Харт. Комбинацията Азар - Мората отново сработи след подаване през центъра на Фабрегас. Този път белгиецът изведе зад защитата Уилиан, който не успя да преодолее Харт, останал очи в очи с него. При последвалия корнер домакините откриха резултата. Мората свали топката с глава към Аспиликуета, който успя да я овладее с гръб към вратата и от въздуха да я изпрати зад гърба на Джо Харт. Веднага след подновяването на играта за второто полувреме Уилиан направи още един голям пропуск. Бразилецът получи топката в наказателното поле след страхотен пробив и пас с пета на Азар, но последвалият удар по земята към далечния ъгъл премина встрани от вратата. В 55-ата минута Мората не намери целта след удар с глава от много добра позиция на границата на вратарското поле след центриране от корнер на Уилиан. Четири минути по-късно бразилецът проби отляво и центрира към испанеца, който отблизо прати топката в мрежата. И този път попадението му правилно беше отменено заради засада. В 69-ата минута Уилиан открадна топката в наказателното поле на \"Уест хем\" и върна назад към Виктор Моузес. Той отправи фалцов удар с левия крак към далечния ъгъл, но топката премина покрай гредата. Четири минути по-късно защитата на \"Челси\" се пропуска при една от редките атаки на \"Уест хем\". Гари Кейхил не изчисти добре топката с глава след дълго подаване през центъра. Арнаутович успя да догони в близост до аутлинията и по чудесен начин я върна назад към появилия се три минути по-рано Чичарито. Мексиканецът без забавяне намери близкия ъгъл с фалцов удар с десния крак - 1:1. Голът беше последван от няколко много опасни атаки на висока скорост към двете врати. В 79-ата минута Маркос Алонсо се завъртя на границата на наказателното поле и отправи силен изстрел с левия крак. Топката се насочваше точно под гредата, но Джо Харт се разтегна и изби с една ръка в корнер. В 86-ата минута Арнаутович направи отличен пробив в половината на \"Челси\" и се измъкна очи в очи с Тибо Куртоа. Австриецът обаче беше спрян след страхотен шпагат на Нголо Канте. В ответната атака Харт спаси удар на Азар. В 88-ата минута Харт направи още едно блестящо спасяване след удар с глава на влезлия като резерва Оливие Жиру.", "date": "2018.04.08", "title": "\"Уест хем\" уби последните надежди на \"Челси\" за Шампионска лига"}
{"url": "https://www.dnevnik.bg/sviat/2018/04/08/3159751_evropeiskiiat_sujuz_razkritikuva_izpolzvaneto_na/", "text": "Доказателствата говорят за използването на химически оръжия от силите на сирийския президент Башар Асад срещу обсадения и държан от бунтовниците град Дума. Това се казва в изявление на Европейския съюз след днешните информации за  десетки загинали в Сирия  след използването на химическо оръжие. \"Това, че химическите оръжия продължават да се използват, особено срещу цивилни, е повод за сериозно безпокойство. ЕС осъжда най-категорично използването на химически оръжия и призовава за незабавен отговор от страна на международната общност\", се казва в изявлението на общността. Съюзът призовава Съвета за сигурност на ООН да възстанови проверките за идентифициране на извършителите на химически атаки. ЕС призова още Русия и Иран, в качеството им на поддръжници на режима, да използват влиянието си над Дамаск, за да предотвратят други атаки. Очаква се Съветът за сигурност на ООН вероятно ще се събере на заседание утре по искане на САЩ и други членове. От своя страна президентът на САЩ Доналд Тръмп заплаши сирийския лидер Башар ал Асад, че \"ще плати висока цена\" за смъртоносната газова атака и обвини Иран и руския президент Владимир Путин, че подкрепят \"животното Асад\". Сирийската страна отрича правителствените сили да са извършвали каквото и да е химическо нападение по град Дума.", "date": "2018.04.08", "title": "Европейският съюз разкритикува използването на химически оръжия в Сирия"}
{"url": "https://www.dnevnik.bg/sviat/2018/04/08/3159655_rekordna_aktivnost_iznenadvashto_vnese_intriga_v/", "text": "Рекордна за последните 20 години избирателна активност изненадващо засили интригата около парламентарните избори в Унгария, като до последно медиите гадаят в чия полза ще е това явление - на премиера Виктор Орбан или на опозицията. Привечер от управляващата партия \"Фидес\" започнаха открито да говорят, че вероятно ще спечелят по-малко депутати и ще изгубят сегашното си конституционно мнозинство. Дюлаш Гергели, депутат от партията на Орбан, каза пред частната телевизия ATV, че \"победа с две трети от местата в парламента е възможна, ако нито управляващите, нито опозицията не изгубят повече от 10% и между победителя и следващия го има поне 20 пункта разлика, но смятам, че това е невероятно и извън реалността\". Всичко над 100 депутати (от 199 места) ще е подарък, добави той. Медии съобщаваха за опашки пред изборните бюра на много места. Законът определя след 19 часа местно време да спре допускането на желаещи да гласуват до опашките, но който вече се е наредил, трябва да получи възможност да пусне бюлетината си. Това накара мнозина да прогнозират, че изборният ден няма да е приключил преди 21:30 часа (22:30 българско) и че първите резултати може да се появят към 23 часа (полунощ българско). Още преди да приключи изборният ден прогнозите при такава активност сочеха, че управляващите или ще спечелят голяма победа, или по-скоро губят конституционното си мнозинство. На предишните избори през 2014 г. \"Фидес\" спечели 133 от 199 места, докато резултатът от тази неделя се очакваше да не им даде повече от 124 депутати. По прогноза на агенция Závecz при 70% активност партия \"Фидес\" и коалиционните ѝ консервативни партньори биха получили 41% от гласовете или около 120 депутати. В този модел, който не е на базата на екзит пол, основната опозиционна партия отново се очертава да са националистите от \"Йоббик\" с 22% или 33 депутати, следвани от блока около социалистите с 15% и 22 депутати. Останалите партии и коалиции взимат под 10%, като засега само две от тях имат шанс да получат по 7%, да прескочат 5-процентната бариера и да влязат в парламента. След като междинните резултати от ЦИК показаха висока активност, от \"Фидес\" се втурнаха да мобилизират сипатизантите си да гласуват, съобщава \"Ройтерс\". Към 18:30 часа пред урните бяха минали 68.13%, докато през 2002г. - когато високата активност струваше на Орбан премиерския пост и го принуди да мине за 8 години в опозиция - бе 67.7%. Тогава крайната активност достигна 73.5%, но имаше и друга избирателна система. На последните парламентарни избори, донесли му силна победа, активността бе 61.7%. Привечер няколко социологически агенции започнаха да говорят за активност над 70% и тълкуваха това като сигнал, че опозицията успява да мобилизира ефективно симпатизантите си. Оставането на Орбан на власт се тълкуваше като продължаване на икономическата политика при ниски подоходни данъци и стимулиране на растежа, но също така и продължаваща експанзия на близките до премиера бизнесмени. Те вече заемат солидни позиции в банковото дело, енергетиката, строителството и туризма, където се възползват от негласно фаворизиран достъп до еврофондовете. Но банка \"Барклис\" предупреди преди вота, че \"драматичен поврат ще означава и значителен завой в политиката\", включително смекчаване на конфронтацията с Брюксел и избягване попадането във фокуса на конфликти в ЕС. Резултатите са донякъде изненадващи, тъй като през 2013 г. \"Фидес\" прокара сериозна реформа на парламентарното представителство и на изборното законодателство така, че управляващите да извлекат най-голяма полза. Комбинацията със силното въздействие върху общественото мнение чрез медии - контролирани от държавата или от близки на Орбан бизнесмени - създаде платформа, в която господстващото положение на \"Фидес\" изглеждаше непробиваемо след 8 години на власт. Преди дни \"Ройтерс\" описа очертаването на тенденция част от избирателите на управляващите да им изневерят и да гласуват за кандидатите, които в техния район имат най-големи шансове за победа. Иначе казано, хората може да свършат това, което опозиционните партии не успяват, коментира Тот Чаба от института \"Рубикон\". Симпатизантите на опозицията искаха партиите да оттеглят слабите си кандидати в името на един популярен противник на правителството и на някои места това се случи. Проучване от март на агенция Zavecz показа, че една трета от симпатизантите на \"Йоббик\" биха гласували за кандидат на левицата, докато месец по-рано този дял бе 19%. Избирателите на социалистите и левите партии бяха още по-ентусиазирани - от 26% на 43% скочи групата, казваща, че би гласувала за силен кандидат на \"Йоббик\".  В бившия индустриален център Мишколц, например, прогнозите даваха едва около 4 пункта разлика между \"Фидес\" и \"Йоббик\" и тактиката на опозицията да се гласува за по-силния, а не за любимия партиен, кандидат дава шансове управляващите да бъдат победени. Същите очаквания имаше и за столицата - до 18 спечелени района от социалистите. Габор Тока от инициативата \"Страна за всички\", твърди, че високата избирателна активност работи срещу \"Фидес\". Неговата неправителствена организация в продължение на година работи за издирване на 25-те най-силни кандидати на опозицията. \"В Източна Унгария има огромна промяна\", твърди той пред \"Ройтерс\". \"Фидес\" повече не е в центъра на политическия спектър, което означава, че дори националисти и социалисти да се нападат взаимно, техните избиратели са готови да си сътрудничат срещу властта.\" Подобни организации идентифицираха до 1.5 милиона избиратели (общо 8 милиона имат право на глас, твърдият електорат на Орбан е около 2 млн. - бел.ред.) с надежда през социалните мрежи да достигнат до тях с политическа агитация. \"Знаем точно в кои райони това може да има значение. Трябва да достигнем до хората, които биха гласували тактически, да ги мобилизираме и да им посочим кой е най-силният кандидат\", обяснява Каталин Игац. Това означава, че подобни гласоподаватели биха гласували за препоръчан кандидат в мажоритарния си район и за своята партия в пропорционалния, от който бюбетините се добавят за оформяне на резултати национално ниво.", "date": "2018.04.08", "title": "Рекордна активност изненадващо внесе интрига в унгарските избори"}
{"url": "https://www.dnevnik.bg/bulgaria/2018/04/08/3159660_nai-komentiranoto_v_dnevnik_rusiia_rusiia_rusiia/", "text": "Случаят \"Скрипал\", санкциите срещу Русия и вечната тема за отношенията на България с нея са сред най-коментираните статии за седмицата, само една от които не засяга Руската федерация. Статистиката е към 19 ч. на 7 април. 1.  Русия няма да признае разследването за \"Новичок\" и предупреди Лондон: Ще съжалявате  - 337 коментара 2.  Защо българският национализъм е все по-руски?  - 300 коментара 3.  Като не показваме характер спрямо Русия, каним вълка в кошарата, смята Плевнелиев  - 297 коментара 4.  САЩ обявиха нови санкции срещу 38 руски физически и юридически лица (обновена)  - 291 коментара 5.  Отказана виза за племенница на Скрипал доведе до нов спор между Русия и Великобритания  - 247 коментара 6.  Ердоган обяви Израел за терористична държава  - 230 коментара 7.  Великобритания е \"очистила важни свидетели\" с отношението към домашните любимци на Скрипал, смята Русия  - 220 коментара 8.  Русия не бе допусната до разследването за Скрипал и от организацията за химическите оръжия  - 218 коментара 9. \" Форбс\" изчисли, че Дерипаска е загубил близо милиард долара от новите американски санкции  - 210 коментара 10.  Агент на ЦРУ ли е Владимир Путин  - 209 коментара", "date": "2018.04.08", "title": "Най-коментираното в \"Дневник\": Русия, Русия, Русия"}
