{"url": "http://www.dnevnik.bg/sport/2017/09/13/3041430_ivelin_popov_i_spartak_moskva_vzeha_tochka_ot_maribor/", "text": "Битката в група Е на Шампионската лига започна с две равенства. Българският национал Ивелин Попов и неговият \"Спартак\" (Москва) завършиха 1:1 при гостуването си на \"Марибор\", докато фаворитът \"Ливърпул\" изненадващо не успя да победи \"Севиля\" – 2:2. Ивелин Попов  се появи на терена в 87-ата минута, заменяйки Куинси Промес. Капитанът на националния отбор на България нямаше време да окаже влияние върху двубоя, но се включи с желание. Това беше дебют за 29-годишния футболист в групите на Шампионската лига. Двубоят на стадион \"Людски врът\" беше белязан от инциденти далеч преди неговото начало. Фенове на руския тим се сбиха с полицията в Марибор, като дори замеряха униформените с факли. Шампионът на Русия беше подкрепян от около 1000 души в Словения. \"Спартак\" игра много по-силно и тотално доминираше срещу съперника и само може да съжалява, че не си тръгна с трите точки. След добро първо полувреме Александър Самедов откри в 59-ата минута след добавка от близо. \"Марибор\" се хвърли на щурм в заключителните минути и стигна до изравняването в 85-ата. Точен беше Бохар, който се разписа с красив фалцов изстрел. Завръщането на \"Ливърпул\" в Шампионската лига не се увенча с успех, като \"Севиля\" отново се оказа \"черна котка\" за мърсисайдци. Испанският тим, който спря червените на финала в  Лига Европа  преди година, сега измъкна 2:2 на \"Анфийлд\". Андалусийците поведоха изненадващо чрез Бен Ядер в 5-ата минута. Той се разписа от близка дистанция след груба грешка на Деян Ловрен. Все пак до края на първото полувреме \"Ливърпул\" стигна до обрат с попадения на Фирмино и Мохамед Салах. И за двамата това бяха първи попадения в Шампионската лига с екипа на мърсисайдци. Салах, който прехвърли технично вратаря в 37-ата минута повтаря постижението си от \"Базел\", когато отново отбеляза в турнира при първото си участие за швейцарците В 42-ата минута Роберто Фирмино пропусна да даде още по-комфортен аванс на тима си, изпускайки дузпа. Това се оказа и решаващо в двубоя. След почивката \"Севиля\" игра по-добре и вкара втори гол чрез Кореа в 72-ата минута. Дори влизането на  Филипе Коутиньо  за първи път този сезон не подобри представянето на мърсисайдци. В края тимът на Юрген Клоп получи и червен картон, след като Джо Гомез беше изгонен.", "date": "2017.09.13", "title": "Ивелин Попов и \"Спартак\" (Москва) взеха точка от \"Марибор\", \"Ливърпул\" стъпи накриво срещу \"Севиля\""}
{"url": "http://www.dnevnik.bg/sport/2017/09/13/3041410_totnum_i_real_madrid_zapochnaha_s_ubeditelni_pobedi_v/", "text": "\"Реал\" (Мадрид) и \"Тотнъм\" стартираха с победи в груповата фаза на  Шампионската лига . Двата тима, които са в \"групата на смъртта\" Н, заедно с \"Борусия (Дортмунд) и АПОЕЛ (Никозия) не срещнаха особени проблеми. Европейският клубен шампион се наложи над кипърския си съперник с 3:0, докато \"Тотнъм\" би жълто-черните с 3:1. Успехът е първи за \"шпорите\" в Храма на футбола за сезона и едва втори в европейските турнири, откакто \"Тотнъм\" домакинства на \"Уембли\". Съставът на Маурисио Почетино показа страхотна ефективност на \"Уембли\" и въпреки, че в по-голяма част от двубоя не държеше инициативата вкара три попадения. \"Борусия\" подходи много агресивно, но и наивно, заради което си изпати. До 15-ата минута зрителите на \"Уембли\" видяха три попадения. Сон откри за домакините след много бърза контраатака и от малък ъгъл прониза Роман Бюрки в 4-ата минута. Андрий Ярмоленко с много красив диагонален удар седем минути по-късно върна \"Борусия\" в мача. В 15-ата минута Хари Кейн се пребори с двама защитници на германците и също от малък ъгъл преодоля Бюрки – 2:1. \"Борусия\" контролираше двубоя, създаде и много положения, като контролираше топката в 66% от времето, но не можа да преодолее Юро Лорис за втори път. Вместо това \"шпорите\" показаха, че могат да накажат всяка грешка и чрез Кейн в 60-ата минута си осигуриха още по-комфортен аванс. Минути по-рано обаче \"Борусия\" беше сериозно ощетен, след като гол на Пиер-Емерик Обамеянг беше отменен. Габонецът вкара редовно попадение, но реферите се заблудиха и отсъдиха засада. Извън всичко хубаво, което се случи за \"Тотнъм\", в края английският тим получи червен картон. Ян Вертонген беше изгонен малко пресилено за удар в лицето на Марио Гьотце.  В другия двубой от групата  \"Реал\" (Мадрид)  нямаше никакви проблеми с АПОЕЛ. Кристиано Роналдо откри в 12-ата минута след асистенция на Гарет Бейл, а в началото на втората част се разписа и от дузпа. Това е 12-о попадение на португалеца от бялата точка в Шампионската лига, като той става №1 по този показател пред Лионел Меси (11 гола от дузпи). Крайното 3:0 оформи капитанът Серхио Рамос след много красиво попадение. Централният защитник се включи в бърза контраатака и с атрактивна задна ножица прониза вратарят на кипърците. Треньорът на испанския тим Зинедин Зидан заложи на всичко най-добро въпреки че излезе срещу аутсайдера в групата. В състава не бяха само контузените  Марко Асенсио  и Карим Бензема. Очаквано АПОЕЛ нямаше почти никакви шансове и стигна само до един точен удар през целия двубой. Българският защитник Живко Миланов не можа да играе заради контузия. В група F \"Манчестър сити\" очаквано започна с победа, като разгроми \"Фейенорд\" като гост. Тимът на Пеп Гуардиола поведе с три гола още до почивката, като точни бяха Джон Стоунс, Серхио Агуеро и Габриел Жезус. През втората част Стоунс отбеляза още веднъж и стана първия защитник в историята на клуба, който вкарва два гола в един от мач от Шампионската лига. \"Сити\" игра с настроение и в предни позиции всичко се получаваше. \"Гражданите\" затвърдиха отличната си форма в началото на сезона и след  разгромното 5:0 над \"Ливърпул\"  през миналия уикенд, сега вкараха още четири гола. В основата на всичко по-интересно в атака бяха Агуеро и Жезус, които показват, че играят отлично заедно. Бразилецът се разписа в дебюта си в Шампионската лига.", "date": "2017.09.13", "title": "\"Тотнъм\" и \"Реал\" (Мадрид) започнаха с убедителни победи в \"групата на смъртта\""}
{"url": "http://www.dnevnik.bg/sport/2017/09/13/3041133_velorekordut_na_kom_-_emine_otnovo_beshe_podobren/", "text": "Борислав Йорданов постави рекорд за скоростно преминаване с велосипед на маршрута Ком - Емине. Новото върхово постижение по туристически маршрут в Стара Планина е 2 дни, 22 часа и 49 минути. Това е трета поправка на рекорда в рамките на последните 40 дни и втора за Йорданов. На 4 август състезателят от клуб \"Велораптор\" приключи своя  \"Велоносен поход\"  за 3 дни, 9 часа и 1 минута. Това беше с близо два дни по-бързо от предишния регистриран рекорд. На 22 август постижението на Йорданов  беше подобрено от Илко Илиев , който преодоля 600-километровата дистанция за 3 дни, 3 часа и 35 минути. \"Рекордите са временни. Те са за това - да бъдат подобрявани\", каза Йорданов. Той допълни, че чувства голямо удовлетворение, че предизвикателство е приключило успешно. По различни етапи от маршрута се включиха част от най-успешните български планински колоездачи. Сред тях бяха Емил Стойнев, който е световен вицешампион по крос триатлон, националният шампион по кроскънтри колоездене Александър Алексиев , Васил Василев, Владислав Гюров, Пламен Петков и други. В най-тежката част от маршрута - между хижа \"Добрила\" и връх Ботев, участие взе и Антония Григорова. Първата жена,  изминала с бягане маршрута от връх Ком до нос Емине , подкрепи Йорданов, тичайки редим до него по ключовия участък от трасето. \"В един разговор наскоро Боби ми каза: \"Аз не искам просто да поставя рекорд, искам да дам най-доброто от себе си.\" Това беше основната причина да приема без колебание предложението му да се върна пак по билото на Стара планина\", разказа Григорова. Освен счупен рекорд по билото на Стара планина е имало една счупена ръка и един счупен автомобил. Основателят на клуб \"Велораптор\" и организатор на \"Велоносен поход\" Калин Русев е пострадал при тежко падане в деня преди финала. Той е счупил кост на ръката си и му се е наложило да продължи да кара още час и половина, докато стигне автомобил, който да го закара в болница за наложилата се операция. Минути преди финала един от автомобилите на екипа е спукал картер. На самия финал е имало и друг инцидент, един от придружаващите колоездачи е колабирал и е бил откаран по спешност в болница. \"Въпреки всички перипетии, които преживя екипът, за пореден път беше показано, че Ком - Емине - най-дългият пешеходен туристически маршрут в България, има реален потенциал да бъде превърнат и във велосипеден, както и да се маркира от начало до край като такъв\", заявиха организаторите. Това е и една от основните цели на \"Велоносен поход\" - повдигане на темата за нуждата от повече обособени и поддържани веломаршрути в България.", "date": "2017.09.13", "title": "Велорекордът на Ком - Емине отново беше подобрен"}
{"url": "http://www.dnevnik.bg/bulgaria/2017/09/13/3041152_trima_muje_sa_arestuvani_za_razprostranenie_na/", "text": "Трима души са арестувани за разпространение на материали с детска порнография. Всички задържани са мъже, като са извършени три отделни акции през август от антимафиоти от сектора за борба с киберпрестъпленията на ГДБОП, съобщава МВР. До арестите им се стигнало след няколкомесечно разследване на хора, извършвали блудствени действия чрез принуда с деца на възраст между 9 и 13 години. Малолетните жертви били заплашвани и принудени да се снимат през интернет комуникатор, а създадените с тях порнографски файлове били разменяни с други хора по света. Данните от разследването ще бъдат предоставени и на Европол, тъй като са установени граждани на други страни в Европа, които са помагали на задържаните в България. Един от арестите спецполицаите от ГДБОП извършили след получена информация от партньорска служба за секретна комуникация между заловен от тях мъж, който в момента на ареста обменял данни и файлове, съдържащи детска порнография, с български гражданин. От компютъра на арестувания българин, който живеел в Разград, антимафиотите се сдобили с информация за други негови контакти, с които обменял забранените файлове. Той е направил пълни самопризнания. В Габрово пък бил арестуван 35-годишен мъж от Крумовград, за когото служителите на ГДБОП установили, че в продължение на един месец заснемал блудствени действия с 9-годишно момиче. Материалите разменял в специализирани онлайн платформи за обмен на файлове. За подобно престъпление бил задържан и 26-годишен мъж от Плевен. В неговия компютър са намерени над 4000 файла със сексуално съдържание, с участието на деца на възраст до 7 години. Той е признал вината си, уточняват от МВР.", "date": "2017.09.13", "title": "Трима мъже са арестувани за разпространение на материали с детска порнография"}
{"url": "http://www.dnevnik.bg/photos/2017/09/13/3040974_fotogaleriia_vsichki_momicheta_sa_dobre_doshli_na/", "text": "Марката за макси мода Torrid направи дебюта си на Нюйоркската седмица на модата вчера с колекцията, която комбинира женствени рокли с флорални мотиви и дръзки кожени аксесоари.", "date": "2017.09.13", "title": "Фотогалерия: Всички момичета са добре дошли на подиума"}
{"url": "http://www.dnevnik.bg/sport/2017/09/13/3041064_leikurs_vadi_ot_upotreba_8_i_24_v_chest_na_kobe_braiunt/", "text": "\"Лос Анджелис лейкърс\" ще извади от употреба №8 и №24 в чест на легендата на тима Коби Брайънт. Церемонията ще се състои на 18 декември в почивката между полувремената на мача между \"езерняците\" и шампиона \"Голдън стейт уориърс\". \"Винаги съм мечтал да окачат моя фланелка в залата на славата на \"Лейкърс\", но никога не съм си представял за две от тях\", каза Брайънт, който прекара цялата си 20-годишна кариера в тима от Лос Анджелис. Бившият гард на \"езерняците\", който беше избран под №13 в драфта през 1996 г., се отказа през април миналата година. Той стана пет пъти шампион в Националната баскетболна асоциацията (НБА) - 2000, 2001, 2002 , 2009 и 2010 г. Брайънт беше избиран два пъти за най-полезен играч във финалните плейофи (2009 и 2010 г.) и веднъж за играч на сезона (2008 г.). Той има и две награди за най-добър реализатор в лигата - през 2006 и 2007 г. Емблематичният гард на \"Лейкърс\" е третият най-резултатен играч в цялата история на НБА. Той има 33 643 точки в редовните сезони, а с повече са само Карл Малоун (36 928) и Карим Абдул-Джабар (38 378).  Брайънт е участвал 18 пъти в Мача на звездите, като четири пъти е печелил наградата за най-добър играч в шоуто между Изтока и Запада. Той е избиран цели 11 пъти в идеалния отбор на сезона (от 2002 до 2004 г. и от 2006 до 2013 г.). \"Фланелката на Кобе отива на правилното място у дома до легендите на \"Лейкърс\" за всички времена\", каза президентът на \"езерняците\" Джийни Бъс за 39-годишния Брайънт. Американецът ще стане десетият играч с място в алеята на славата в \"Лъйкърс\" и единственият с два извадени от употреба номера. Това признание са получили Уилт Чембърлейн (№13), Елджин Бейлър (22), Гейл Гудрич (25), Меджик Джонсън (32), Абдул-Джафар (33), Шакил О'Нийл (34), Джеймс Уърти (42), Джери Уест (44) и Джамал Уилкс (52).", "date": "2017.09.13", "title": "\"Лейкърс\" вади от употреба №8 и №24 в чест на Кобе Брайънт"}
{"url": "http://www.dnevnik.bg/sviat/2017/09/13/3041139_raketniiat_shtit_na_nato_ne_e_nastroen_za_zaplaha_ot/", "text": "НАТО се присъедини към дипломатическите усилия на световните сили за спиране на севернокорейската ракетна програма, но атлантическата организация не може да разчита изгражданият от САЩ противоракетен щит да опази членовете ѝ от подобна заплаха от Далечния Изток, казват пред \"Ройтерс\" експерти и дипломати. Щитът, който се подготвя повече от десетилетие, трябва да пази от т.нар. бандитски държави - термин, с който в САЩ говорят за Иран и Северна Корея. Но макар Берлин, Париж и Лондон, които съвсем скоро (потенциално още от 2018 г.) може да се окажат в обсега на КНДР, предвожданата от американците система се нуждае от още радари и прихващачи, за да унищожи междуконтинентална балистична ракета, идваща от Северна Корея. В сегашния си вид щитът на НАТО няма обхват и радари за ранно предупреждение, за да бъдат сваляни севернокорейски ракети. \"Това е слабо звено\", коментира Михаел Елеман, анализатор по въпросите на ракетната защита в Международния институт за стратегически изследвания (IISS). \"Ранното проследяване също е трудно, тъй като севернокорейските ракети ще преминават над Русия, където НАТО очевидно не може да разположи радари.\" Освен това става дума за прихващачи, които заради по-големия си обхват може да се окажат в нарушение на договора за контрол над въоръженията, сключен между САЩ и СССР. Москва отдавна е против системата, защото щяла да неутрализира руския ядрен арсенал, а не толкова да посрещне предполагаема заплаха от бандитски държави. А тази стратегическа тревога прави много трудно за предоговаряне споразумението от 1987 г. на ядрените сили със среден до далечен обсег. В същото време оръжейните специалисти казват, че без подобно предоговаряне щитът няма да е достатъчно ефективен. Алиансът планира да пресрещне всяка заплаха от Пхенян още в зараждането ѝ. След шестия и най-силен ядрен опит на 3 септември двама високопоставени дипломати от НАТО казват пред \"Ройтерс\", че защитата от севернокорейски ракети тепърва започва да се обсъжда в централата в Брюксел. И това се става въпреки настойчивите предупреждения от президента Донад Тръмп към посланиците на НАТО за мащаба на кризата и непосредствената заплаха. Същото казаха френският министър на отбраната и зам.-генералният секретар на алианса. Анализатори казват, че не очакват през следващата година да се появи в КНДР междуконтинентална ракета, представляваща реална заплаха. Но те предупреждават, че европейските съюзници може да станат мишена на Северна Корея заради заплаха срещу САЩ - партньор в НАТО. Според дипломат, цитиран от \"Ройтерс\", подобно допускане засега е по-скоро спекулация. Разположените в Европа елементи на американския щит бяха активирани миналия май в Румъния с цел да пазят от ирански ракети. Системата се контролира от база на НАТО в Германия и включва радари и прихващачи в Източна Европа и Средиземно море. Последният обект, който трябва да е готов до края на 2018 г., е в Полша. Благодарение на него \"европейският чадър\" ще покрива Гренландия и Азорските острови. Но за сваляне на севернокорейска ракета ще е нужно и ново поколение прихващач - т.нар. Block II, който е в работна фаза. Той би трябвало да може да сваля вражеска балистична ракета и да е ефективен на по-голяма височина. Елеман смята, че в момента приоритет ще получат американските елементи от щита в Аляска, Калифорния, Япония и Южна Корея. \"Ще има серизона конкуренция\", добавя той.", "date": "2017.09.13", "title": "Ракетният щит на НАТО не е настроен за заплаха от Северна Корея"}
{"url": "http://www.dnevnik.bg/sviat/2017/09/13/3041174_evroparlamentut_odobri_polovin_miliard_evro_za_borba_s/", "text": "Европарламентът одобри още 500 млн. евро за борба с младежката безработица. Евродепутатите приеха с 574 гласа \"за\" срещу 113 \"против\", 2 \"въздържал се\" добавянето на 500 млн. евро към бюджета на ЕС за 2017 г. В резолюцията си те призовават комисията и държавите членки да се погрижат тези пари да бъдат усвоени до края на 2017 г. Докладчикът Йенс Гайер (С&Д, Германия) каза: \"Приветствам допълнителните средства за  Инициативата за младежка заетост . Борбата с  младежката безработица  остава едно от основните предизвикателства пред ЕС, тъй като в някои региони тя е драстично висока. Затова и тазгодишните 500 млн. евро не може да бъдат краят. Парламентът ще продължи да се бори за повече финансови средства за борба с младежката безработица.\" През април 2017 г. евродепутатите подкрепиха ревизия на  дългосрочния бюджет на ЕС . Това доведе до допълнителни 6 млрд. евро за работни места, растеж и борба с миграцията, включително 1.2 млрд. евро за борба само с  младежката безработица  в периода 2017 – 2020 г. Инициативата за младежка заетост беше стартирана през 2013 г. с цел подпомагането на младежи, които не учат и нямат работа. Те трябва да са под 25-годишна възраст и да живеят в регион, в който младежката безработица е била над 25% през 2012 г. Според Европейската комисия от 2013 г. насам инициативата е предоставила пряка помощ на над 1.4 млн. младежи (цифрите са от октомври 2016 г.) В европейския доклад от октомври 2016 г. се отбелязва, че средствата са помогнали за създаването на мрежа от  медиатори на общинско ниво , която да ангажира неактивните млади хора. Макар че икономическите активните лица между 15 и 64 години са 71.8% според данни на НСИ за второто тримесечие на 2017 г., само 42% от хората между 15 и 29 навършени години работят.", "date": "2017.09.13", "title": "Европарламентът одобри половин милиард евро за борба с младежката безработица"}
{"url": "http://www.dnevnik.bg/biznes/2017/09/13/3041130_zavisheni_taksi_i_vuvejdaneto_na_novi_predvijdat/", "text": "Комисията за финансов надзор ще мине на пълна издръжка от събираните от нея такси. Това предвиждат промени в закон, по който работи ведомството. Измененията са публикувани на сайта на Министерството на финансите. Освен повишението на таксите се въвеждат и несъществуващи в момента в резултат на промени в други закони - Закон за дейността на колективните инвестиционни схеми и на други предприятия за колективно инвестиране, в Закона за публичното предлагане на ценни книжа, както и от европейските регламенти във връзка с упражняване на произтичащите от тях нови надзорни правомощия на Комисията за финансов надзор. В мотивите към проекта се посочва, че промените решават три въпроса - да се осигури бюджетно работата на комисията, да й се даде възможност да изпълни препоръките на Световната банка и МВФ, които се отнасят за небанковия финансов сектор в България, както и да може да се отговори на ангажиментите на България по въвеждането в националното право на законодателството на Европейския съюз, вследствие на които се възлагат допълнително правомощия на националните надзорни органи. Препоръките за небанковия финансов сектор са с акцент върху необходимостта от реформи, които да подпомогнат развитието на пенсионния и застрахователния сектор. В мотивите се посочва, че самофинансирането на комисията е подход, вече възприет в Белгия, Финландия, Естония, Франция, Гърция, Латвия, Люксембург, Полша, Португалия и чрез него се осигурява независимостта на съответните регулаторни и надзорни органи. Годишната издръжка на комисията към 2016 г. беше около 10 млн. лв., като около 3 млн. лв. от тях идваха от бюджета. Заради липсата на достатъчно финансиране комисията е имала затруднения да плаща членския си внос в европейските органи ESMA и EIOPA, както и на международните организации IOSCO, IOPS и IAIS - общо в размер на 1 668 660 лв., се посочва още в мотивите към проекта. Неотложна се оказва и нуждата от сериозни инвестиции в компютърното осигуряване на комисията, в която в момента се ползвали морално остарели хардуер и софтуер, което нерядко създавало непреодолими препятствия в работата на служителите й. Очаква се с промените да е възможно и служителите да бъдат пращани на обучения.", "date": "2017.09.13", "title": "Завишени такси и въвеждането на нови предвиждат промени в Закона за Комисията за финансов надзор"}
{"url": "http://www.dnevnik.bg/photos/snimka_na_denia/2017/09/13/3041146_snimka_na_denia_obnoveniiat_salon_na_narodniia_teatur/", "text": "Народния театър \"Иван Вазов\" започва новия си сезон с 6 премиери, подобрен уебсайт и обновен салон. Ремонтът на 110-годишната сграда, в която ще се проведе и тържественият концерт за откриване на българското европредседателство догодина, включва пълна подмяна на седалките и орнаментите на големия салон, покрити с 10 хиляди листчета с 8-микронно златно покритие.", "date": "2017.09.13", "title": "Снимка на деня: Обновеният салон на Народния театър"}
{"url": "http://www.dnevnik.bg/bulgaria/2017/09/13/3041210_i_advokati_poiskaha_ot_prezidenta_radev_da_vurne/", "text": "Над 60 адвокати поискаха от президента Румен Радев в писмо да върне процедурата за избор на председател на Върховния административен съд (ВАС). При нея в понеделник беше избран соченият за фаворит - Георги Чолаков. По-рано днес подобен призив отправиха и от  Инициатива \"Правосъдие за всеки\". Според адвокатите изборът, направен от Висшия съдебен съвет (ВСС), е бил \"неморален, предрешен, предизвестен акт на погазване на демокрацията и съдийската независимост\". Чолаков беше избран с 20 гласа от 25 членове на съвета. Преди това номинацията му беше издигната от съдии от Върховния административен съд. Вторият кандидат - Соня Янкулова, също беше подкрепена от магистрати от върховния съд, но не беше предложена на съвета. Нейната номинация беше издигната от трима членове от ВСС. Пълният текст на отвореното писмо: Г-н Президент, Вчера, бе извършен неморален, предрешен, предизвестен акт на погазване на демокрацията и съдийската независимост с назначението на Георги Чолаков за председател на ВАС. Назначение, защото това не бе избор. Започнала още пред юни, процедурата бе променена от сегашния председател Георги Колев, който въвел правило, че Пленума на ВАС ще избере само един кандидат, който вземе гласове над 50%. Това прави процедурата по избор, състезание с един кон. Въпреки неистовото желание да няма състезателност при избора, използвайки възможността, която законодателя е оставил в закона, трима членове на ВСС издигнаха кандидатурата на съдия Соня Янкулова, която не можа да се пребори с фаворита на Георги Колев на Пленума на ВАС. Съдия Янкулова е безспорен професионалист, съдия от кариерата, ползва се с уважението на колегите си и юристите от цялата страна. Има дългогодишен опит като административен ръководител на Административното отделение на СГС, зам.министър на вътрешните работи. Носител е на наградата \"Юрист на годината\" за 2014г., спечелена след гласуване на съдебни репортери именно заради отстояваната от нея независимост и принципни позиции. Въпреки, че този състав на ВСС бе готов да започне процедура по импийчмънт на Лозан Панов, заради медийни публикации, в т.нар.кафяви медии, собственост на Делян Пеевски, те пренебрегнаха публикациите за съдия Чолаков в сайтовете \"Бивол\" и \"Медиапул\", където имаше описани безспорни факти. Съдия Чолаков се оправда, доколкото можа на зададени му за тези публикации въпроси, но не представи някакви доказателства. Върховният административен съд разглежда дела, които засягат интересите не на отделния индивид, а на всички български граждани. Актовете на държавната и общинска администрация са в ръцете на този съд и ако властта и задкулисието инсталират там човек, за когото от три месеца се знае, че ще бъде назначен, то у българските граждани не може да остане съмнение, че не съществува никаква независимост на съдебната система. Самият факт, че процедурата по избор бе изтеглена да се извърши в края на мандата на този ВСС, достатъчно скандално известен, за да няма изненади, е индикация за предварителни договорки и непрозрачен избор. Изборът на председател на ВАС е наложително да се направи от новоизбрания ВСС, тъй като по този начин отговорността за този така важен кадрови избор ще се носи от бъдещите членове на ВСС за следващите 5 години. В противен случай, съмненията за задкулисно кадруване и размяна на смс между членове на сегашния ВСС и изпълнителната власт, ще бележат по един непоправим начин авторитета на избрания кандидат Чолаков! Г-н Президент, Призоваваме Ви да използвате правото си дадено по закон и да не подпишете указ за назначение на Георги Чолаков! не може да допусне демокрацията, правовия ред, справедливостта, да бъдат загърбени и точно органа, управляващ съдебната власт да показва на гражданите на страната, че у нас няма прозрачност и състезателност, а напротив, че избора на председател на ВАС предварително е договорен в някакви тъмни кабинети. Припомняме Ви, че ЕК подчерта, че ще следи внимателно избора на председател на ВАС и изказваме съмнения, че биха приели, че това бе избор, а не назначение!", "date": "2017.09.13", "title": "И адвокати поискаха от президента Радев да върне избора за председател на Върховния административен съд"}
{"url": "http://www.dnevnik.bg/bulgaria/2017/09/13/3041258_sled_kato_shte_razsledva_delata_za_korupciia/", "text": "Специализираната прокуратура иска от парламента да се обезпечи работата на институцията с оглед последните промени, с които делата за корупция и други престъпления минаха към специализираното обвинение. Това се разбра на заседания на правната комисия в парламента, където между разглеждането на точките председателят й Данаил Кирилов преразказа писмо от ръководителя на прокуратурата Детелина Йотова. Тя иска от депутатите да бъдат приети промени в Закона за съдебната власт, с които да се даде възможност за командироване на прокурори. Не става известно дали писмото е било отправено и до Висшия съдебен съвет (ВСС), който е институцията, която може по-бързо да реши проблема, или до правосъдното ведомство, които могат да инициират изменения в законодателството. Промените в  Наказателно-процесуалния кодекс  бяха приети преди лятната ваканция на депутатите и предвиждат престъпленията от подкуп до престъпления по служба да се гледат от Специализирания наказателен съд. Миналата година при приемането на промени в Закона за съдебната власт беше приет срок за командироването на магистрати от едно звено в друго една година. Този способ се използваше дълго време за неправомерно кариерно израстване. От изказването на Кирилов се разбра, че искането на Йотова е да се разреши командироването на свободни щатни бройки до попълването им след конкурс. Не стана известно колко души не достигат. Кирилов предложи да се направи работно заседание, на което да бъдат поканени представители на Върховния касационен и Върховния административен съд, прокуратурата и на отделните апелативни съдилища по райони. \"Да мислим в най-кратък период от време и да осъществим организацията на една такова обсъждане\", предложи председателят на правната комисия. \"Не съм свикнал с такава парламентарна практика, може би я е имало преди, но не е ли по-редно това писмо да бъде адресирано до Министерството на правосъдието, което може да реализира законодателна инициатива\", попита Крум Зарков от БСП. По думите му \"вместо това ще организираме кололквиум и след това депутатите ще се подпишат под предложения на специализираната прокуратура\". В крайна сметка беше решено депутатите да организират такова обсъждане в края на септември.", "date": "2017.09.13", "title": "След като ще разследва делата за корупция, спецпрокуратурата иска повече прокурори"}
{"url": "http://www.dnevnik.bg/sport/2017/09/13/3041232_valteri_botas_ostava_v_mercedes_i_prez_2018_g/", "text": "Пилотът на \"Мерцедес\" Валтери Ботас подписа нов договор. 28-годишният финландец, който кара своя първи сезон при световните шампиони във Формула 1, удължи контракта си до края на 2018 г. \"Когато ме наеха за 2017 г., те показаха голяма вяра в моите способности. Този нов договор показва, че съм заслужил това доверие\", заяви Ботас след подписването на договора. Финландецът беше привлечен в \"Мерцедес\" от \"Уилямс\", за да заеме мястото на Нико Розберг. Германецът прекрати кариерата си след спечелването на световната титла през 2016 г. В досегашните си 13 състезания за \"Мерцедес\" Ботас записа две победи - в Русия и Австрия, и още седем пъти се качи на подиума. Той заема третото място в класирането при пилотите със 197 точки, на 38 зад Себастиан Фетел и на 41 зад съотборника си Люис Хамилтън. \"Възходящото развитие на Валтери ни накара изобщо да не се колебаем дали да продължим да работим с него и през 2018 г. Химията и динамиката между Валтери и Люис работят чудесно. Точно това е, от което имаме нужда, за да се борим с нашите конкуренти\", каза шефът на \"Мерцедес\" Тото Волф.", "date": "2017.09.13", "title": "Валтери Ботас остава в \"Мерцедес\" и през 2018 г."}
{"url": "http://www.dnevnik.bg/evropa/2017/09/13/3041154_politiko_roliata_na_patriotite_v_evropredsedatelstvoto/", "text": "Политици в Европейския парламент и Европейската комисия са силно притеснени от ролята на \"Обединени патриоти\" в председателството на Съвета на ЕС, което България поема през януари. Това  отбелязва \"Политико\" , цитирайки представители на Брюксел и давайки примери за нетолерантни изказвания и акции на партиите, които формират младшия коалиционен партньор в кабинета на премиера Бойко Борисов. За шестте месеца на председателството \"Обединени патриоти\" ще имат важна роля в Съвета на Европейския съюз, който представлява двадесет и осемте правителства в блока, а правителството, в което участват, ще води дебати за политиките към мигрантите и бюджетните приоритети на съюза след 2020 г. Изданието припомня, че в кабинета на Борисов четирима министри са от квотата на \"Обединени патриоти\", включително лидерите на НФСБ и ВМРО Валери Симеонов и Красимир Каракачанов, както и министрите на икономиката и околната среда, Емил Караниколов и Нено Димов. Изданието посочва, че трима от тях ще имат пряка роля в събитията от европредседателството: Каракачанов ще участва в заседанията на Съвета по външни работи, а Караниколов и Димов ще председателстват съответно съветите за конкурентоспособност и околна среда. Цитиран е и доклад на комисия към Съвета на Европа, според която ВМРО \"системно пропагандира омраза към съседни народи, както и антиромска пропаганда\", Симеонов е \"ултранационалист/фашист\", а Сидеров \"известен с расистките си възгледи\". Сред примерите са изказвания на Симеонов и Каракачанов срещу ромите, както и блокадата на турската граница преди изборите през март и противоречията с нацистките поздрави на снимки на техни съпартийци. Попитана за реториката на \"Обединени патриоти\", комисарят за правосъдието Вера Юрова, която отговаря и за интеграцията на ромите в страните членки, каза: \"Абсолютно неприемливо е... притеснена съм заради тази ситуация.\" Юрова каза, че вече наблюдава политиката на новото правителство по отношение на ромите и през следващите месеци ще води \"интензивни\" дискусии със София. Смесени реакции Като вицепремиер Симеонов сега оглавява национален съвет за интеграцията на етническите малцинства - абсурден обрат, смятат някои европейски политици. \"Откровено отвратително е, че Валери Симеонов... може да е вицепремиер на страна от ЕС\", каза Сорая Пост, шведски евродепутат с ключова роля по ромските въпроси в европарламента. Според нея назначаването му в съвета е \"жестока и ужасяваща шега\". Евродепутатът от ВМРО Ангел Джамбазки не е притеснен от критиката от Брюксел: \"Който казва тези неща, трябва да ги докаже в съда. Ако не успее да докаже (твърденията си) в съда, тогава е лъжец... Омръзна ми да слушам всички тези глупави, празни обвинения, направени от хора, които нямат какво да кажат и могат единствено да изрекат клишета, за да скрият политическата си незначителност.\" \"Попитайте ги защо (германският канцлер Ангела) Меркел връща мигранти в Афганистан. Това означава, че бяхме прави\", казва още Джамбазки и твърди, че някои от идеите на \"Обединени патриоти\", които са изглеждали радикално, вече се приемат от много европейски политици. Очаква се обаче министрите да се изправят пред много въпроси от либерални и лявоцентристки евродепутати, когато присъстват на срещи в европарламента, за да говорят за приоритетите на българското председателство. \"В светлината на това, което се случва с Тръмп, в световен план времето да тълкуваме многозначно (расизма) отмина отдавна\", каза Клод Мораиш, председател на Комисията по граждански свободи, правосъдие и вътрешни работи. Мораиш добавя, че комисията и парламентът ще \"наблюдават внимателно\", за да се уверят, че \"популизмът да не покаже грозното си лице\" в българското председателство. За други, например Елмар Брок от Европейската народна партия (на която е член и партия ГЕРБ), тази възможност не носи притеснения: \"Досега няма доказателства, че Борисов би действал срещу европейските политики.\"", "date": "2017.09.13", "title": "\"Политико\": Ролята на патриотите в европредседателството безпокои Брюксел"}
{"url": "http://www.dnevnik.bg/sport/2017/09/13/3040707_livurpul_zagubi_objalvaneto_sreshtu_nakazanieto_na_mane/", "text": "\"Ливърпул\" загуби обжалването срещу наказанието от три мача на Садио Мане. Сенегалецът получи директен червен картон в  двубоя с \"Манчестър сити\" (0:5) в събота , след като изрита в главата вратаря Едерсон. Решението на рефера Джонатън Мос  предизвика доста спорове в английския футбол,  а Футболната асоциация (ФА) можеше да намали наказанието с един или два мача. Във вторник след изслушване пред независимата дисциплинарна комисия наказанието от три срещи беше потвърдено. Мане ще пропусне домакинството на \"Бърнли\" във Висшата лига през уикенда и двете поредни гостувания на \"Лестър\" - за Купата на лигата на 19 септември и за първенството четири дни на 23 септември. \"Нито аз, нито Пеп (Гуардиола) смятаме, че това беше червен картон. Вратарят дойде повече в неговата посока. Според мен не беше за червен картон\", каза Юрген Клоп след  мача със \"Сити\" . Нарушението обаче беше много опасно за здравето на Едерсон. Бразилецът се размина само с няколко шева, след като беше изнесен на носилка от терена. ", "date": "2017.09.13", "title": "\"Ливърпул\" загуби обжалването срещу наказанието на Мане"}
{"url": "http://www.dnevnik.bg/skorost/koli_v_kadur/2017/09/13/3040354_fotogaleriia_reno_prevurna_avtomobila_v_kutche_ot_doma/", "text": "Автомобилните производители трескаво се опитват да предскажат как ще се променят колите в бъдеще и най-вече какво още ще искат потребителите. Ясно е, че който усети от рано клиентските нагласи ще има и сериозно пазарно предимство.", "date": "2017.09.13", "title": "Фотогалерия: \"Рено\" превърна автомобила в кътче от дома"}
{"url": "http://www.dnevnik.bg/sport/2017/09/13/3040489_ima_li_miasto_kris_frum_sred_nai-velikite_v/", "text": "Крис Фрум  спечели Обиколката на Испания  и се доказа като един от най-успешните колоездачи на 21 век. Британецът записа исторически дубъл \"Тур - Вуелта\" в една година, който не е постиган в новата ера на колоезденето. Въпреки това мястото му сред великите все още е поставяно под съмнение. \"Аз не съм човекът, който трябва да каже дали съм от великите колоездачи. При всички положения обаче постигането на дубъла е нещо специално\", каза Фрум след финала на \"Вуелта\", като избегна сравненията с други състезатели. Може ли да печели британецът извън \"Скай\" През годините съмненията около Фрум не бяха разсеяни – каквото и да правеше той, винаги успехите му се подлагаха под огромна въпросителна. Единствено обвиненията се променяха. Първо, че не е атрактивен, а постоянно гледа в пулсомера си. След това, че използва допинг – механичен или физически. А отскоро, че дължи големите си успехи само и единствено на силния отбор на \"Скай\". По време на \"Вуелта\" някои от съперниците на Фрум го обвиниха задочно, че \"Скай\" убива конкуренцията, тъй като разполага с по-голям бюджет от останалите. \"В колоезденето никога не е имало равенство. Спонсорите са важни, но не са всичко. Да не забравяме, че битката се решава на шосето. Ако трябва да говорим за равенство, по-добре да сложим еднакви екипи и да караме с еднакви велосипеди\", каза Фрум по този въпрос. Факт е, че \"Скай\" разполага с най-силния отбор в съвременното колоездене, а може би и в цялата му история. Фрум разчита на колоездачи, които във всеки друг тим ще са лидери –  Микел Ланда  и Микел Ниеве напускат именно с такава цел за 2018 г. Дългогодишните му верни помощници Герант Томас и Воут Пулс отдавна са изкушавани от други отбори, но остават неотлъчно до Фрум. Останалите в колоната пък само могат да си мечтаят да имат  млади таланти  от калибъра на Джани Москон, Михал Квятковски и Диего Роза или ветерани като Васил Кириенка. В своя защита Фрум може да претендира, че бавно, но сигурно се е изкачил в йерархията на  \"Скай\" . В продължение на два сезона той трябваше да работи за Брадли Уигинс, като освен че изкова победата му в Тура през 2012 г., успя да запише и впечатляващи успехи за себе (две втори и едно четвърто място). Подобно на Мигел Индураин, който през цялата си кариера караше за един и същ отбор, Фрум също няма нужда да сменя обстановката, само защото останалите не са доволни от ситуацията. Къде се нарежда Фрум сред великите С четири победи в \"Тур дьо Франс\" и една във \"Вуелта\" Фрум е част от една много елитна компания. След отказването на  Алберто Контадор  (7 спечелени големи обиколки) британецът е най-титулуваният действащ състезател. С пет победи са имена като Джино Бартали, Алфредо Бинда и Феличе Джимонди – трима от най-великите италианци в историята. Недостижим в наши дни изглежда Еди Меркс, чиито 11 победи в големи обиколки едва ли някога ще бъдат подобрени. Първото място на Канибала в историята на колоезденето не се оспорва заради спечелването и на всички значими еднодневни класики. Пред Фрум обаче има още много велики състезатели – Бернар Ино с десет победи (5х\"Тур дьо Франс\", 3х\"Джиро д'Италия\", 2х\"Вуелта\") и Жак Анкетил с осем (5х\"Тур дьо Франс\", 2х\"Джиро д'Италия\", 1х\"Вуелта\") са останалите двама извън Меркс, които са считани за колоездачи с по-особен статут. С по седем спечелени големи обиколки са Алберто Контадор, Фаусто Копи и Индураин, като, изглежда, е въпрос на време към тях да се присъедини Фрум. \"Крис е велик шампион, никой не може да оспори неговото място сред най-добрите колоездачи в историята. Той е сред най-комплексните състезатели, които съм виждал – силен е в часовниците и във височините, показа, че може да спринтира. Ще печели още няколко години, защото не виждам кой може да го спре от настоящите колоездачи\", каза Меркс за успехите на британеца. Историческият дубъл \"Тур - Вуелта\" го направи и един от едва деветимата колоездачи със спечелени две обиколки в една година. Преди него това са постигали Меркс и Ино по три пъти, Анкетил, Копи и Индураин по два пъти и Контадор, Джовани Баталин, Стивън Роуч и Марко Пантани по веднъж. Следващата стъпка – Джиро или пети Тур Фрум вече заяви, че  голямата му цел за 2018 г.  е спечелването на пета титла от \"Тур дьо Франс\". Това ще го нареди до Меркс, Ино, Анкетил и Индураин като най-успешните в историята на най-престижното колоездачно състезание (след заличаването на 7-те титли на Армстронг от историята – бел. ред.). След спечелената \"Вуелта\" обаче изкушението британецът да се пробва в Джирото през май следващата година е огромно. Успех в Обиколката на Италия ще му позволи да влезе в още по-елитна група – на колоездачите, триумфирали и в трите големи обиколки. До момента това са правили Анкетил, Джимонди, Меркс, Ино, Контадор и най-скоро Винченцо Нибали. С евентуална победа в Джирото Фрум може да запише серия от три поредни победи големи обиколки. С подобно впечатляващо постижение могат да се похвалят само Ино, който печели Джирото и Тура през 1982 г. и Вуелтата през 1983 г., както и Меркс, който има четири поредни победи - Джирото и Тура през 1972 г. и Вуелтата и Джирото през 1973 г. \"Той доказа, че може да печели \"Тур дьо Франс\", постигна го и във \"Вуелта\", което беше считано за невъзможно. Защо не сега да се насочи към Италия\", попита Бернар Ино. \"На негово място аз бих се съсредоточил към Джирото през 2018 г.\". Преди да се стигне до 2018 г. обаче, Фрум има още една голяма цел за този сезон. На дневен ред пред британеца е спечелването на т.нар. \"Тройна корона в колоезденето\". Официална титла не съществува, но короната се формира от спечелването на две големи обиколки в една година и световното първенство. В историята на колоезденето само двама са успявали да го постигнат – Меркс през 1974 г. и Стивън Роуч през 1987 г. И двамата печелят Тура и Джирото и след това златен медал от световното. Фрум вече обяви, че ще кара на световното първенство в Берген, Норвегия. Британецът е считан за един от фаворитите в бягането по часовник, което ще се проведе на 20 септември. Спечелването на \"Тройната корона\" изглежда напълно постижимо. А докато продължават спорове за това има ли място Фрум сред легендите, той продължава да крачи уверено към историята.", "date": "2017.09.13", "title": "Има ли място Крис Фрум сред най-великите в колоезденето"}
{"url": "http://www.dnevnik.bg/detski_dnevnik/2017/09/13/3040349_kak_sofiia_shte_se_vurne_v_srednovekovieto/", "text": "Представяте ли си какъв би бил животът ви, ако внезапно се окажете не в 2017-та, а в 1017-та година? Какви дрехи ще облечете, с какво ще се нахраните, как ще си изкарвате парите, каква музика ще слушате, как ще пазите живота и сигурността на семейството си? Ако историята ви вълнува и искате да поживеете на Балканите, но в периода 10 - 15 век, сега имате възможност да го направите, макар и за два дни. На 16 и 17 септември второто издание на софийския  ще предложи на посетителите възможност да се забавляват и в същото време да научат подробности за живота преди 10 века. Мечове, гайди и сечене на монети  Автентичен военен лагер, бойни демонстрации, средновековни занаяти и исторически достоверни реконструкции на костюми и въоръжение са сред атракциите, които участници от страната и чужбина ще предложат на посетителите. Гостите ще могат да стрелят със средновековен лък, както и да се включат в част от демонстрираните занаяти: грънчарство, кожарство, плетене на ризници, сечене на монети, тъкане и бродиране, изработка на бижута и книги, иконопис. Акцент в съботната програма са концертът на софийските средновековни формации Ambient Folklore и Eriney и обширна презентация за средновековната европейска фехтовка. За неделя пък е насрочен турнир на бойци в истински средновековни брони и въоръжение. По време на свободната програма ще звучи музика на живо, а част от програмата са изпълнения на средновековна гайда. Фестивалът се организира за втори път в столицата след няколко успешни издания на крепостта \"Червен\" край Русе. Инициатори са организацията Средновековно общество в България MODUS VIVENDI, която се занимава с изследване, изучаване и реконструкция на аспекти от живота и културата от зрялото Средновековие (1000 - 13000 г.), и Сдружение Чигот, известно с възстановките на облекло, бит и въоръжение от Второто Българско царство (12-15в.) . Сред участниците са още \"18-ти пехотен Етърски полк\" – Велико Търново, Наемна дружина \"Барадж\", Група \"Верени\", Витешка дружина \"Св. Теодор Стратилат\" - Сърбия, Витешка дружина \"Златно Буренце\" - Сърбия, Ogary Pogoni - Чехия; Клуб \"Традиция\" - Панагюрище, и свободни реенактори ( ), уточняват организаторите. Къде  Домакин ще е паркът на Военна академия на бул. \"Евлоги Георгиев\" №82. Програмата започва в 10 ч. сутринта и продължава през целия ден, като в неделя закриването е в 17 ч. Организаторите напомнят, че местата за паркиране в района на Академията са ограничени и призовават посетителите да използват градския транспорт. Билетите са с цена 5 лв. на ден, като децата до 10-годишна възраст влизат безплатно, но само придружени от пълнолетен. Печати, поставяни на входа, ще позволяват на посетителите, които са платили входна такса, да влизат и излизат многократно през деня от зоната на фестивала. Още подробности - тук. Ето и карта на зоните на форума, публикувана от организаторите: Пълната програма  10.00 - Начало 10.00 - 20.00ч.: Средновековен лагер; музей на открито; стрелба с лък; средновековни занаяти - грънчарство, ковачество, кожарство, плетене на ризници, сечене на монети, тъкане и бродиране, изработка на средновековни бижута, иконопис, изработване на средновековни книги, средновековна диететика (храната през Средновековието), интерактивна игра със загадки \"Тайните на манастира\", средновековни игри за деца, средновековна музика на живо. 11.00 - Бойна демонстрация (езерото) 15.00 - Средновековна фехтовка - Школа \"Мотус\" 18.00 - Бойна демонстрация (езерото) 19.00 - Концерт на група Ambient Folklore 20.30 - Концерт на група Eriney 10.00 Начало 10.00-17.00ч.: Средновековен лагер; музей на открито; стрелба с лък; средновековни занаяти - грънчарство, ковачество, кожарство, плетене на ризници, сечене на монети, тъкане и бродиране, изработка на средновековни бижута, иконопис, изработване на средновековни книги, средновековна диететика (храната през Средновековието), средновековни игри за деца; средновековна музика на живо. 11.00 - Турнир със средновековно въоръжение (езерото) 14.00 - Турнир по стрелба със средновековен лък 15.00 - Бойна демонстрация (езерото) 17.00 - Закриване на фестивала", "date": "2017.09.13", "title": "Как София ще се върне в Средновековието"}
{"url": "http://www.dnevnik.bg/razvlechenie/2017/09/13/3040581_ot_bejanskiia_lager_do_modniia_podium_-_momicheto/", "text": "Преди около година Дениз Уолъс, директор на конкурса за красота \"Мис Минесота\" в САЩ получава обаждане от 19-годишната Халима Аден. Родената в Сомалия американка пита може ли да участва в състезанието, без да показва косата си - носейки традиционната за мюсюлманите в родината й забрадка хиджаб. Снимката й изскочи на екрана и моментално възкликнах \"уау, колко е красива\", спомня си Уолъс пред \"Ройтерс\". След като става първата участничка, дефилирала по хиджаб и буркини в историята на конкурса, в кариерата на Аден следват още много \"първи\" неща. Тя е първата забраждаща се традиционно мюсюлманка, наета от голяма модна агенция. Нося хиджаб всеки ден, казва тинейджърката пред агенцията на Седмицата на модата в Ню Йорк. Напоследък американският свят открива хиджаба като аксесоар, който подлежи на модни интерпретации. В началото на 2018 г. \"Найк\" ще пусне първата \"дишаща\" забрадка, предназначена за спорт, а младежката марка American Eagle Outfitters нае Халима Аден за лице на новия си дънков хиджаб, който се разпродаде за седмица онлайн. И в миналото марки са пускали луксозни линии, насочени към мюсюлманската жена. Те обаче винаги са се продавали само на изток, докато пробивът на Аден означава приемането им като част от облеклото на американската гражданка. И че косата, дълго фетишизирана в западните представи за красота, може да не се вижда. Сомалийката, родена в бежански лагер в Кения и пристигнала в САЩ на 7 години, е на корицата на новия брой на списание \"Алюр\". Тя е нормално американско момиче, символ на онова, което Америка е - микс от националности и култури, казва пред \"Ройтерс\" главният редактор Мишел Лий. Самата Халима пази хубави спомени от родното си място - лагера Какума, създаден от ООН през 1991 г., за да подслони хиляди непридружени деца, бягащи от конфликта в Судан. \"Различни хора, бежанци от цяла Африка идваха в Какума. И все пак можехме да намерим общ език\", казва тя. В САЩ Аден пораства като отличничка и става кралица на красотата на випуска си. Сега целта й е да бъде позитивен пример за американската мюсюлманска младеж. Аз съм себе си и нямам причина да мисля, че някой е настроен срещу мен, казва тя. \"И така да е, явно не го забелязвам.\" Докато приема на драго сърце да бъде лице на различните в модната индустрия, Халима Аден се надява в бъдеще да се върне в родната си Какума и да работи с деца-бежанци.", "date": "2017.09.13", "title": "От бежанския лагер до модния подиум - момичето, което стана лице на хиджаба в САЩ"}
{"url": "http://www.dnevnik.bg/bulgaria/2017/09/13/3040656_obrazovatelnoto_ministerstvo_e_seziralo_prokuraturata/", "text": "Министерството на образованието и науката е сезирало прокуратурата по казуса с докторската дисертация на ректора на варненския Технически университет Росен Василев. В нея цели раздели се оказаха преписани. \"Става дума не просто за преписване, а за брутално плагиатство, каза за \"Дневник\" зам.-министърът на образованието Петър Николов. Според заключението на комисията, която назначихме по случая съвпаденията с чужди трудове са между 90 и 100%. Следователно не става дума просто за преписване, а за един и същи текст\". Според Николов, действията на прокуратурата по жалбата на образователното министерство са с почти предизвестен край, тъй като според действащото в момента законодателство проблемите с плагиатството са от частно правен характер. В края на юли двама професори - Фархи и Минчев  публикуваха свое становище по доктурантурата на Росен Василев, в което го уличиха в преписването на 4 от общо 7 глави на дисертацията му . Според тях текстовете са буквално копирани от научни работи на Ивайло Неделчев и Тихомир Доврамаджиев. И двамата обаче са докторанти на ректора на варненския Технически университет. Вероятно по тази причина те отрекоха Росен Василев да е преписвал от тях, като обясниха, че са създали собствените си дисертациионни трудове благодарение на неговото съдействие като научен ръководител и съавтор в общи публикации. \"За тези неща си има регламент, обясни днес Петър Николов. Няма как да ползваш в защитата на доктурантурата си общи текстове, писани в съавторство и да не го декларираш изрично. А такова нещо в техните трудове не е отразено. В този смисъл дисертациите и на Неделчев и на Доврамаджиев също могат да бъдат обявени за плагиатство\". Заради отказа на двамата автори от претенции към Росен Василев, Министерството на образованието и науката не може да предприеме процедура за отнемане на научната степен на ректора им, въпреки резултатите от извършената проверка. \"Тя беше извършена от хора с безупречна репутация, а заключението, че става дума за плагиатство беше прието единодушно от всички, дори без особено мнение\", каза зам. министър Николов. Именно с тези аргументи Министерството на образованието и науката препоръча отменяне на процедурата по защита на докторската дисертация на Росен Василев. Той обаче не се съобрази с нея. Според Петър Николов решението на казуса ще дойде с предстоящото приемане на промените в Закона за развитието на академичния състав, които предвиждат присъждането на академични степени да може да бъде преразглеждано, ако е установено плагиатство. Очаква се промените в закона за бъдат приети на второ четене до месец.", "date": "2017.09.13", "title": "Образователното министерство е сезирало прокуратурата за плагиатство на ректора на Варненския технически университет"}
{"url": "http://www.dnevnik.bg/sviat/2017/09/13/3040666_germancite_ne_viniat_merkel_za_zadulbochavashtoto_se/", "text": "При целия си икономически успех Германи има задълбочаващ се проблем с неравеството и бедността. Известна с висококвалифицираните си кадри, страната всъщност има по-голям дял работещи бедни - хора с работа, които обаче срещат сериозни трудности - отколкото Великобритания, Франция и дори някои по-малко богати държави от Европейския съюз като Унгария или Кипър. Това се вижда най-ясно в областта Рур, градска агломерация от пет милиона души, която някога беше центърът на германската тежка промишленост. Магистрала, която минава през областта, е известна като \"социалния екватор\" - разделя предградия, ударени от упадъка на въглищната и стоманодобивната промишленост от другите, облагодетелствани от новите захранващи германската икономика индустрии. На север кухните за бедни и хранителните банки се грижат за безработните, бездомните и бежанците, както и за работещите бедни. На юг висококвалифицирани кадри карат луксозни автомобили до стъклени сгради, в които има високотехнологични и фармацевтични компании. Социалдемократите се опитват да мобилизират недоволните германци. \"Много европейци се опасяват, че пенсията им няма да е достатъчна, наемът не може да се плати или децата им завинаги ще са на временни трудови договори,\" казва за \"Ройтерс\" заместник-председателят на ГСДП Ралф Щегнер. Печеленето на тези гласоподаватели, много от които някога са били лоялни на партията, обаче се оказва трудно - социалдемократите  изгубиха провинцията  на вота през май. Северен Рейн-Вестфалия, където се намира Рур и където бедността се е увеличила повече, отколкото във която и да било от общо 16-те провинции на Германия, би трябвало да е плодородна почва за това послание. Така и 75-годишната Едит Рена би изглеждала като гласоподавател, когото ГСДП трябва да спечели. \"Работих 40 години и отгледах две деца сама,\" казва Рена, докато си почива облегната на количката си с плодове и зеленчуци, взети на намалени цени в хранителна банка в най-големия град, Дортмунд. \"Идвам тук, защото е евтино, така че мога да спестя пари, за да купя подаръци за внуците си.\" Получава помощи от пенсионирането си преди 10 години, където работи в магазин за хранителни и други стоки. Пенсията ѝ от 620 евро обаче не покрива разходите ѝ и наема. Освен работещите бедни са се увеличи и пенсионерите, които искат помощи - почти двойно за последното десетилетие. ГСДП използваха това, за да се противопоставят на настояването на консерваторите, че за германците никога не е било по-добре. Въпреки това посланието на Меркел за стабилен икономически ръст, рекордно ниска безработица, кято все още спада, и стабилни държавни финанси, се харесват на Рена. Гневът ѝ е насочен не към канцлера, а към ГСДП, които реформираха трудовия пазар и системата за помощи в средата на миналото десетилетие, а от това пострадаха традиционните им поддръжници сред работническата класа. \"Справяме се добре при Меркел. Защо ще гласувам за партия, която изоставя бедните?\" Германия се представя зле Германският институт за икономически изследвания установи, че докато икономиката е нараснала с 22% между 1991 и 2014 г., за най-бедните 10 на сто от домакинствата реалният разполагаем доход се е свил с 8 на сто. За най-богатите 10% обаче той се е повишил с 27 на сто. Така въпреки имиджа си на страна с добре платени работници, създаващи стоки на световно ниво, Германия всъщност не се представя добре, ако условията се сравнят в международен план. Делът на заплашените от бедност германци - онези, чийто разполагаем доход е по-малко от 60% от средната заплата в страната - беше малко над средния за ЕС през 2015 г. според данни на Евростат или около 9.7% от трудещите се. Във Великобритания той е 8.2% към този момент независимо от трудовите реформи, въведени от Лондон от 1980 г. насам. Във Франция е 7.5%, в Унгария - 9.3%, а в Кипър - 9.1%. Шулц, бивш председател на Европейския парламент, обещава, че ще се откаже от някои от реформите, предприети от собствената му партия по времето на тогавашния канцлер Герхард Шрьодер през първата половина на миналото десетилетие. Те сложиха край на дълъг период на стагнация и висока безработица, като направиха Германия по-конкурентна и помогнаха да се превърне от \"Болния човек на Европа\" в икономическа сила. Те обаче увеличиха и броя на нископлатените и наети на непълен работен ден, които сега рискуват в по-голяма степен да влязат в категорията на бедните през активния период от живота си или след като се пенсионират. ГСДП платиха тежка политическа цена за това, като изгубиха значителна част от поддръжниците си в работническата класа а след това - три пъти парламентарни избори през 2005 г. Затова Меркел пожъна плодовете на реформите, оставяйки на ГСДП задачата да си върне доверието на германците. \"С темата за социална справедливост ГСДП се опитва да ремобилизира изгубената си база, да доведе негласуващите обратно пред урните,\" казва професор Робърт Феркампф от \"Бертелсман\". Сред исканията на Шулц е да увеличи четирикратно - от 12 на 48 месеца - времето, в което съкратените могат да получават помощи, ако посещават професионални обучения, и да ореже възможностите на работодателите да предлагат трудови договори на непълно работно време. Партията му също така обеща, че ще увеличи данъка върху богатството и този върху наследството и ще помогне на родители и ще увеличи пенсиите с новите постъпления. Не всеки приема тези послания с отворени обятия. \"Шулц говори много. Искам да видя как ми намира работа, подходяща за годините и здравето ми,\" казва 56-годишният Манфред Мюлер, бивш строителен работник, безработен от 15 години заради травма на гърба. За него програмата на ГСДП по време на Шрьодер е била \"катастрофа\" - от 2005 той подкрепя \"Левите\" и вярва, че Шулц ще срещне съпротива от работодателите при опити да \"втвърди\" трудовото законодателство, тъй като бизнесът ще предупреди за възможни съкращения. \"Единствената работа, която мога да върша, е в офис,\" казва Мюлер в кухня за бедни в Дортмунд. \"Но не съм сигурен дали това би свършило работа. Обучен съм да бъда строител.\" Популистка заплаха Християндемократите (ХДС) на Меркел и баварските им съюзници от Християнсоциалния съюз (ХСС) казват, че плановете на Шулц ще повлияят на конкурентоспособността на страната и ще увеличат безработицата, която е с най-ниската си стойност от обединението на Германия насам. \"От 2005 г. намалихме безработицата наполовина. И искаме да доведем повече хора на пазара на труда,\" казва Петер Таубер от ХДС. \"Това, което предлага Шулц, заплашва успеха ни.\" Консерваторите обещават данъчни съкращения в размер на 15 милиарда долара годишно, от които ще спечелят основно семействата със средни доходи. Въпреки недоволството германците не отхвърлят традиционните си партии, но консерваторите и ГСДП трябва да се състезават с крайнодясната \"Алтернатива за Германия (AfD), от която загубиха гласове на местни избори миналата година, тъй като тя привлече протестен вот сред работници и безработни. Заради вътрешни проблеми AfD загуби около една трета от подкрепата си от началото на годината и сега тя е около 10-11%, но се очаква да влезе в парламента за първи път, вероятно като третата най-голяма пред \"Левите\", Зелените и завърналите се Свободни демократи. Това ще увеличи групите в парламента от 4 на 6 и ще усложни формирането на коалиция през септември.", "date": "2017.09.13", "title": "Германците не винят Меркел за задълбочаващото се неравенство"}
{"url": "http://www.dnevnik.bg/sviat/2017/09/13/3040660_junker_mejdu_zagubata_na_velikobritaniia_i_budeshteto/", "text": "\"Жан-Клод Юнкер рискува да остане в историята като човека, който изгуби Великобритания. Остават му две години да се превърне в човека, начертал бъдещето на Европа.\" Така започва статията на авторитетното издание \"Политико\", посветена на ежегодната реч \"За състоянието на Съюза\" на председателя на Европейската комисия. В днешната си реч Юнкер ще опита да се възползва от еврофилския импулс на последните  избори в Холандия и Франция  и да призове за по-дълга интеграция на страните-членки след Брекзит. \"Не съм фанатик за интеграцията, но много се надявам ЕС да се задълбочи и в същото време справедливите национални интереси да бъдат възможно най-защитени\", казва той пред \"Политико\". Упадъкът на популизма, контролът над  преговорите за Брекзит , възстановяването на икономиката – след всичко това е логично Юнкер да избере за тема на речта си \"Да плаваме по вятъра!\". Бившият премиер на Люксембург не успя да издигне политическото влияние на Комисията до висините на  Жак Делор . Сега тя се бори с овластените столици (особено с Берлин) и със скептицизма, че Европа може да реши проблемите на хората. Вече се обсъжда кой ще замени Юнкер през 2019 г., когато изборите през май или юни на практика ще сложат край на дейността на неговата Комисия, макар мандатът ѝ да е до ноември. Което означава, че речта му тази година е последния шанс да даде начало на политики, които да останат в историята. Догодина той вече ще трябва да говори на бъдещия си наследник. Дебатът за бъдещето на ЕС започна още през пролетта, когато Комисията разпространи своята  \"Бяла книга\"  за бъдещето на Съюза. Тя съдържаше пет сценария, но словото на Юнкер може би ще изложи шести такъв. В последните месеци той се консултира с правителства, парламенти, профсъюзи и бизнес асоциации, но иска да използва речта, за да изложи личния си манифест. \"Питам се дали не трябва да използвам възможността да кажа какво мисля аз\", казва той. \"Речта за 2017 г. е по-важна от тази за 2018 г. Така че мисля да изложа собствения си възглед\". В търсене на баланс Ако речта на Юнкер е скучна, той ще остане \"председателят на Брекзит\"; прекалено смелите предложения обаче може да бъдат блокирани от по-предпазливите държави-членки. \"Отваря се един прозорец на възможностите\", коментира шефът на кабинета му Мартин Зелмайр. \"В такъв момент можеш да направиш две грешки – да се целиш прекалено ниско или да се целиш прекалено високо\". Критикуван, че игнорира източноевропейските държави, сега Юнкер влага много усилия да балансира между интересите на новите и на старите членове на блока. Отбелязва, че говори много с премиерите на Словакия и Унгария Роберт Фицо и Виктор Орбан, но не търси усилено полското правителство, с което Комисията е в остър конфликт от месеци. Варшава ще бъде самотна след Брекзит, казва той. Ползите от Брекзит Напускането на Великобритания има и добри страни – координацията на фискалните политики ще е далеч по-лесна. \"Щом Великобритания напусне, 85% от БВП ще идват от еврозоната\", казва Юнкер. \"Все по-важно е да се запитаме как валутният съюз може да върви заедно с по-силна координация на икономическата политика. Това е портфолиото на бъдещият европейски финансов министър, който по-скоро трябва да бъде икономически министър\". С тези си думи председателят на ЕК намеква, че тази роля ще е по-скоро координираща, отколкото налагаща политики. Създаването на подобен пост вече бе подкрепено от френския президент Еманюел Макрон и германския канцлер Ангела Меркел. Един нов съюз между Париж и Берлин ще бъде \"двигател на Европа\", казва Юнкер. \"В бъдещето ни има един щастлив период – от сега до март догодина.\"", "date": "2017.09.13", "title": "Юнкер: между загубата на Великобритания и бъдещето на Европа"}
{"url": "http://www.dnevnik.bg/sport/2017/09/13/3040765_real_zapochva_zashtitata_na_trofeia_v_shampionskata/", "text": "\"Реал\" (Мадрид) започва защитата на трофея в Шампионската лига с домакинство на единия от двата отбора с българско присъствие - АПОЕЛ (Никозия) на Живко Миланов. Мадридчани посрещат кипърския първенец на \"Сантяго Бернабеу\" от 21.45 ч. Другият мач от интригуващата група Н противопоставя \"Тотнъм\" и \"Борусия\" (Дортмунд). След като през май сътвори история и стана първият отбор, защитил трофея в Шампионската лига, през този сезон \"Реал\" се цели в още едно изключително постижение. Тимът, воден от Зинедин Зидан, ще опита да стане първият с три поредни европейски корони от 42 години насам. За последно това направи \"Байерн\" (Мюнхен) през 1974, 1975 и 1976 г. \"Реал\" не започна убедително сезона и записа две поредни равенства в Примера дивисион. И двете дойдоха у дома в отсъствието на наказания Кристиано Роналдо - срещу \"Валенсия\" (2:2) и \"Леванте\" (1:1). За последно това се случи преди година, когато белите записаха три поредни равенства между 21 септември и 2 октомври - срещу \"Виляреал\", \"Лас Палмас\" и \"Ейбар\". \"Същото се случи и миналата година, така че изобщо не сме притеснени. Точно обратното\", каза Зидан преди двубоя с АПОЕЛ. Откакто пое \"Реал\" в началото на 2016 г., французинът спечели седем трофея и стана първият треньор, успял да защити европейската корона, от Ариго Саки през 1990 г. Въпреки колебливото начало в испанското първенство мадридчани остават големият фаворит на букмейкърите в Шампионската лига. Шансовете на мадридчани са оценени с коефициенти между 4.50 и 5.00, което ги поставя пред \"Пари Сен Жермен\", \"Байерн\" и \"Барселона\". \"Няма как да сме доволни от резултатите, особено от последния. Но това няма да ни накара да променим начина, по който работим. Както не го направихме и миналата година. В един толкова дълъг сезон е неизбежно да имаш няколко лоши резултата\", каза още Зидан. Този път той ще може да разчита на Роналдо. През миналия сезон португалецът стана голмайстор на турнира за пети пореден и общо шести път, а освен това се превърна в първият футболист, вкарал в три различни финала на Шампионската лига.  \"Кристиано е в много добро настроение. Той е много щастлив, че ще може да играе, защото това е нещото, което най-много обича. Той има правилната нагласа и е много доволен, че ще се завърне на терена\", коментира Зидан. В същото време \"Ливърпул\" ще направи своето завръщане в Шампионската лига след тригодишно отсъствие. Едва за втори път в последните осем години мърсисайдци ще участват в най-силния клубен турнир. Те посрещат рекордьора по трофеи в Лига Европа \"Севиля\". \"Манчестър сити\" ще опита да последва останалите фаворити за трофея и да направи убедителен старт при гостуването на \"Фейенорд\", а \"Лайпциг\" ще дебютира на европейската сцена с домакинство на миналогодишния полуфиналист \"Монако\". Мачовете днес \"Ливърпул\" - \"Севиля\" \"Марибор\" - \"Спартак\" (Москва) \"Фейенорд\" - \"Манчестър сити\" \"Шахтьор\" (Донецк) - \"Наполи\" \"Порто\" - \"Бешикташ\" \"Лайпциг\" - \"Монако\" \"Реал\" - АПОЕЛ (Никозия) \"Тотнъм\" - \"Борусия\" (Дортмунд)", "date": "2017.09.13", "title": "\"Реал\" започва защитата на трофея в Шампионската лига"}
{"url": "http://www.dnevnik.bg/zdrave/2017/09/13/3040762_posledniiat_sluchai_vuv_fonda_za_lechenie_na_deca/", "text": "Министърът на здравеопазването Николай Петров повтори, че причината за уволнението на директора на Център \"Фонд за лечение на деца\" Тинка Троева е системно нарушаване на правилника за дейността и организацията на работата на Фонда. \"Последният случай преля чашата на моето търпения\", каза министърът в интервю за БНТ. Като \"грубо нарушение на правилата\" определи той случая с болно малко дете, което се нуждае от чернодробна трансплантация. Майката е донорът, а операцията ще се извърши в Германия. \"Аз съм пред дилема дали да не подпиша правен формуляр S2 в нарушение на закона\", обясни здравният министър. Според него нищо не налага това дете да бъде трансплантирано извън България. \"Подобни трансплантации се правят в болница \"Лозенец\". Директорът на тази болница, както и на ВМА, не са били уведомени за случая\", обяви Петров \"Ако някой може да каже, че тази транспалнтация не може да се направи в България, това са само тези лекари, а те не са знаели. Доктор Троева също нямаше отговор на този въпрос\", продължи той, като отказа да посочи за колко пари ощетяване става въпрос. По думите му 10 хил. евро са изхарчени само за изследвания в Германия, макар че в България вече били направени тези изследвания. Министърът на здравеопазването каза, че има съмнения за нелоялни практики на клиниките в Германия - цената на операцията е една за чужденци, друга за българи. Според него становищата на лекарите от Германия се разминавали. Детето все пак ще бъде транспалантирано в Германия, защото има риск за живота му и ако бъде върнато в България и трябва да мине всички процедури. \"А аз искам да му помогнем на това дете. Защото е българско дете\", аргументира се Николай Петров. Троева  беше уволнена в понеделник  с мотива системно нарушаване на Правилника за дейността и организацията на работата на Фонда, на реда за издаване на формуляр S2, регулярно заобикаляне на ясно разписани процедури, сред които и притеснителната практика да се изискват становища от медицински специалисти, които не фигурират в списъка на утвърдените от министъра външни експерти към Фонда. \"Това дете беше разгледано на 12 юли на обществен съвет\", каза пред БНТ Пенка Георгиева от Обществения съвет на фонда. По думите й лекарите в съвета са били категорични, че детето трябва да замине за трансплантация в чужбина. Преди два дни пред БНР Пенка Георгиева заяви, че вероятно  уволнението  на Тинка Троева е под външен натиск, защото досега здравното министерство не е имало забележки до този момент към работата й. Днес Георгиева каза, че смяната на директорите на Фонда забавя работата му и от два дни насам много притеснени родители са се свързали с нея. Троева пое поста след  оставката  на Владимир Пилософ през пролетта при управлението на служебния министър Илко Семерджиев. Поводът беше  казусът  с 9-годишния Байрям Али. Малко по-късно по телефона Тинка Троева заяви, че ще коментира само след консултация със своя адвокат и това ще стане в интервю в четвъртък. На въпрос защо документите са отишли за подпис без детето да бъде включено в регистъра на Агенцията по трансплалнтациите, тя лаконично обясни: \"То е вписано в протокола на обществените поръчки. Това не е задължение на фонда.\"", "date": "2017.09.13", "title": "Последният случай във Фонда за лечение на деца прелял чашата на търпението на министър Петров"}
{"url": "http://www.dnevnik.bg/sport/2017/09/13/3040770_parij_i_los_andjelis_shte_poluchat_dnes_sledvashtite/", "text": "Изборът на градовете домакини на следващите две летни олимпиади стана въпрос на формалност, откакто  Лос Анджелис поиска да приеме най-големия спортен форум през 2028 г.  и по този начин отстъпи 2024 г. на Париж. Днес изборът ще бъде официализиран по време на 131-ия конгрес на Международният олимпийски комитет (МОК) в Лима. За пръв път в историята едновременно ще бъдат обявени домакините на две олимпиади. Париж и Лос Анджелис останаха единствените кандидати за игрите през 2024 г., след като Рим, Хамбург, Бостън и Будапеща се оттеглиха от наддаването. Огромните инвестиции и рискът, че тези средства няма да се възвърнат, накараха градовете и правителствата да преосмислят стойността на провеждането на спортни форуми от подобен ранг. Съгласието на Лос Анджелис да приеме игрите през 2028 г. свали огромен товар от плещите на МОК и внесе известна стабилност при провеждането на най-големия форум. Това със сигурност няма да реши всички проблеми, свързани с малкия брой желаещи да бъдат домакини, но поне ще даде достатъчно време на олимпийския комитет да преосмисли процедурите по кандидатстване и избиране. Париж 2024  Бюджетът на олимпийските игри в Париж ще е 6.6 млрд. евро, съобщи AFP. Френската столица планира да инвестира значително по-малко средства, отколкото предишните домакини на най-големия спортен форум. От игрите в Сидни през 2000 г. се получи серия, в която всеки следващ домакин увеличаваше разходите за организация. Бюджетът на Пекин 2008 достигна 32 млрд. евро, а за зимните игри в Сочи през 2014 г. бяха похарчени колосални 51 млрд. долара. Две години по-късно Бразилия инвестира доста по-малка сума -  13.2 млрд. долара , но остави зад себе си множество \"бели слонове\". Същото се случи с мултимилионните обекти в Атина и Пекин. Според анализаторите основният риск пред Париж е тъкмо запазването на свития бюджет, който е обявен пред експертите от МОК. Това често се оказва проблем, защото кандидатите се борят с много други градове и опитват да впечатлят комисията на МОК с по-нисък бюджет, като са склонни да подценяват някои разходи. Подобно нещо се случи и с Лондон, който обяви много ниски разходи за сигурност, а след това трябваше да търси допълнително финансиране. Париж не трябваше да се бори ожесточено с другите градове, тъй като три от тях се отказаха на по-ранен етап, а Лос Анджелис сключи сделка с МОК. Въпреки това пред френската столица има някои скрити рискове. \"Има опасност част от разходите за сигурност и за временната инфраструктура да бъдат подценени. Възможно е обаче това да се компенсира със свиване на средствата в други области\", се казва в доклада на Комисията за оценяване на МОК от началото на юли.", "date": "2017.09.13", "title": "Париж и Лос Анджелис ще получат днес следващите две летни олимпиади"}
{"url": "http://www.dnevnik.bg/sviat/2017/09/13/3040772_promenite_v_klimata_zastrashavat_proizvodstvoto_na/", "text": "Климатичните промени застрашават най-благоприятните за отглеждане на кафе латиноамерикански райони. Това показват данните от публикувано тази седмица изследване, което предупреждава, че производството на семена може да спадне с 90% до 2050 г., съобщава БТА. В проучването се посочва, че най-застрашени са висококачествените сортове. Кафето арабика не може да устои дори на най-слабите промени в температурата, влажността и слънчевата светлина. Кафето робуста, отглеждано предимно в Африка и използвано предимно за разтворимо кафе, е малко по-устойчиво, но и то е застрашено. \"Кафето е една от най-ценните стоки в света и се нуждае от подходящ климат и опрашването на пчелите\", обясни съавторът на изследването Тейлър Рикетс. Според него заради глобалното затопляне производителите на кафе ще бъдат тежко засегнати. Очакваното увеличаване на температурата на планетата с над 2 градуса до 2050 г. ще намали производството на семена с между 73 и 88 процента на местата, които днес са най-добре познати с производството си на кафе, пише още в доклада. Намаляването на популацията на пчелите между 8 и 18 на сто също ще допринесе за спада. Най-големи загуби за производството се очакват в Хондурас, Никарагуа и Венецуела. Според изследователите обаче популацията на пчелите и разнообразието в други райони вероятно ще се увеличат. Това ще допринесе за една благоприятната среда за отглеждане на кафе в страни като Колумбия, Коста Рика, Гватемала и Мексико, където температурите в планинските райони се очаква да бъдат по-подходящи.", "date": "2017.09.13", "title": "Промените в климата застрашават производството на кафе в Латинска Америка"}
{"url": "http://www.dnevnik.bg/na_put/2017/09/13/3040297_fotogaleriia_kudeto_sutvorenoto_ot_choveka_ne/", "text": "Само за една седмица изложбата \"Швейцария: природа и иновации\" на Моста на влюбените (8 - 15 септември) предлага интересен поглед върху малко познатата Швейцария. Изложбата е част от Дните на Швейцария в София. \"Дневник\" представя няколко кадъра от нея. Малката алпийска страна очарова с дадената й от Бога природа, но впечатлява не по-малко със създаденото от хората й, най-вече във високите технологии и иновациите. Страната е на челните места в класациите на патенти на глава от населението, предприемачество, отвореност към бизнес, образование и зелен начин на живот. През 2017 за седма поредна година Швейцария бе определена за най-иновативната страна в света в класацията на Глобалния иновационен индекс. В кадър: Пешеходен мост над река Ройс край Васен, планинско селце в живописния кантона Ури по пътя, водещ към проходите Зустен и Готард.", "date": "2017.09.13", "title": "Фотогалерия: Където сътвореното от човека не нарушава величието на природата"}
{"url": "http://www.dnevnik.bg/detski_dnevnik/2017/09/13/3040786_krasimir_vulchev_mnogo_bulgarski_deca_ne_znaiat/", "text": "Много български деца не знаят български език. Може би научават малко немски или английски, но във 2-ри - 3-ти клас не знаят български. Това заяви министърът на образованието Красимир Вълчев в интервю за \"Нова телевизия\". \"Онзи ден се натъкнахме на деца, които са десетгодишни и не знаят български\", посочи той. Според Вълчев причината много деца да не знаят български е, че не са обхванати от системата за предучилищното образование, \"Детската градина също е тази, която трябва да ги научи първо на български и след това постоянното посещаване на училище\", каза Вълчев. Министърът на образованието отново посочи, че правителството трябва да направи така, че да вкара децата в училище. \"Не е задължително родителите да бъдат наказвани със затвор, ако децата им не ходят на училище. Може да е пробация. Това е юридически, но и философски въпрос. Трябва да има и морков, и тояга\", обясни Вълчев идеята си  н епосещаването на училище да се счита за престъпление . По думите му все по-малко са децата, които не ходят на училище поради социални причини. \"Основната причина е културната – нежелание да се посещава училище\", заяви образователният министър. Той изрази надежда по-голямата част от над 206-те хиляди деца, които в момента не посещават училище, да бъдат вкарани в клас. Той повтори, че за целта са необходими целенасочени усилия и съвместна работа на институциите. Във връзка със скандала с черно-белите учебници, министърът каза, че такива винаги е имало, особено в по-горните класове и ще има. Той напомни, че учебниците се избират от учителите. Според него основният проблем е бил в рекламирането на учебниците, репликата за финансново притеснените ученици. Според Вълчев дискусията за учебниците е била напълно излишна, защото повечето деца ксерокопират учебниците си. Вълчев декларира, че един от стремежите на министерството на образованието е дигитализацията на учебния процес. \"Догодина сигурно ще предложим програма за разработване на дигитални образователни материали, предрече той. \"Такива има в системата, разработват се, много деца ги ползват. Ние трябва да направим така, че повече деца да ги ползват\", каза Вълчев.", "date": "2017.09.13", "title": "Красимир Вълчев: Много български деца не знаят български"}
{"url": "http://www.dnevnik.bg/bulgaria/2017/09/13/3040790_adrian_zlatkov_ne_e_vidial_licata_na_pohititelite_si_i/", "text": "Бащата на отвлечения в края на август Адриан Златков - Тони, заяви пред Нова телевизия, че синът му не е успял да види лицата на похитителите си.  Младият мъж беше освободен 11 дни след отвличането му , като семейството му плати откуп, за да си го върне. \"В момента той е дезориентиран и уплашен. Не е успял да види лицата на похитителите си. Не е успял и да разбере къде се намира. Държали са се добре с него и са го хранили\", заяви Тони Златков. Въпреки това, Адриан е отслабнал с 6-7 килограма за краткия период, в който е държан в плен. Баща му пък свалил осем килограма от притеснение. \"Важно е, че не са го стресирали допълнително. Сега ще направим курбан и няма да говорим повече за отвличането, за да го оставим в миналото\", добави Тони Златков. Той допълни, че обмисля да наеме охрана, която да се грижи за сигурността на семейството.", "date": "2017.09.13", "title": "Адриан Златков не е видял лицата на похитителите си и мястото, където е държан, обяви баща му"}
{"url": "http://www.dnevnik.bg/detski_dnevnik/2017/09/13/3032859_djudit_oraiun_montesori_uchitel_vinagi_ima/", "text": "Джудит Орайън е в България по покана на  Институт \"Монтесори България\" , който през април тази година се присъедини към AMI. Тя ще е лектор на организираната от института образователната  конференция на тема \"Развитието на детето в социалната среда\" , която ще се състои на 17 септември от 9 до 18 часа в Sofia Event Center. - Децата от много ранна възраст се интересуват от всички в света, в който живеят. Те са родени с огромен потенциал, който често не бива разпознаван. От неврологичните изследвания знаем, че първите три години от живота на детето са ключови в поставянето на основи за бъдещо учене. Това не означава, че ние учим малките деца, а че им предоставяме възможността да управляват, изследват, изучават околната среда. Чрез изграждането на подходяща околна среда – домашна и училищна, която разбира и се грижи за нуждите на бебетата и малките деца, ние им позволяваме да покажат своите възможности. - Първото и най-важно умение, от което се нуждаем, е знанието, последвано от способността да бъдеш силен наблюдател на изтънчените комуникационни знаци. Нуждите на детето често са изразени чрез движения на тялото, чрез изражения на лицето, чрез звуци - плач или говор. Ако нямаме знание, тогава нямаме основа, върху която да определим изразените от малките деца нужди. - Всички възрастни в живота на детето, независимо дали са членове на семейството или учители, се приемат от него като ролеви модели за това как да се справя с живота. Децата ни наблюдават, за да научат нашите движения, те ни слушат, за да научат езика, на който говорим. Те наблюдават как работим и веднъж след като автоматизираните им умения се развият, искат да работят, както работим ние, да правят нещата, които правим ние, започвайки от нещо толкова простичко като храненето, обличането, къпането, и след това се насочват към всички дейности, които правим всеки ден: готвим, слагаме масата, сгъваме прането, поливаме растенията, храним животните, чистим... Децата под 6-годишна възраст се забавляват да извършват такива дейности. Ако им се дава подкрепа по отношение на уреди и прибори, които да използват, малките деца ще работят неуморно заедно с нас. В монтесори средата децата от смесена възраст учат едно от друго и от структурата, създадена от възрастните. Всички човешки социални групи имат структура: това са правилата, по които живеем, границите на нашето поведение, наложени от нашата социална група. Тези граници са преди всичко моделирани от възрастните, но те също са изпълнявани от възрастните. За деца под 6-годишна възраст в монтесори средата има едно първостепенно правило: не правиш нещо, с което да се нараниш, да нараниш другите или средата. Да имаш такова просто правило, започнало неемоционално, постепенно позволява на малките деца да разберат правилата и да ги приемат. Винаги има последствия, когато някой избира да не следва правилата, структурата. Това означава, че за определен период трябва да му бъде забранено да работи с определени материали. Между 3-та и 6-та година на децата се дава информация за това как да се държат възпитано, как да действат, какво да казват в определени социални ситуации. Създаваме малки сцени, в които децата играят роли и действат извън приетото добро поведение в определени социални ситуации. Например в градския транспорт демонстрираме как да предложим място на възрастен човек, на бременна жена, на човек с дете; обясняваме и практикуваме поздрави и други учтивости. Това е възрастовият период, в който също можем да обсъждаме с децата как да използваме думите, за да отстраним конфликти, вместо да действаме физически, или как се чувства човек, когато някой му е казал нещо обидно. Имаме много възможности да практикуваме социални умения, така че деца от тази възрастова група да са все по-наясно със себе си като социални същества. - Тъй като подходът на \"Монтесори\" към образованието се основава на човешкото развитие, а не на непрекъснато променящите се образователни методологии, всяко дете се занимава със собствената си еволюция като напълно осъзнато човешко същество, готово да се справи и да се приспособи към много различни аспекти на живота. - Възрастните, които искат да работят с деца от различни възрастови групи (0-3, 3-6, 6-12, 12-18), трябва да направят задълбочено проучване на физическото и психологическото развитие на децата от съответната група. Д-р Мария Монтесори е била физик, но също е учила културна антропология. Това е един от факторите, допринасящи за нейното разбиране за човешкия растеж и развитие. Именно това разбиране формира основата на целия й подход при работа с деца. Тя отбелязва, че деца на определена възраст имат сходни физически и психологически характеристики и че образованието трябва да се основава на тези характеристики, а не на традиционния образователен модел. Когато обсъжда първата училищна възраст (6-12 години), тя се позовава на различни академични области като психоаритметика, психогеометрия, психограматика. Използва познанията си за основните характеристики, за да приведе подхода си към представяне на академична информация на децата на всички възрасти. Например деца под 6 години трябва да се движат много. Упражненията й за изследване на начините, по които думите се отнасят една към друга в изречение (синтаксис), включват децата да манипулират обекти или да преместват телата си като начин за изследване на синтактичните подреждания на думите. Например: ходи бързо, ходи бавно, ходи величествено – всички начини за изследване на функциите на наречията. Така че за обучение на учители, а не просто съсредоточаване върху това как да се представят материалите на децата, първо трябва да се изучават педагогическите основи, които ръководят как децата се развиват и как учат. Също така в обучението учителите учат за характеристиките и материалите за конкретна възрастова група. Номерът е да приспособим всяко представяне на материал към всяко отделно дете – тъй като всички деца учат различно. Има още една част от пъзела за обучение на учители. Хората, които учат учителите, също трябва да бъдат обучени за това. Ученето да се работи с деца е много по-различно от работата с възрастни. В рамките на \"AMI Монтесори\" обучението,  за да стане някой преподавател на учители, трябва да е имал минимум 5 години работа с деца в конкретната възрастова група. - По време на презентацията ще обясня как педагогиката на Мария Монтесори, основана на човешкото развитие, вместо на образователната методология, спонтанно води до социалното развитие на децата.", "date": "2017.09.13", "title": "Джудит Орайън, монтесори учител: Винаги има последствия, когато някой избира да не следва правилата"}
{"url": "http://www.dnevnik.bg/sport/2017/09/13/3040793_biletite_za_pulev_-_djoshua_biaha_prodadeni_rekordno/", "text": "Двубоят между Кубрат Пулев и Антъни Джошуа постави рекорд по най-бързо продадено спортно събитие на стадион, обяви промотърът на световния шампион Един Хърн. 70 000 билета бяха закупени в първия ден от пускането им в продажба. Българинът и англичанинът ще премерят сили на 28 октомври  на стадион \"Милениум\" в Кардиф в битка за световните титли на Mеждунарoдната боксова федерация (IBF), Международната боксова организация (IBO) и Световната боксова асоциация (WBA). По информация на компанията Matchroom boxing, която представлява Джошуа, предстоящият сблъсък е подобрил рекорда от реванша между Мохамед Али и Леон Спарк на стадион \"Ню Орлиънс супердром\" през 1978 г. - 63 000 билета. \"Антъни продължава да циментира своята позиция като най-атрактивното име в световния бокс. Подкрепата, която той получава от британската публика, е невероятна и има ключова роля за успехите му. Феновете ще получат една страхотна вечер на 28 октомври\", заяви Еди Хърн. От Matchroom boxing съобщиха, че (към вторник вечерта) е останало ограничено количество билети на цени от 40, 60, 200 и 300 паунда. Пропуските се продават в онлайн платформата StubHub. Очаква се на стадион \"Милениум\" да присъстват малко над 74 000 зрители. Настоящият рекорд за най-посетено събитие на съоръжението в Кардиф се държи от победата на Уелс срещу Шотландия в турнира по ръгби \"Шестте нации\" през 2008 г. - 74 576 души. Джошуа ще преследва 20-а победа в 20-ия си мач на професионалния ринг. Всяка една от досегашните срещи на 27-годишния англичанин е завършила с нокаут. Това ще е първи двубой за Джошуа от 29 април, когато  нокаутира Владимир Кличко в 11-ия рунд  на зрелищната им битка пред 90 000 зрители на стадион \"Уембли\". Тогава той защити пояса на IBF и прибави още две световни титли - на WBA и IBO. Джошуа ще заложи и трите си титли срещу Пулев, за когото това ще бъде втори шанс да стане световен шампион. Първият беше на 15 октомври 2014 г., когато беше нокаутиран в петия рунд от Владимир Кличко. \"Тренирам, подготвям се, искам този мач и смятам да го спечеля\", каза Пулев на съвместната пресконференция с Джошуа в Кардиф. Той е считан за абсолютен аутсайдер в мача, но вярва в своите шансове да детронира шампиона. \"Чувствам се много добре, чувствам се добре подготвен физически и психически, имам много енергия и наистина борбата ще бъде жестока. Въпреки че вие (от лагера на Джошуа) гледате за след мен, това е хубаво, но мачът ще бъде доста жесток\", допълни българинът.  Джошуа се закани да покаже какво е научил от мача с Кличко и да победи Пулев с финес и мъдра игра. \"Искам да демонстрирам един по-различен подход към моите боксови умения. Двубоят с Кличко беше едно ново преживяване за мен и сега ще покажа какво съм научил.\" \"Всичко опира до финес, до това да покажеш по-голяма класа от съперника. Ако се наложи, ще тръгна на война. Но мога да спечеля и със спокойствие. Винаги зависи какъв тип мач ще предложи опонентът ти. Понякога трябва да бъдеш умен и мъдър и да спечелиш, без да получаваш твърде много удари. Друг път трябва да се хвърлиш на бойната линия\", каза още световният шампион.", "date": "2017.09.13", "title": "Билетите за Пулев - Джошуа бяха продадени рекордно бързо"}
{"url": "http://www.dnevnik.bg/bulgaria/2017/09/13/3040802_izborut_na_chlenove_za_sudebniia_suvet_ot_parlamenta/", "text": "Изборът на 11 члена от парламентарната квота за Висшия съдебен съвет (ВСС) отпадна от дневния ред на Народното събрание за тази седмица. Това стана известно при гласуването на парламентарната програма на заседанието днес. Миналата седмица 18-те кандидати, издигнати от ГЕРБ, БСП, ДПС, \"Воля\" и Обединените патриоти,  бяха изслушани от правната комисия  и се очакваше изборът им в залата да е тази седмица. Мандатът на настоящия съдебен съвет изтича на 3 октомври, а по закон изборът на новите кадровици трябва да стане месец преди това. Преди време председателят на правната комисия Данаил Кирилов заяви, че няма проблем, че срокът ще бъде нарушен. Каква е причината за отлагането не е известно. За първи път парламентът ще трябва да проведе избора с квалифицирано мнозинство - повече от 2/3 от народните представители. Това означава, че за да има избран кандидат, той трябва да бъде подкрепен от депутати от ГЕРБ и БСП или ГЕРБ и ДПС. Съществува възможност изборът да бъде вкаран като извънредна точка в дневния ред на парламента.", "date": "2017.09.13", "title": "Изборът на членове за съдебния съвет от парламента няма да е тази седмица"}
{"url": "http://www.dnevnik.bg/bulgaria/2017/09/13/3036577_nesluchainite_resheniia_na_sudiia_magdalinchev/", "text": "Народното събрание ще гласува следващата седмица новите членове на Висшия съдебен съвет (ВСС), които депутатите предложиха за парламентарната квота на съвета. Една от номинациите на ГЕРБ е на зам.-председателя на Върховния административен съд (ВАС) Боян Магдалинчев. За негови нарушения като магистрат и ръководител в съда при сформиране на 5-членни състави, които са последна инстанция по актовете на властта, припомни пред \"Дневник\" съдия Диана Добрева от ВАС. Това не е първият път, в който тя застава с името си пред журналисти, за да обърне внимание на проблеми в работата на магистратите. Тя има поглед отвътре върху работата на съдия Магдалинчев по разпределение на делата и разказа за съмнения за формирането на петчленните състави на ВАС по дела с голяма обществена значимост. Добрева изрази мнение, че кандидатът на ГЕРБ няма изискуемите от закона високи нравствени качества за бъдещ член на съдебния съвет. Пред \"Дневник\" тя каза също, че през последните месеци е поискала и осъществила срещи с политици от парламента, на които е изложила същите съображения, но не е наясно дали нейните сигнали ще бъдат взети предвид. Случаите, за които Диана Добрева разказва, вече са били предмет на медийни публикации, включително и в \"Дневник\". Няма данни отговорните институции - Висшият съдебен съвет, председателят на Върховния административен съд Георги Колев и Съдебният инспекторат - да са извършили проверка по същество на тези сигнали. Въпроси към Магдалинчев за практиките му при формиране на петчленните състави не бяха зададени и в четвъртък  при изслушването му в правната комисия като кандидат за Висшия съдебен съвет  (ВСС). Нито един депутат не го попита по тези публично известни проблеми, свързани с императивното изискване на закона за случайно разпределение на делата. \"Дневник\" се опита да открие Магдалинчев на мобилния му телефон за коментар по случаите, разказани от съдия Добрева, но без успех. Ето част от тях: Дело на \"Юлен\" Едно от делата е свързано с инвестиционно намерение на \"Юлен\" АД в Националния парк в Пирин. Тук най-голямото нарушение според Добрева е, че Магдалинчев не приема искането ѝ за отвод, след като е включена в 7-членен състав за отмяна на влязло в сила решение, въпреки участието ѝ на една от инстанциите по процеса. Решение на екоминистъра от август 2010 г., с което се постановява да не се извършва оценка за въздействие на околната среда (ОВОС) на инвестиционно предложение \"подмяна на съществуващи два влека тип \"паничка\" и тип \"котва\" с четириседалков лифт тип \"Купелбар\" в местност \"Платото\", ски зона с център Банско, води до дело след жалба на \"Асоциация на парковете в България\", председателствана от Тома Белев. Ответник по него е министърът, а заинтересуваната страна като концесионер - \"Юлен\"АД. Според асоциацията министърът е трябвало да разпореди извършване на ОВОС. Инвестиционното предложение, за което се иска оценка, попада в границите на две защитени зони, както и изцяло в защитена територия по смисъла на Закона за защитените територии - Национален парк \"Пирин\". Министърът отказва ОВОС, тъй като нямало вероятност то да окаже значително отрицателно въздействие върху природните местообитания на популации и местообитания на видовете, предмет на опазване в защитените зони. Съдебен състав от Диана Добрева, Илияна Дойчева и Мариета Милева отхвърля жалбата през февруари 2011 г. Петчленен състав на съда - Румяна Монова, Мария Костова, Нина Докторова, Аделина Ковачева и Галина Карагьозова, отменят обаче решението на по-долната инстанция през юни 2011 г. и го връщат за ново разглеждане. Делото е разпределено на състав, който включва Николай Узунов, Йорданка Костова и Албена Радославова. През януари 2013 г. той също отхвърля жалбата на асоциацията. Делото стига отново до втората инстанция във ВАС. Петчленният състав от Надежда Джелепова, Светлана Йонкова, Дима Йорданова, Славка Найденова и Галя Костова отменя решението на долната инстанция и решението на министъра. Те приемат, че екооценката е задължителна. Решението им е от май 2013 г. и е окончателно.  За това производство има изрично записани в закона основания. След искането трябва да се формира 7-членен състав, като с компютър за докладчик е определен Ангел Калинов, който е от второ отделение. Постъпва молба от \"Юлен\" АД, с която се иска процесът за отмяна да не се гледа от второ отделение, защото съдии от него са постановили решението, на което се иска отмяна. Добрева разказва, че Магдалинчев ръчно е определил, без да е спазена и заповедта за старшинство, приложима към 5-членните състави - Наталия Марчева, Румяна Папазова, Николай Гунчев от шесто отделение и Диана Добрева, Емануил Митев от пето отделение. Тоест избират се съдии от други отделения, въпреки че второ отделение има три четири състава, т.е. 12 съдии и като се извадят четирима, участвали в решението, чиято отмяна се иска (петият е бил вече пенсиониран и на негово място е имало друг съдия - бел.ред.), е можело да се сформира 7-членен състав при осем \"свободни\" съдии в съответното отделение. Магдалинчев обаче уважава искането на \"Юлен\" АД да бъде елиминирано второ отделение и включва в 7-членния състав себе си, петимата определени ръчно от него съдии плюс избрания с компютър докладчик Калинов. След като по-късно ръчно избраната Диана Добрева вижда, че е участвала в състав като първа инстанция по същото дело, тя си прави отвод, което е императивно задължение в закона. Молбата ѝ за отвод е преди решението на 7-членния състав, но вече съдиите са се били разбрали как ще го решат и че е формирано мнозинство в състава, за да постанови той отмяна на решението и да удовлетвори искането на \"Юлен\" АД, твърди съдия Добрева. Магдалинчев обаче отхвърля отвода ѝ с аргумент, че при двуинстанционното административно производство Добрева наистина не може да участва като втора инстанция. Процесите за отмяна обаче били извънинстанционни по друг дял от закона. В тях се съблюдавал и друг член на закона за разлика от инстанционния контрол и не можело да се приеме, че Добрева ще бъде предубедена. Според съдия Добрева той не приел отвода й, защото очаквал от нея глас за решение в полза на \"Юлен\" - както се е произнесла тя в първоинстанционния състав. А извън този въпрос двама от избраните съдии - Добрева и съдията докладчик, който е \"призван\" да реши делото, са смятали, че изобщо не трябва да се образува производство по отмяна на влязлото в сила решение, защото искателят му няма правен интерес от това и ВАС вече имал практика в такива случаи. Другите петима обаче не били съгласни. И отменят последното решение. Искането за отмяна е на \"Маренго трейдинг\" ЕООД - офшорна фирма. Тя е купила през 2002 г. от \"Юлен\" АД съоръжения в Националния парк \"Пирин\". Осем години по-късно - 2010 г., едноличното дружество подписва декларация, с която се съгласява \"Юлен\" да действа пред компетентните органи заради подмяна на едно от тези съоръжения. По-късно \"Юлен\" АД прави искане до екоминистъра за преценка на необходимостта от извършване на ОВОС на инвестиционното предложение - подмяна на две съществуващи съоръжения. \"Маренго трейдинг\" ЕООД не участва в административното производство като заинтересувана страна. Мнозинството в 7-членния състав приема, че дружеството \"Юлен\" е негативно засегнато от съдебното решение, тъй като нова процедура по ОВОС би преустановила инвестиционното предложение, което ще наруши интересите на дружеството. 7-членният състав решава още, че то е следвало да участва в производството още на първа инстанция и по тази причина трябва да започне ново съдебно производство с негово участие. Според подписалите с особено мнение двама съдии \"Маренго трейдинг\" ЕООД е собственик на съоръжение, което според инвестиционното предложение се премахва. \"Няма да действа в бъдеще, което ще рече, че няма да въздейства върху околната среда и няма основание да бъде оценявано от екоминистъра. В такъв случай решението на 5-членния състав за отмяна на решението на министъра не засяга правнозащитими интереси на \"Маренго трейдинг\" ЕООД и то не е с признато от закона право за участие в настоящото производство\". След това съдбата на делото е ясна. То започва отново на първа инстанция, която отхвърля жалбата на \"Асоциация на парковете в България\", което е потвърдено и от 5-членен състав през септември 2014 г. Така решението на министъра е бетонирано и остава в сила. Делото \"Камен Ситнилски\" Сходно нарушение Магдалинчев е направил и при определяне на 5-членния състав по делото след отстраняването от ВСС на покойния вече член от прокурорската квота Камен Ситнилски. ВСС го отстрани от съдебната система с 16 гласа \"за\", въпреки че законът изисква 17. Първата инстанция във ВАС отмени решението на кадровия орган като нищожно. При сформирането на 5-членния състав обаче бяха нарушени няколко принципа, обясни съдия Добрева. С компютър като докладчик е определена Ана Димитрова, след като делото е постъпило на 7 юли 2014 г. Свободната дата за насрочване на първо заседание е 9 октомври. Седем или осем дела, които са образувани след 7 юли, отиват на предишна дата, въпреки че според правилата делата се насрочват по реда на образуването им, за да може в петчленния състав да влязат съдии, които имат дела в същия ден, като така се определя лесно кой да влезе в съответния състав заради неписаното правило в съставите да влизат съдии, които участват в дело в същия ден. В същия ден третият по старшинство след Боян Магдалинчев и Ана Димитрова е съдия Марина Михайлова, но не е включена в състава, въпреки че има дела този ден. Делото \"Пепи Еврото\" Нарушения на Магдалинчев, които бяха признати и от председателя на ВАС Георги Колев, имаше и при сформиране на 5-членния състав по финалното разглеждане на делото на освободения по собствено желание следовател Петър Петров (Пепи Еврото). Тогава той прескочи заповедта на Колев, според която, след като с компютър бъде определен съдията докладчик, другите членове на състава се определят по старшинство. В този случай Магдалинчев е \"пренаредил\" съдии, за да включи удобни според него, за да се получи целеното решение по делото, разказа тогава Добрева. Повече четете  тук .", "date": "2017.09.13", "title": "Неслучайните решения на съдия Магдалинчев"}
{"url": "http://www.dnevnik.bg/sport/2017/09/13/3036783_junior_kaisara_shte_pomagam_za_taktikata_na_istanbul/", "text": "Бившият футболист на \"Лудогорец\" и настоящ на \"Истанбул Башакшехир\" Жуниор Кайсара заяви пред \"Дневник\", че е разказал пред треньора си какво може да очаква от българския отбор. Турците приемат разградчани в четвъртък в мача, с който започват участието си в групите на  Лига Европа . \"Мисля, че групата е добра, защото няма нито един голям отбор като \"Милан\" или  \"Арсенал\" , който да бъде фаворит за първото място. Битката е отворена, всеки един от четирите тима може да мечтае да продължи напред. Може би \"Хофенхайм\" е с една идея по-добър от останалите, но в никакъв случай не е непобедим\", каза защитникът. Той очаква да се изправи срещу бившите си съотборници, които познава много добре. Кайсара, който беше  продаден за 5 млн. евро на германския \"Шалке\"  през 2015 г., се е завръщал два пъти в България, за да гледа двубои на разградчани. През 2016 г. той присъства на срещата със \"Славия\" (5:0) в София, a този сезон изгледа домакинството срещу  \"Жалгирис\" в квалификациите на Шампионската лига . \"За мен мачовете с \"Лудогорец\" ще са много по-специални, защото пазя отлични спомени от Разград. Прекарах три много хубави години там и оставих много приятели в отбора. Харесвам много \"Лудогорец\" и собственика (Кирил Домусчиев). Вече говорих с Марселиньо и Вандерсон и те нямат търпение да се изправим един срещу друг. Мога да обещая на Вандерсон, че му предстоят два много тежки мача с \"Истанбул\", защото ще играе срещу мен. Ще трябва много да тича и да помага в защита, защото знае колко съм активен и агресивен. Предполагам, че в по-голяма част от мачовете ще тича след мен\", добави Кайсара. Защитникът познава отлично \"Лудогорец\", като има 25 мача в европейските турнири за българския шампион. Той вече е споделил своите впечатления пред треньора на \"Истанбул ББ\" Абдулах Авджъ. \"Още след жребия треньорът ме попита няколко въпроса, за да му обясня най-общо моите впечатления за \"Лудогорец\". Казах му всичко, което знам, и даже ще бъда нещо като скаут за нашия отбор, ще помагам на треньорите при изготвянето на тактиката. Нашият треньор вече знае, че трябва да се концентрираме около Марселиньо. Смятам, че ако го опазим, ще имаме успех и в двата мача\". За късмет на турския състав Марселиньо няма да играе в първия мач, след като изтърпява наказание за три срещи заради червения картон срещу  \"Апоел\" (Беер Шева) . По време на разговора Кайсара още не беше наясно, че \"Лудогорец\" вече има нов треньор след смяната на Георги Дерменджиев с Димитър Димитров: \"Изненадан съм, че \"Лудогорец\" е сменил треньора. Не знам защо Дерменджиев вече не води отбора. Когато ги гледах през лятото, играха много добре. Той е добър треньор\". През миналия сезон \"Истанбул\" се превърна в сензация в турското първенство, като до последно беше в битката за титлата. Зад проекта стои бизнесменът Гьоксел Гюмюшдаг, който влага много средства. \"В отбора има много големи имена като Адебайор и Клиши. Емре, който е легенда в Турция, играе при нас, а плановете на всички в клуба са много големи. Президентът инвестира много, за да може \"Истанбул\" да се нареди сред най-големите. През миналия сезон за малко не станахме шампиони, а освен това играхме финал за Купата на Турция\". Бразилецът разкрива, че голямата цел пред \"Истанбул ББ\" за предстоящия сезон в турската Суперлига е титлата. \"В \"Шалке\" не играех в последния ми сезон и затова реших, че трябва да сменя обстановката. Имах няколко възможности, но в Турция ме привлече проектът, видях за какво става въпрос и не съжалявам\", добави той.", "date": "2017.09.13", "title": "Жуниор Кайсара: Ще помагам за тактиката на \"Истанбул ББ\" срещу \"Лудогорец\""}
{"url": "http://www.dnevnik.bg/sviat/2017/09/13/3040839_murzelivcite_protestiraha_sreshtu_trudovata_reforma_na/", "text": "Хиляди протестиращи от крайнолевия френски профсъюз излязоха по улиците снощи, за да протестират срещу реформите на президента Еманюел Макрон. Присъствието обаче бе по-ниско от демонстрациите през 2016 г., а премиерът  Едуар Филип  заяви, че ще обърне внимание на недоволството, но реформите ще бъдат осъществени, съобщи агенция \"Ройтерс\". Първата социална мобилизация от началото на президентския мандат на Еманюел Макрон, насочена срещу промените в трудовия кодекс, бе тест за втория по големина френски синдикат - Общата конфедерация на труда - но също така и за държавния глава, коментира в. \"Монд\". Думата \"мързелив\" бързо стана обединяващ лозунг за демонстрантите на вчерашния протест по улиците на Париж, Ница, Марсилия и други френски градове, където протестиращи скандираха: \"Мързеливи лентяи, обединете се\". През уикенда избухна полемика, след като Макрон заяви по време на посещението си в Атина в петък, че няма да отстъпи \"нито пред мързеливците, нито пред циниците, нито пред крайните\" противници на трудовата му реформа. Затова вчера, по време на шествието в Париж, което премина в празнична атмосфера въпреки няколко инцидента между демонстранти и полиция, участниците издигнаха плакати, на които се четеше: \"Мързеливците са на ход\" или \" Макрон , спукана ти е работата, лентяите са на улицата\", пише \"Монд\". Броят на участниците в демонстрацията (223 000 в цяла Франция по данни на министерството на вътрешните работи) - който бе по-малък от миналогодишните демонстрации срещу промените в трудовото законодателство на  президента социалист Франсоа Оланд  - ще служат като мерило за способността на профсъюзите да мобилизират хора срещу Макрон. Дълбоки разделения излязоха наяве между решените да се борят и готовите на компромис с реформите, целящи да направят по-лесно за компаниите да наемат и уволняват работници. Няколко от най-големите синдиката във Франция не взеха участие в протестите, което успокои правителството. Във вчерашния ден на протести и стачки Макрон отиде на посещение в  опустошените от урагана Ирма  френски отвъдморски територии, за да отправи послание към пострадалите, за да ги успокои и да потуши зараждащата се полемика за предполагаемата неподготвеност на държавата, пише в. \"Фигаро\". Затова му се наложи да изнесе реч още със слизането от самолета в град Поант-а-Питр в Гваделупа, в която каза, че френското правителство е направило един от най-големите въздушни мостове след Втората световна война. Той демонстрира самоувереност и заяви, че е съгласен да се извърши парламентарно разследване на реакцията на властите при бедствието, каквото искат трите най-големи опозиционни партии във Франция, допълни френското издание.", "date": "2017.09.13", "title": "\"Мързеливците\" протестираха срещу трудовата реформа на Макрон"}
{"url": "http://www.dnevnik.bg/bulgaria/2017/09/13/3040848_obsht_izpit_za_vsichki_universiteti_shte_dade_raven/", "text": "Ректорът на Софийския университет \"Св. Климент Охридски\" Анастас Герджиков смята, че общ изпит за всички университети ще даде равен старт на кандидатите. \"Въпросът за изпитите е преекспониран. Още преди 15 години моята идея беше, че матурите трябва да бъдат общият вход за висшите училища – това би дало еднакъв старт навсякъде, еднакви критерии. С изключение на регулираните професии матурите изместват приемния изпит\", коментира той в интервю за Би Ти Ви. Герджиков обясни факта, че  10% от местата във висшето учебно заведение тази година са останали незаети  с \"традиционното намаляване на децата\". \"Новината не е, че децата са намалели и че има свободни места, а че въпреки това тази година имаме 730 кандидати повече и два пъти по-малко свободни места\", заяви той. По думите му е била погрешна политиката на държавата да се увеличава броят на студентите, защото така ще получи субсидията си. \"Не се отчиташе качеството, не се отчитаха научните резултати. Сега, когато тази тенденция се обърна, няма нужда да обсъждаме това дали децата са малко или има свободни места. По-скоро трябва да забележим, че реформата дава резултати\", посочи ректорът. По думите му проблемът не е в бройката на университетите – те дават достъп до висше образование по места, а че \"допуснахме всички университети да имат всичко – технически университет с право, химически университет с българска литература и прочие\". \"Трябва да намаляваме броя на приетите студенти там, където качеството е ниско – и това се случва вече от три години. Има критерии за прием, те са приети от Министерския съвет, свързани са с реализацията на пазара на труда, с научната продукция, 4-5 критерия са\", добави той. Ректорът на СУ смята, че е по-добре да се ограничи приемът, да се намали броят на новоприетите студенти, да има конкуренция при приемането в университета, \"както беше някога\". В коментар за отказа на Сметната палата да завери отчета на СУ Герджиков заяви, че \"през последните 5-6 години има системен проблем\". \"Част от препоръките на Сметната палата са нови, другите се повтарят – те ни притесняват\", посочи той. Според него притеснителното е не, че има нещо нередно, а че не само Сметната палата, а и ръководството на университета не може да добие представа за разходите. По думите му е имало проблем с връзката между отделните счетоводни звена и централното звено, за отстраняването на който вече работи нова електронна система, а има и персонални промени в счетоводството на университета.", "date": "2017.09.13", "title": "Общ изпит за всички университети ще даде равен старт на кандидатите, смята Анастас Герджиков"}
{"url": "http://www.dnevnik.bg/zdrave/2017/09/13/3040850_zdravnata_kasa_e_s_prerazhod_ot_nad_polovin_miliard/", "text": "Надзорният съвет на Националната здравноосигурителна каса (НЗОК) ще заседава спешно днес заради преразход от над половин милиард лева, предаде Би Ти Ви. От доклад на председателя на надзора се разбира, че има опасност да не останат пари за разплащане с аптеките, а те заплашват временно да затворят врати. Планира се част от недостига да се покрие с 340 млн. лева от резерва на касата. Тази сума ще отиде за специализирана, болнична и дентална помощ, както и за медицинските изделия. Други 100 млн. лева се планира да бъдат осигурени от по-висока събираемост на осигуровки, като с тях ще се покрият част от разходите за лекарства. Така се очаква дефицитът в НЗОК да бъде стопен до 35 милиона лева. През май управителят на касата Глинка Комитов заяви, че се очаква  дефицитът в бюджета на здравната каса да бъде  над 116 млн. лв.  в края на 2017 г. , но изрази надежда, че реалният недостиг може да бъде стопен до 30 млн. лева. През юни подуправителят на НЗОК  Димитър Петков увери, че не е необходима актуализация на бюджета  на НЗОК,  за което настояваше Българският лекарски съюз .", "date": "2017.09.13", "title": "Здравната каса е с преразход от над половин милиард лева"}
{"url": "http://www.dnevnik.bg/photos/2017/09/13/3040809_fotogaleriia_sofiia_prie_aleia_na_knigata/", "text": "Столичният булевард \"Витоша\" се превърна в \"Алея на книгата\", като от днес до 17 септември там ще се проведе книжното изложение на открито. То пристига за пета година в София, след като вече мина през Пловдив и Варна.", "date": "2017.09.13", "title": "Фотогалерия: София прие \"Алея на книгата\""}
{"url": "http://www.dnevnik.bg/sport/2017/09/13/3040808_roi_hodjsun_e_noviiat_menidjur_na_kristul_palas/", "text": "Бившият селекционер на английския национален отбор Рой Ходжсън е новият мениджър на \"Кристъл палас\". 70-годишният специалист заменя на поста Франк де Бур, който се задържа само 77 дни начело на лондонския тим. Холандецът стана първият уволнен мениджър  във Висшата лига през този сезон. Той беше освободен, след като \"орлите\" записаха четири загуби в първите си четири мача и не успяха да отбележат нито един гол. Ходжсън се завръща във Висшата лига след петгодишно прекъсване. За последно той водеше \"Уест бромич\" от началото на 2011 г. до лятото на 2012 г. След това бившият наставник на \"Ливърпул\" и \"Интер\" застана начело на английския национален отбор. В четирите години под негово ръководство \"трите лъва\" записаха 33 победи и осем загуби в 56 мача.  Той напусна тима  след шокиращото  отпадане от Исландия в осминафиналите на Евро 2016. \"Кристъл палас\" е 15-ият отбор в клубната кариера на Ходжсън след \"Халмстад\", \"Бристол сити\", \"Одеволд\", \"Йоребро\", \"Малмьо\", \"Нюшател\", \"Интер\", \"Грасхопърс\", \"Копенхаген\", \"Удинезе\", \"Викинг\", \"Фулъм\", \"Ливърпул\" и \"Уест бромич\". Освен на Англия той е бил начело на още три национални отбора - Швейцария, Обединени арабски емирства и Финландия.", "date": "2017.09.13", "title": "Рой Ходжсън е новият мениджър на \"Кристъл палас\""}
{"url": "http://www.dnevnik.bg/sviat/2017/09/13/3040892_junker_triabva_burzo_da_vkarame_bulgariia_i_rumuniia_v/", "text": "Трябва бързо да вкараме България и Румъния в Шенген, заяви председателят на Европейската комисия Жан-Клод Юнкер в годишната си реч \"За състоянието на съюза\". В оптимистично и изпълнено с планове слово той дискретно отхвърли идеята за \"Европа на две скорости\" и протегна ръка на София и Букурещ, казвайки, че е време те да влязат в зоната на свободно движение и да приемат общата валута. Юнкер отбеляза, че Европа си отдъхва от предизвикателствата на популизма и икономиката, но трябва да побърза да се възползва от кратката почивка. \"Минал съм през добро и лошо с ЕС. И никога не загубих любовта си към Европа. Няма любов без разочарования\", каза той. \"Отново има вятър в платната на Европа. Отваря ни се прозорец от възможности, но той няма да остане отворен завинаги\". Ежегодното изказване на Юнкер засяга предизвикателствата и бъдещите планове на Европейския съюз. Мандатът на сегашната комисия изтича през ноември 2019 г., а изборите за европарламент ще бъдат през май или юни 2019 г. Което означава, че сегашното слово на Юнкер е последната му възможност да тласне съюза към значими политически промени. \"Европа е от Виго до Варна, от Испания до България, трябва да диша с двата си дроба - източния и западния, иначе ще се задушим\", каза той. Юнкер покани и всички държави, които още не използват еврото, да се присъединят към общата валута, обещавайки предприсъединителни помощи. Реформи в комисията Eвропа има нужда от икономически и финансов министър, но няма нужда от създаването на нова администрация около него, той може да бъде част от комисията, предложи Юнкер. Няма нужда обаче от отделен парламент на еврозоната, категоричен бе той. Това противоречи на идеите на френския президент Еманюел Макрон, който иска зоната на общата валута да бъде ядрото на \"по-бързата Европа\", коментира \"Политико\". Ролите на председателя на комисията и председателя на Европейския съвет (сега това е Доналд Туск) трябва да се слеят в бъдеще. Това не би изисквало промяна на Договора за ЕС. Според него председателят на съвета (в който се срещат министрите и премиерите на държавите членки) няма право да заема пост в националната администрация, но няма пречка длъжностите да се слеят в една. След Брекзит Брекзит не е бъдещето на Европа, нито краят на всичко, каза той и кимна към евродепутата Найджъл Фараж: \"Скоро ЕС ще ви липсва\". На 30 март 2019 г. да се проведе среща в Сибиу, Румъния (която тогава ще председателства ЕС), за да се обсъди бъдещето на Европа след излизането на Великобритания, предложи Юнкер. Турция Присъединяването на Турция не е възможно в близкото бъдеще, каза той и призова Анкара: \"Освободете журналистите ни. Спрете да наричате държавите членки и техните лидери \"фашисти\" и \"нацисти\". Върховенството на закона Юнкер не спомена изрично държавите от Вишеградската четворка, които не желаят да приемат квотите си от мигранти, но каза, че върховенството на закона означава да се спазват решенията на Европейския съд. Преди дни институцията отхвърли жалбите на Словакия и Унгария срещу квотите, приети от Европейския съюз през септември 2015 г. Агенция по труда \"Абсурдно\" е, че Европа няма агенция, която да се грижи за стандартите на заетостта, заяви Юнкер и обеща да работи за създаването на такава институция. Търговията Комисията предлага началото на търговски преговори с Австралия и Нова Зеландия, които да бъдат финализирани в идните две години. \"Не сме наивни поддръжници на свободната търговия, Европа трябва да защити интересите си\", каза той. Комисията се надява още да приключи преговорите с Мексико и Меркосур до края на годината.", "date": "2017.09.13", "title": "Юнкер: Трябва бързо да вкараме България и Румъния в Шенген"}
{"url": "http://www.dnevnik.bg/politika/2017/09/13/3040895_deputatite_niama_da_rabotiat_na_purviia_ucheben_den/", "text": "Парламентът няма да заседава в петък заради първия учебен ден, 15 септември. Заседанието ще се проведе във вторник с идентична програма на тази, която трябваше да е в петък. Предложението бе подкрепено почти единодушно със 183 гласа \"за\", 1 \"против\" и 3 \"въздържали се\". Така парламентът ще заседава само два дни тази седмица - в сряда и четвъртък. \"При всички случаи ще бъде включен парламентарен контрол три часа. С оглед на това, което ще бъде като завършеност от парламентарните комисии днес, ще предложа утре на вашето внимание конкретна програма, която да бъде подложена на гласуване\", обясни председателят на Народното събрание Димитър Главчев. От думите му се разбра, че решението е предложение на председателския съвет и е единодушно.", "date": "2017.09.13", "title": "Депутатите няма да работят на първия учебен ден, ще отработват във вторник"}
{"url": "http://www.dnevnik.bg/biznes/2017/09/13/3040882_shefut_na_letishte_sofiia_vseki_putnik_e_prezident/", "text": "За мениджмънта на \"Летище София\" всеки пътник е президент. Това обяви пред БНР изпълнителният директор на дружеството Владимир Рапонджиев. Така той отговори на въпроса дали дружеството може да гарантира изпълнението на нужните мерки за сигурност при предстоящото председателство на България на ЕС. Случва се техника да излезе от строя, но това не нарушава високите стандарти за сигурност. Дали е председателство, или е обикновен пътник, за нас всеки е президент, обяви той. Наскоро след депутатски въпрос министърът на транспорта Ивайло Московски нареди спешна проверка на сигурността, която не откри проблеми. Нас ни проверяват и от Главната въздухоплавателна администрация, и от Европейската комисия, обобщи Рапонджиев. В отговор на въпрос той се похвали, че печалбата на дружеството е нараснала спрямо миналата година с 43%, а до края на август през летището са минали вече над 4 млн. пътници и се чакал в началото на октомври петмилионният. Така отговори на въпроса за закъснения на полети и пътници, които не се качват на борда, защото не успяват да минат през проверките.", "date": "2017.09.13", "title": "Шефът на \"Летище София\": Всеки пътник е президент"}
{"url": "http://www.dnevnik.bg/bulgaria/2017/09/13/3040905_pet_partii_izvun_parlamenta_prizovaha_deputatite_da_ne/", "text": "Пет партии, които не са парламентарно представени, призоваха депутатите да не гласуват четирима от 18-те кандидати, издигнати за членове на следващия Висши съдебен съвет (ВСС). Декларацията, подписана от \"Да, България\", ДЕОС, \"Зелените\", ДСБ и Български земеделски народен съюз, беше разпратена във вторник. Очакването беше тази седмица парламентът да избере 11 свои представители за новия състав на кадровия орган. Гласуването обаче  отпадна от програмата на Народното събрание.  Според партиите в следващия съдебен съвет не трябва да влизат номинирания от ДПС съдия  Стефан Гроздев , номинирания от ГЕРБ  Боян Магдалинчев  и двете кандидатури на Обединените патриоти -  адвокат Боян Новански  и прокурор  Йордан Стоев , който отказа да разследва Делян Пеевски. Уважаеми дами и господа народни представители, С номинациите и изслушването на кандидатите за членове на Висшия съдебен съвет от парламентарната квота този състав на Народното събрание за пореден път доказа, че е лишен от воля за реални реформи.  Стана очевидно, че водещи съображения при селекцията на издигнатите номинации не са били нито характерът, нито наличие на визия за реформи, нито заявена публична позиция в защита на върховенството на правото.  При разглеждането на номинациите парламентът наруши и буквата, и духа на закона. Правилата за работа на комисията съдържаха ред несъответствия на нормите на Закона за съдебната власт, гарантиращи задълбочена проверка на качествата на кандидатите, прозрачността и публичното участие в процедурата.  Самото изслушване на кандидатите в правна комисия беше откровен фарс. Комисията не проведе задълбочен анализ за наличието на изискуемите по конституция високи нравствени и професионални качества, каквато е основната й роля по смисъла на Закона за съдебната власт. В частност – не бяха изследвани различни индикации за поведение, нарушаващо стандартите за професионална етика, от страна на ред кандидати. Без подобна взискателна проверка депутатите не могат да упражнят правото си на избор при достатъчно висока сигурност, че гласуват за кандидати с несъмнен интегритет. Наред с това членовете на комисията не просто не проведоха дебат по възгледите за съдебната реформа на кандидатите, а често дори изобщо отказваха да поставят въпроси. Не бяха поставени и въпросите, подадени от неправителствени организации, въпреки че това е предвидено от Закона за съдебната власт. Звучи невероятно, но процедурата, организирана и проведена от Данаил Кирилов, не просто не отговаря на целта на закона и основни ангажименти за реформа на съдебната власт, но дори значително отстъпва на спазването на формалните изисквания при избора, проведен от Искра Фидосова през 2012 г. Няма никакво съмнение, че този избор няма да обслужи нито обществените очаквания за формиране на един Висш съдебен съвет, който най-сетне да проведе съдебната реформа, нито дори ще отговори на основни препоръки на Европейската комисия в рамките на Механизма за наблюдение и оценка. Ще бъде обслужен единствено интересът за възпроизводство на токсичното корупционно статукво. В общата маса кандидати без изявени способности, между които Ви се предлага да избирате, се открояват четирима, чиито биографии съдържат особени фактори за съмнение в наличието на изискуемите високи нравствени и професионални качества. Правна комисия дори не опита да обсъди и потвърди или отхвърли тези съмнения.  Става дума за:  , един от най-ярките примери за съдия, чиито решения с години ерозират общественото доверие в интегритета на съдебната власт. Обществените съмнения около него са толкова силни, че дори настоящият състав на ВСС двукратно отказа да му гласува доверие като председател на САС.  , който беше основно действащо лице в порочния модел на администриране на Върховния административен съд, породил множество скандали и съмнения за манипулиране на дела. Ясно е, че г-н Магдалинчев не може да бъде лице на реформата в съдебната власт, независимо дали едно реално проучване би потвърдило или отхвърлило съмненията, че той в много отношения наследи ролята на Венета Марковска.  , чиито връзки с бившия следовател Петър Петров (Петьо Еврото) са особено компрометиращи.   който потвърди отказа за образуване досъдебно производство по сигнала срещу Делян Пеевски, Цветан Василев, Николай Бареков и големия брой кредити към свързани лица, отпускани от вече фалиралата КТБ. Без съмнение сред останалите кандидати има твърде малко, които изобщо дават причини да бъдат подозирани, че ще се борят за реална съдебна реформа. Как иначе да си обясним фактическото преотстъпване на квотата на ОП в полза на кандидатите на ДПС и предложените шестима кандидати от страна на БСП. Със сигурност има и други неразкрити зависимости. Индикациите за лоялност на статуквото са правило. Вместо добре информиран и мотивиран избор Ви се предлага да участвате в поредния пазарлък на тъмно, който да осигури още поне пет години управление чрез корупция, зависимости и беззаконие.  Избирането обаче на някой от четиримата посочени по-горе кандидати би представлявало крещяща демонстрация за циментиране и задълбочаване на модела \"Кой\" в съдебната власт. При липсата на сериозен анализ на фактите, пораждащи съмнения в техните качества и капацитет за провеждане на реформа от страна на правната комисия, всеки депутат трябва да вземе политическо решение какво послание иска да изпрати на обществото със своето гласуване.  Ето защо Ви призоваваме да не подкрепяте гореизброените кандидати и да не превръщате очертаващия се лош избор за парламентарна квота във Висшия съдебен съвет в откровено обществено нетърпим. ПП \"Български земеделски народен съюз\" ПП \"Движение Да България\" ПП \"Демократи за силна България\" ПП \"ДЕОС\" ПП \"Зелените\"", "date": "2017.09.13", "title": "Пет партии извън парламента призоваха депутатите да не избират четирима кандидати за съдебния съвет"}
{"url": "http://www.dnevnik.bg/biznes/2017/09/13/3040909_malki_firmi_shte_mogat_da_izlizat_na_borsata_s_pari_ot/", "text": "Министерството на икономиката дава началото на ваучерна схема на обща стойност близо 4 млн. лв. за подкрепа на малките и средните предприятия да излязат на фондовата борса. Това съобщиха от ведомството след среща между заместник-министъра на икономиката Александър Манолев, изпълнителния директор и заместник-председател на съвета на директорите на Българска фондова борса Васил Големански, представители на Управляващия орган на Оперативна програма \"Иновации и конкурентоспособност\" (ОПИК) и на Изпълнителната агенция за насърчаване на малките и средните предприятия. \"Финансовата помощ ще бъде осигурена от ОПИК, като се надявам да открием процедурата през месец ноември\", каза зам.-министър Манолев. По думите му по новата схема ще може да се покриват разходи за услуги по подготовката на компаниите за емитиране на ценни книжа и първичното им предлагане на фондовата борса на стойност до 50 хил. лв. под формата на ваучер. Целта на мярката е да се осигури още една алтернатива на класическите механизми за стимулиране на конкурентоспособността на българските предприятия чрез европейски средства, а именно вече познатите грантово финансиране и инструменти за финансов инженеринг. Чрез новата процедура компаниите ще получат възможност да наберат допълнителен частен капитал на базата на реалния си потенциал за развитие, оценен от независими инвеститори, който те ще могат да използват за инвестиции в разширяване на дейността си. \"Не на последно място се очаква и положителен ефект от оптимизирането на оперативните процеси в резултат от преобразуването на предприятията в публични дружества\", подчерта Александър Манолев. Той допълва, че ако процедурата покаже, че функционира правилно, може да се удължи срокът й и да се задели допълнителен ресурс. Общият индикативен бюджет на ваучерната схема за предоставяне на услуги за емитиране на ценни книжа на капиталовите пазари възлиза на 3 911 660 лева (2 млн. евро). Финансирането по схемата ще се осъществява посредством предоставянето на ваучери на стойност 50 хил. лева, като бенефициент ще бъде Изпълнителната агенция за насърчаване на малките и средните предприятия. Те ще администрират процеса и ще набират заявления за получаване на ваучер. Работният вариант на схемата предвижда да се даде срок за кандидатстване на компаниите, като заявленията да се разглеждат по реда на постъпването им. Компаниите, които подадат заявления, след като финансовият ресурс по схемата е изчерпан, ще бъдат включени в \"резервен списък\". На одобрените предприятия ще бъде даден срок за реализиране на намерението им за излизане на фондовата борса и в случай че не го спазят, техният ваучер ще бъде пренасочен към някоя от компаниите, включени в резервния списък.", "date": "2017.09.13", "title": "Малки фирми ще могат да излизат на борсата с пари от еврофондовете"}
{"url": "http://www.dnevnik.bg/kultura/2017/09/13/3040933_slava_e_bulgarskoto_predlojenie_za_oskar_za/", "text": "Българското предложение за юбилейните 90-и награди \"Оскар\" за чуждоезичен филм е лентата \"Слава\". Това реши седемчленна комисия с председател проф. Александър Грозев, съобщиха от Националния филмов център. За номинацията от страна на България са се състезавали 10 филма, излезли на екран от 30 септември миналата година досега. На второ място в класирането на комисията е останал \"Безбог\", дебютът на Ралица Петрова, който  взе голямата награда в \"Локарно\" миналата година , а третото е поделено от три филма -  \"Воевода\" ,  \"Пеещите обувки\"  и \"Семейни реликви\". Сред предложенията са били още драмата \"Никой\", екшънът на Асен Блатечки  \"Бензин\"  и комедиите \"Летовници\", \"Секс академия: мъже\" и \"12А\". Според условията на Американската киноакадемия филмите трябва да имали премиера в родната си страна, както и комерсиални кинопрожекции поне за седем поредни дни. Това обяснява липсата на някои по-нови филми в надпреварата - като дебютиралия в Кан \"Посоки\" на Стефан Командарев, както и наличието на заглавия от по-стари години. Сценаристи и режисьори на българското предложение за \"Оскар\" за чуждоезичен филм са Кристина Грозева и Петър Вълчанов. Оператор е Крум Родригес. Актьорският състав във филма се състои от Стефан Денолюбов, Маргита Гошева, Китодар Тодоров, Милко Лазаров, Георги Стаменов, Иван Савов, Христофор Недков и др. В \"Слава\" се разказва за кантонер, който открива милиони на релсите и ги предава в полицията. Държавата го възнаграждава с нов часовник, който обаче се оказва фалшив. Пресаташето на Министерството на транспорта загубва стария му часовник модел \"Слава\", който е семейна реликва, и кантонерът се впуска в отчаяна битка да си върне старата \"Слава\" и достойнството си. Тази година работещият в Канада художник Теодор Ушев беше номиниран за \"Оскар\" за анимацията си  \"Сляпата Вайша\"  по едноименния разказ на Георги Господинов. Той обаче не успя да спечели ценната награда.", "date": "2017.09.13", "title": "\"Слава\" е българското предложение за \"Оскар\" за чуждоезичен филм (допълнена)"}
{"url": "http://www.dnevnik.bg/regioni/2017/09/13/3040939_pojar_v_smetishteto_na_simitli_zatrudniava_dvijenieto/", "text": "Пожар е избухнал в сметището на Симитли тази сутрин. БНР информира, че на мястото са изпратени огнеборци от Благоевград, пожарни автомобили и тежка техника. Димът затруднява движението по главния път Е-79, съобщи агенция \"Фокус\". Образувало се е задръстване. От регионалната служба \"Пожарна безопасност и защита на населението\" призовават шофьорите да се движат с повишено внимание в района.", "date": "2017.09.13", "title": "Пожар в сметището на Симитли затруднява движението по път Е-79"}
{"url": "http://www.dnevnik.bg/biznes/2017/09/13/3040930_hotelite_otchitat_107_rust_na_prihodite_prez_juli/", "text": "Приходите от нощувки през юли достигат 317 млн. лв., или с 10.7% повече в сравнение с юли 2016 година, отчита Националният статистически институт. Регистрирано е увеличение на приходите както от чужди граждани - с 13%, така и от български - с 0.5%. Данните показват, че почти няма промяна в броя на българите, отседнали в български хотели през месеца. Те са с едва 0.2% спрямо година по-рано. При чужденците ръстът е 9%. През месеца общо 1.219 млн. души са отседнали в местата за настаняване, от които 456 хил. българи. Те са останали средно за по 3.3 нощувки. Чуждите граждани са 762.9 хил., като 62.6% са нощували в хотели с 4 и 5 звезди и са реализирали средно 5.8 нощувки. Общата заетост на леглата в местата за настаняване през юли е 62.8%, като се увеличава с 2.3 процентни пункта в сравнение с юли 2016 година. Най-висока е заетостта на леглата в хотелите с 4 и 5 звезди - 77.5%, следвани от местата за настаняване с 3 звезди - 61.4%, и с 1 и 2 звезди - 43.4%. През месеца са функционирали общо 3114 места за настаняване с над 10 легла, което е ръст с 1.1% спрямо година по-рано. Общият брой на нощувките е 6009.5 хил., или с 4.8% повече в сравнение със същия месец на предходната година, като най-голямо увеличение на нощувките (с 6.9%) се наблюдава в местата за настаняване с 4 и 5 звезди. В тях са реализирани 61.9% от общия брой нощувки на чужди граждани и 23.2% - на българи. В местата за настаняване с 3 звезди са осъществени 27% от нощувките на чужди граждани и 27.3% на българи, докато в останалите места за настаняване (с 1 и 2 звезди) те са съответно 11.1 и 49.5%.", "date": "2017.09.13", "title": "Хотелите отчитат 10.7% ръст на приходите през юли"}
{"url": "http://www.dnevnik.bg/sport/2017/09/13/3040912_fotogaleriia_cvetana_pironkova_na_30/", "text": "Една от най-успешните български тенисистки - Цветана Пиронкова, навърши днес 30 години.", "date": "2017.09.13", "title": "Фотогалерия: Цветана Пиронкова на 30"}
{"url": "http://www.dnevnik.bg/sviat/2017/09/13/3040983_semeistvo_zagina_v_kratera_na_vulkan_krai_neapol/", "text": "Семейство и 12-годишният им син загинаха в кратера на вулкана Солфатара край Неапол, съобщи италианската полиция, цитирана от вестник \"Ла Република\". По предварителни данни тримата, пристигнали от провинция Венето, са загинали от задушаване с вулканични газове, а конкретната причина ще бъде установена от съдебен медик. Полицията съобщава, че детето пропаднало в пукнатина, която се е отворила неотдавна в зоната на кратера, забранена за туристи. Родителите, които са на 42 и 45 години, опитали да го спасят, задушили са се и също са паднали вътре. Трагедията се е разиграла през очите на 7-годишния син на семейството. Детето е прието от социалните служби, за да бъде предадено на роднини. Кметът на близкото градче Поцуоли обеща специална комисия да огледа дали туристическите места около Солфатара са безопасни. Според \"Ла Република\" е възможно пукнатината да се е отворила от неотдавнашните поройни дъждове, които преминаха над страната.", "date": "2017.09.13", "title": "Семейство загина в кратера на вулкан край Неапол"}
{"url": "http://www.dnevnik.bg/sviat/2017/09/13/3040324_merkel_niama_da_zamrazi_vsichki_orujeini_dostavki_za/", "text": "Германският канцлер Ангела Меркел смекчи позицията си спрямо износа на оръжия за Турция, заявявайки, че Берлин ще наложи ограничения само на някои видове оръжия. По-рано външният министър  Зигмар Габриел  бе обявил замразяване на всички големи доставки към Анкара заради нарушаването на правата на човека и влошените дипломатически отношения. Берлин ще решава поотделно за всяка доставка, каза Меркел пред телевизия NDR. \"Продължаваме да участваме и в съвместната  борба срещу \"Ислямска държава\" , каза канцлерът. Отношенията на двете страни, които са партньорки в НАТО, се влошиха, след като президентът Реджеп Ердоган започна жестоки гонения на политическите си опоненти след проваления  опит за преврат  миналата година. Германия критикува масовите арести, отказа да изпълни искания на Анкара за  екстрадиция на лица,  обвинени за участие в пуча, и настоява десетина германци от турски произход, задържани в Турция,  да бъдат освободени . Този месец Меркел заяви, че ще поиска  преговорите за членство на Турция  в ЕС да бъдат прекратени. Берлин обмисля да добави Анкара в страните, които са високорискови за агентите на разузнаването, полицаите и военните, писа в. \"Зюддойче цайтунг\". В този списък има 26 държави, сред които Китай, Русия, Пакистан и Северна Корея. Меркел не обясни в детайли по какви критерии ще се решава дали  доставките на оръжия за Турция  да бъдат изпълнени, но от икономическото министерство уточниха, че ще се оценява дали те ще бъдат използвани за репресии. Сделките са намалели значително в сравнение с миналата година. Между януари и август т.г. Анкара е получила доставки на стойност около 25 млн. евро в сравнение с 69 млн. евро за същия период през 2016 г.", "date": "2017.09.13", "title": "Меркел няма да замрази всички оръжейни доставки за Турция"}
{"url": "http://www.dnevnik.bg/politika/2017/09/13/3041001_parlamentut_othvurli_ideiata_na_bsp_za_kvoti_za/", "text": "Парламентът отхвърли на първо четене предложението на БСП за промени в Закона за храните, с които да се въведат квоти за български храни в големите супермаркети. Предложението на социалистите  бе минималното количество за български продукти да бъде: 51% за пресни плодове и зеленчуци; 70% за мляко и млечни продукти; 25% месо и месни продукти; 50% за пилешко месо и продукти; 75% за вино и спиртни напитки. Предвиждаше се тези квоти да бъдат задължителни за търговските обекти или вериги с годишен оборот над 2 млн. лева. Законопроектът бе отхвърлен, след като \"за\" гласуваха 102 депутати от \"БСП за България\", ДПС и \"Воля\", \"против\" бяха 19, а 90 се въздържаха, предаде БТА. От БСП защитаваха предложението  си с аргумента, че новата регулация ще даде на българските производители равен шанс пред вносителите, голяма част от които се произвеждат в страни със значително по-високи субсидии. В становище по законопроекта обаче Министерството на земеделието и храните посочва, че държавите от ЕС не могат да приемат или запазват национални мерки, които създават пречки пред свободното движение на стоки, включително да не водят до дискриминация по отношение на храни от други страни членки. От ведомството изтъкват, че е разработен проект на нов Закон за храните, който е в процес на нотификация от ЕС. Председателят на икономическата комисия в Народното събрание Петър Кънев (БСП) каза в зала, че законопроектът не е идеален, но призова да бъде приет и след това да бъде обединен с бъдещия законопроект на правителството. \"По този законопроект имате  отрицателни становища от всички възможни институции , включително и от браншовите организации\", заяви Делян Добрев от ГЕРБ, като посочи, че никой в пленарната зала не е против българските производители. Той даде пример със становище на месопреработвателите, че не се произвежда толкова българско месо, колкото БСП залага като квота. \"Министерството и браншовите организации ви казват, че законопроектът ви ще доведе до дефицит на стоки и по-високи цени\", каза още Добрев.", "date": "2017.09.13", "title": "Парламентът отхвърли идеята на БСП за квоти за български стоки в големите супермаркети"}
{"url": "http://www.dnevnik.bg/razvlechenie/2017/09/13/3041018_premierata_na_mejduzvezdni_voini_epizod_ix_se_otlaga/", "text": "\"Дисни\" отложи за 20 декември 2019 г. премиерата на \"Междузвездни войни: Епизод IX\", след като Джей Джей Ейбрамс пое режисурата на филма, съобщава БТА. Първоначалната дата за събитието беше 24 май същата година, но миналата седмица режисьорът  Колин Тревъроу обяви, че напуска  заради творчески различия с компанията \"Лукасфилм\", която преди 5 години беше купена от \"Дисни\". Джей Джей Ейбрамс е приел да режисира филма и да бъде съавтор на сценария заедно с Крис Терио, който спечели награда \"Оскар\" за адаптирането на \"Арго\". Ейбрамс получи положителни отзиви за режисурата си на \"Междузвездни войни: Силата се пробужда\". Освен много нови фенове филмът му спечели и над 2 млрд. долара. През декември тази година по екраните ще излезе вторият филм от новата трилогия на космическата сага - \"Последните джедаи\".", "date": "2017.09.13", "title": "Премиерата на \"Междузвездни войни: Епизод IX\" се отлага заради смяната на режисьора"}
{"url": "http://www.dnevnik.bg/sviat/2017/09/13/3041017_evrodeputatite_odobriha_finansiraneto_na_bezplaten/", "text": "Европейският парламент одобри разпространението на безплатен безжичен интернет на хиляди обществени места. Резолюцията беше приета с 582 гласа \"за\" срещу 98 \"против\", 9 \"въздържал се\". Общият бюджет на инициативата е 120 милиона евро. През следващите 3 години схемата Wifi4EU \"ще осигури достъп до интернет на жителите и посетителите на над 8 хиляди местни общности в целия ЕС\", заяви комисарят Мария Габриел. Достъпът до мрежата ще бъде опростен - след първоначална регистрация потребителите ще могат автоматично да се свързват към всяка точка за достъп WiFi4EU в Европа. Инициативата ще е отворена и към нея ще могат да се присъединяват и съществуващи до момента обществени мрежи. \"Тази инициатива слага силен акцент и върху съдържанието. Ние искаме да насърчим развитието на все повече и по-добри цифрови услуги в различни сфери на дейност, като например онлайн туризма, електронното здравеопазване и електронното правителство.\" Мария Габриел  допълни, че е изключително важно да има баланс в географското разпределение на финансирането. Ще бъде заложен принципът \"първи дошъл, първи обслужен\", т.е. първите общини, подали заявление за финансиране на безплатен wifi достъп, ще са и първите, които ще получат своите ваучери. Самите общински администрации ще преценят къде на територията им ще се предоставя безплатният интернет - обществена библиотека, кметство, центрове за местни грижи, площади, паркове и други. \"Надяваме се да бъдем в състояние да предоставим първите хиляда ваучера на европейските общини в началото на 2018 година\", заяви комисарят Мария Габриел. Условия за участие За да имат право да участват, обществените органи трябва да покрият разходите за най-малко три години и да предложат на потребителите безплатен, леснодостъпен и безопасен интернет достъп. В допълнение към това финансирането от ЕС може да се ползва само ако се изключи търговската реклама и събирането на лични данни за търговски цели. Проекти, които дублират подобни частни или обществени схеми в същия район, няма да могат да получат финансова подкрепа.", "date": "2017.09.13", "title": "Евродепутатите одобриха финансирането на безплатен интернет в хиляди села и градове"}
{"url": "http://www.dnevnik.bg/detski_dnevnik/2017/09/13/3039615_za_miastoto_im_v_uchilishte_i_oshte_lekcii_za/", "text": "За мястото на родителите в училище ще разкаже психологът Яна Алексиева от \"Асоциация родители\" по време на поредното издание на \" Мини Академия за родители \", съобщиха от там. За изучаването на чужд език, кога е подходящият момент за това и защо всяко забавяне може да да доведе до нежелание от страна на детето да учи чужд език на по-късен етап - лекция на Албена Захманова от \"Хелен Дорон\". За справянето с тревогата или безпокойството и преживяването им в различни периоди от живота. Защо е важно родителите да се отнасят с внимание към това и кога има място за притеснение ще разкаже д-р Милушева. Понятието \"хиперактивно дете\" все по-често се използва от много родители. Какво обаче се крие зад термина и кога наистина говорим за състояние от този тип - лекция на Нели Стефанова. Лидерските умения у децата вървят ръка за ръка с добро самочувствие и помагат за разрешаването на проблеми, работа в екип и чувство за отговорност. Как обаче да помогнем на детето да развие такива умения у дома чрез приказки и игра? Примери и практични идеи от Сандра Роменска. Всички родители са поканени на лекциите на 16 септември от 9.30 часа на етаж 2 (конферентната зала) на Bulgaria Mall. Входът е свободен, но тъй като местата на залата са ограничени, е добре да се направи  предварителна регистрация . ", "date": "2017.09.13", "title": "За мястото им в училище и още лекции за родителите"}
{"url": "http://www.dnevnik.bg/skorost/2017/09/13/3041026_muj_e_osuden_na_5_meseca_zatvor_za_shofirane_sled/", "text": "Млад мъж е осъден на 5 месеца лишаване от свобода при първоначален строг режим за шофиране без свидетелство за управление на моторно превозно средство. До решението се е стигнало, след като мъжът е сключил споразумение с районната прокуратура в Бяла Слатина, съобщиха от прокуратурата. Мъжът, който е на 24 години, е бил спрян на 18 май в село Търнак зад волана на лек автомобил \"Ауди А4\". Той шофирал, въпреки че е бил в срок на изтърпяване на принудителна административна мярка за временно отнемане на свидетелството му за управление на МПС. За подобно нарушение Наказателният кодекс предвижда затвор до 3 години и с глоба от 200 до 1000 лева. От началото на тази година влязоха в сила  промени в Закона за движение по пътищата , които предвиждат по-сериозни санкции за шофьорите нарушители. Със закона се  завишиха сериозно глобите за различни нарушения  като превишена скорост.", "date": "2017.09.13", "title": "Мъж е осъден на 5 месеца затвор за шофиране след отнемане на книжката му"}
{"url": "http://www.dnevnik.bg/detski_dnevnik/2017/09/13/3041019_osem_medala_specheliha_bulgarskite_mladeji_na/", "text": "За очакван успех за България и златен медал за Мартин Копчев от Габрово на първата Европейска младежка олимпиада по информатика, на която София е домакин от 7 до 13 септември, съобщиха организаторите. Българските ученици спечелиха още два сребърни (за Константин Каменов от София и Захари Маринов от Плевен от първия български отбор и за Марин Йорданов от Шумен, Добрин Башев от Габрово и Андон Тодоров от Благоевград от втория български отбор) и два бронзови медала (Георги Петков от Варна от първия български отбор и Виктор Кожухаров от Русе от втория български отбор). На церемония снощи в аулата на Софийския университет \"Св. Климент Охридски\" бяха връчени 8 златни, 14 сребърни и 22 бронзови медала на най-талантливите млади състезатели по информатика от 22-те държави, членки на Съвета на Европа, които се включиха в надпреварата. За да поздравят победителите, на церемонията присъстваха ректорът на СУ проф. Анастас Герджиков, вицепремиерът Томислав Дончев, президентът Росен Плевнелиев, президентът на eJOI проф. Красимир Манев. Мартин Копчев е сребърен медалист от XXI Младежка балканска олимпиада по математика за деца до 15.5 г. и има златен медал от Сингапурската международна математическа олимпиада на предизвикателствата - SIMOC 2016 г. Още от четвърти клас започва да печели отличия на математически турнири и е вписан в Почетната книга \"Дарования и постижения\" на Габрово. Първенец по брой точки и златен медалист от eJOI е Николоз Биркадзе от Грузия. Със злато бяха отличени още Крешимир Нежма от Хърватия, София Мелнюк от Украйна, Матей Минка от Румъния и състезателите от отбора на Русия Егор Лифар и Александър Шековцов. Освен петимата български състезатели сребърни медали заслужиха още Даниил Осташев, Назарий Денха и Максим Никитенко от Украйна, Тибериу-Йоан Мушат, Георге-Александру Репеану и Матех-Михай Мирица от Румъния, Теймураз Толорая и Йоане Капанадзе от Грузия, Федор Куянов от Русия, Анастасиос Панагопулос от Гърция, Хараламбос Георгиу от Кипър и Патрик Павич от Хърватия. Бронзови медалисти от eJOI освен българските състезатели станаха още Дориян Лендвай и Юджин Бошняк от Хърватия, Еруин Денг и Грегоар льо Кор от Франция, Миколай Волински, Миколай Булге, Доминик Возезак и Кшиштов Олечничак от отбора на Полша, Самвел Андреасян от Армения, Абуталиб Намазов от Азербайджан, Виктор Мелинсеану от Молдова, Андрес Алуметс от Естония, Георги Кобакиа от Грузия, Велико Радич и Алекса Миликович от Сърбия, Адмир Затега от Босна и Херцеговина, Дариян Шекеров от Македония, Евангелос Пипис от Гърция, Анна Лили Хорват и Марсел Балаш Ковач от Унгария, Панайотис Катсимикос от Гърция и Христос Фалас от Кипър. Русия ще бъде следващата страна, домакин на олимпиадата eJOI.", "date": "2017.09.13", "title": "Осем медала спечелиха българските младежи на Европейската олимпиада по информатика"}
{"url": "http://www.dnevnik.bg/biznes/2017/09/13/3040989_uvelichavat_se_bulgarskite_firmi_v_top_500_v_regiona/", "text": "С едно повече през тази година български предприятия попадат в класацията на Coface CEE Top 500 за най-големите компании в Централна и Източна Европа (ЦИЕ). Сред общо 18 дружества държавният Български енергиен холдинг заема най-предна позиция - 25-а. Традиционно в челните позиции на класацията доминират компании с дейност в петролния, автомобилния и енергийния сектор. За поредна година полският петролен гигант PKN Orlen оглавява подреждането, съобщава в днешния си брой  \"Капитал Daily\" . Полша остава и държавата с най-много представители в топ 500 – в тазгодишното издание на класацията влизат 168 компании от страната, чиито общи обороти са се увеличили с 3.3% през 2016 г. Общо за региона приходите на водещите 500 компании са се свили с 0.6%, като спадовете са най-отчетливи при машиностроенето (-59.1%), енергетиката (-7.3%), металите (-6.4%) и горивата (-5.4%). Понижението на печалбите на топ 500 пък е с 3.1%. Междувременно съживяването на пазара на труда в региона и свързаното с него растящо потребление са фактори и за повишеното търсене на автомобили, което подкрепя и резултатите на автопроизводителите, много от които имат мощности в региона. Така през 2016 г. представителите на сектора вече заемат 20% от 500-те места в класацията в сравнение със 17% година по-рано. Сред 18-те български компании, които намират място в групата на 500-те корпоративни лидера в региона, се наблюдава силно присъствие на представители на секторите на енергетиката и горивата – тук са например двете дружества на руския петролен гигант \"Лукойл\" (рафинерията в Бургас и търговецът \"Лукойл България\"), които традиционно са в челната тройка на едрия бизнес в страната, държавните НЕК, \"АЕЦ Козлодуй\" и \"Булгаргаз\", \"ЧЕЗ електро\", \"ОМВ България\", търговецът на горива \"Сакса\" и русенският завод за биодизел \"Астра биоплант\", който е сред най-динамично растящите български компании за 2016 г. В Coface CEE Top 500 попадат още медодобивният завод \"Аурубис\", веригата магазини \"Кауфланд\", компанията \"Адванс пропъртис\", която обединява голяма част от бизнеса на братята Кирил и Георги Домусчиеви, както и друго от дружествата им – фармацевтичното \"Хювефарма\", което влиза за пръв път в топ 500. Групата от 18 се допълва от още една фармацевтична компания – \"Софарма\", търговецът на цигари \"Дафна груп\" (\"Табако трейд\") и дистрибуторът на цигари \"Експрес логистика и дистрибуция\", както и телекомът БТК. Общите приходи на 18-те български дружества са се свили със 7.07% до 16.7 млрд. евро, а печалбата им намалява с 8.71% до 287 млн. евро. Движението надолу в оборотите обаче е заради ниските цени на горивата и металите.", "date": "2017.09.13", "title": "Увеличават се българските фирми в топ 500 в региона"}
{"url": "http://www.dnevnik.bg/politika/2017/09/13/3041045_deputatite_vliazoha_v_ojestochen_spor_dali_rusiia_e/", "text": "Докладът за националната сигурност, в който  Русия е определена като външна заплаха за България  предизвика спорове и скандали в кулоарите на парламента. Документът бе приет от правителството и тази седмица ще бъде дискутиран в парламентарните комисии, преди да бъде гласуван в зала. Според БСП документът е \"поредната неадекватност на правителството\", а Станислав Стоилов от \"Обединени патриоти\" (Атака) го определи като \"натовска глупост\". Според някои медии документът щял да доведе до скандал и противопоставяне с Русия. Текстовете на Доклада за състоянието на националната сигурност по никакъв начин не създават предпоставка за противопоставяне, коментира председателят на ГЕРБ в парламента Цветан Цветанов. \"Това, което мога да заявя категорично, е, че сме удовлетворени от това, че се назовават нещата с истинските им имена. Може би повече се вади като контекст от написаното, отколкото цялото формулиране на всички тези текстове, за които ме питате да направя коментар. Разбира се, че в доклада има за анексирането на Крим, за изострените отношения между ЕС, Русия, НАТО и за информационната война, която се води, а тя винаги е свързана и с предпоставките за много фалшиви новини\", каза Цветанов. Той призова репортери и депутати да се запознаят с текстовете на доклада. Цветанов напомни за това, което се случи в изборите в САЩ, във Франция, президентската кампания в България. \"Знаете, че имаше много фалшиви новини, добре планирана кампания за дискредитирането на ЕС и едва ли не, че той е вреден за България и стратегическото партньорство със САЩ е вредно за ЕС\", каза още Цветанов. Засиленото военно присъствие на Русия в Черноморския басейн и нарастването на военните сили на Руската федерация представляват несъмнено нещо тревожно спрямо българската национална сигурност, каза депутатът от \"Обединени патриоти\" (ВМРО) Милен Михов. Според него докладът в частта за Русия много откровено и вярно отразява заплахите за националната сигурност, които съществуват в региона, и фактора Русия в тази посока. Михов смята, че изострените отношения между ЕС, НАТО и Русия не могат до доведат до друг извод освен нарастване на заплахата към националната сигурност. \"В доклада се казва ясно за засилените опити на Русия да формира сфери на влияние, включително и в България, чрез различни икономически, политически и културни средства\", заяви Михов. Той добави, че тези факти обективно отразяват реалността и не можем да си затваряме очите пред тези заплахи. \"Не става въпрос за оценка на събитията през русофилство и русофобство, а за оценка на реални военни и икономически заплахи към националната сигурност\", каза още Михов и уточни, че в България НАТО има далеч по-малко присъствие, отколкото Русия в Черноморския басейн. \"Подчертавам, че никой от \"Обединени патриоти\", нито от нашите партньори, не е поставял под съмнение добрите отношения с Русия. Такъв извод не е произтичал от доклада\", заяви още той. \"Не вярвам констатациите в доклада да утежнят отношенията между България и Русия. Това, което ще стане, е, че за пореден път ще покажем неадекватност\", каза зам.-председателят на БСП в парламента Антон Кутев. \"Няма истини, които премълчаваме. Въпросът е в поставянето на ясни основи на отношения. Не съм убеден, че в момента те са равностойни между България и Русия. Ние прекалено далеч стигаме с констатациите\", обясни Антон Кутев. Според него това, че поддържаме и бихме могли да поддържаме добри отношение с Москва, не значи, че се отказваме от евроатлантическата посока на България и можело да бъдем мост на тези световни сили с Русия. \"Чудесен доклад, който най-накрая посочи един от големите проблеми на България – хибридната война\", коментира депутатът от ГЕРБ Антон Тодоров. Той даде пример, че в един от докладите на Софийския градски съд преди няколко месеца са публикувани имената, наказателните дела и разрешенията за СРС, които ДАНС е искала от съда за изпълняване на законни СРС-та спрямо руски търговски представители и други представители на руската федерация.", "date": "2017.09.13", "title": "Депутатите влязоха в ожесточен спор дали Русия е заплаха за националната сигурност"}
{"url": "http://www.dnevnik.bg/bulgaria/2017/09/13/3041051_internatut_za_momicheta_v_dragodanovo_shte_bude_zakrit/", "text": "Интернатът за момичета в Драгоданово ще бъде закрит от началото на новата учебна година, съобщават от образователното министерство. Ангажиментът за това беше поет от Министерството на образованието и науката в края на май тази година. На всички 37 деца в него е била изготвена индивидуална оценка. За три от децата срокът на корекционно-възпитателната мярка е изтекъл, шест са с прекратен престой поради добро поведение, други шест са предложени за реинтегриране в семейна среда, пет ще бъдат настанени в Център за настаняване от семеен тип. Тринадесет деца са пренасочени към Социално-педагогическия интернат в с. Варненци, а за други две, за които е установено, че през периода са извършили нови противоправни деяния, е направено предложение от местните комисии за борба срещу противообществените прояви на малолетните и непълнолетните за промяна на възпитателната мярка \"настаняване във Възпитателно училище-интернат (ВУИ)\", \"Едно от децата е обявено за общодържавно издирване и не може да бъде открито на територията на страната до този момент. Търси се решение и за последното останало в Драгоданово дете, чиято индивидуална оценка е изключително специфична, тъй като изисква едновременно предоставяне на интегрирани медико-социално и образователни услуги заедно с корекционно-възпитателни\", пишат от министерството.", "date": "2017.09.13", "title": "Интернатът за момичета в Драгоданово ще бъде закрит"}
{"url": "http://www.dnevnik.bg/skorost/2017/09/13/3040124_budeshtiiat_gradski_avtomobil_na_honda_shte_e/", "text": "\"Хонда\" представи на открития вчера автосалон във Франкфурт нов електрически модел, на базата на който ще се появи сериен автомобил около 2019 година. Както подсказва и името на \"Ърбан ИВ концепт\", колата е предназначена основно за градска употреба. Автомобилът е изграден върху напълно нова платформа и демонстрира насоките, в които ще поемат технологиите и дизайнът в бъдещ сериен електрически модел на \"Хонда\". Президент и изпълнителен директор на \"Хонда мотор\" Такахиро Хачиго подчерта при представянето на колата, че това не е модел от далечното бъдеще, а производствената версия ще бъде в Европа през 2019 година. \"Хонда Ърбан ИВ концепт\" е с 10 см по-къса от \"Джаз\", тоест колата е дълга 3.90 метра. В салона има място за четирима пътници на два реда седалки. Моделът разкрива виждането на компанията за свят, където мобилността и всекидневният живот са неразривно свързани. Автоматизираният мрежови асистент на \"Хонда\" функционира като личен асистент. Той разпознава емоциите, които шофьорът влага в действията си. Асистентът събира и анализира данните, натрупани от предишните реакции на човека зад волана, за да осъществява нови избори и да дава препоръки. Стратегията на \"Хонда\", представена през 2017 г. на салона в Женева, включва разработването на специална платформа за електромобили. Ключови части от разработването на агрегати ще включват олекотен пакет от високодебитни акумулатори, интегрирано управление на отоплението и еволюция в предаването на енергия – едновременно от и към автомобила.", "date": "2017.09.13", "title": "Бъдещият градски автомобил на \"Хонда\" ще е електрически"}
{"url": "http://www.dnevnik.bg/evropa/2017/09/13/3041007_junker_predloji_finansov_i_tehnicheski_instrument_za/", "text": "Държавите - членки на Европейския съюз, които в момента не са част от еврозоната, трябва да имат достъп до предприсъединителен инструмент с техническа и финансова помощ, който да улесни приемането на единната европейска валута. Това предложение направи председателят на Европейската комисия Жан-Клод Юнкер в годишната си реч \"За състоянието на съюза\". \"Страните членки, които искат да се присъединят към еврозоната, трябва да могат да го направят. Затова предлагам създаването на инструмент за присъединяване към еврото (който да) предлага техническа и дори финансова помощ\", каза председателят по време на речта в Европейския парламент, без да влезе в подробности за предложението си. \"Ако искаме еврото да обединява, а не да разделя континента ни, тогава трябва да бъде нещо повече от валутата на избрана група страни. Еврото е предвидено като единната валута на Европейския съюз като цяло. Всички освен две от нашите страни членки могат и имат задължението да се присъединят към еврозоната, след като изпълнят всички условия\", припомни Юнкер пред евродепутатите, имайки предвид напускащата съюза Великобритания и Дания, които получиха право на изключение през 1992 г. Политически колебания След като Великобритания напусне съюза, само осем държави членки, които формират около 15 на сто от европейския брутен вътрешен продукт, ще са извън еврозоната. Според \"Ройтерс\" обаче страни като Полша и Швеция, които все още не са приели единната валута, вероятно ще бъдат предпазливи за подобни стъпки. Чехия вече обяви, че е  обсъждана  идеята да получи статут на наблюдател в еврозоната, но най-популярната в момента партия, която се очаква да спечели парламентарните избори другия месец,  отхвърли  членството като краткосрочна цел. Към настоящия момент Европейският съюз предлага преприсъединителни механизми само за страните, които са на кандидат-членки или предстои да получат такъв статут - Албания, Босна и Херцеговина, Македония, Косово и Турция. В средствата, разпределяни чрез тези инструменти (IPA и IPA II), няма перо, специфично предназначено за прехода към приемане на единната валута и влизане в еврозоната. От друга страна, някои от въпросните държави - като Черна гора и Косово, използват еврото, без да са част от зоната. Разногласия с Макрон Предложенията на Юнкер, изглежда, са в пряк сблъсък с визията на френския президент Еманюел Макрон за бъдещето на единната валута, отбеляза \"Политико\". За последния еврозоната трябва да е в центъра на по-бързата интеграция на част от страните членки, докато председателят на ЕК твърди, че интеграционните процеси трябва да останат в ръцете на сегашните институции. Някои от идеите на Макрон получиха предпазливото  одобрение на Германия , но на други Берлин оказва съпротива. Френски дипломатически източник междувременно обяви за \"Ройтерс\", че на 26 септември - два дни след федералните избори в Германия - Макрон ще представи по-подробните си предложения за реформа на еврозоната. Макрон неколкократно е заявявал, че иска еврозоната да върви към много по-тясна интеграция от останалите членки, да има собствен парламент, бюджет и финансов министър. Юнкер обаче отхвърли идеята за \"Европа на две скорости\" в речта си и призова към бърза интеграция  и на България и Румъния  в общото шенгенско пространство и в еврозоната. За него най-доброто решение е еврозоната да е значително перо в общия бюджет на ЕС под контрола на европарламента.", "date": "2017.09.13", "title": "Юнкер предложи финансов и технически инструмент за влизане в еврозоната"}
{"url": "http://www.dnevnik.bg/sport/2017/09/13/3041054_kubrat_pulev_viarva_che_shte_nokautira_djoshua_video/", "text": "Кубрат Пулев изрази увереност, че може да нокаутира Антъни Джошуа.  Българинът и англичанинът ще премерят сили на 28 октомври  на стадион \"Милениум\" в Кардиф в битка за световните титли на Mеждунарoдната боксова федерация (IBF), Международната боксова организация (IBO) и Световната боксова асоциация (WBA). \"Да вярвам\", заяви неколкократно Пулев в интервю за iFL TV, попитан дали вярва, че ще нокаутира Джошуа. След това добави: \"Вярвам, че ще спечеля. Не знам по какъв начин точно, но вярвам, че ще спечеля.\" Той допълни, че се чувства отлично. \"След месец и няколко дни смятам да се чувствам още по-добре, в топ форма и готов за бой\", каза още българинът, който има 25 победи в 26 мача като професионалист. Джошуа ще заложи и трите си титли срещу Пулев, за когото това ще бъде втори шанс да стане световен шампион. Първият беше на 15 октомври 2014 г., когато беше нокаутиран в петия рунд от Владимир Кличко. Според промотъра на Джошуа Един Хърн предстоящият двубой е поставил рекорд по най-бързо продадено спортно събитие на стадион. 70 000 билета бяха купени в първия ден от пускането им в продажба. В края на интервюто репортерът на iFL TV обеща да научи поне две изречения на български език. Пулев отговори: \"Две са много малко. Нали виждате, аз знам толкова много думи на английски.\" И добави: \"Знам три-четири езика - руски, български, немски и малко английски, но повече, отколкото ти знаеш български.\"", "date": "2017.09.13", "title": "Кубрат Пулев вярва, че ще нокаутира Джошуа (видео)"}
{"url": "http://www.dnevnik.bg/biznes/2017/09/13/3041047_komisiiata_za_potrebitelite_preporucha/", "text": "Комисията за защита на потребителите е изпратила препоръки на автомобилни застрахователи за отстраняване на още неравноправни клаузи, с които се правят опити за неоснователно изискване на документи или за съкращаване на нормативно установени срокове за информиране на търговеца при настъпване на застрахователно събитие. Това съобщи председателят Димитър Маргаритов пред БНР. Неотдавна стана ясно, че комисията е приела за неравноправна клауза уговорката на застрахователя за отпадане на обезщетението при кражба на автомобила, ако талонът за него е бил оставен вътре. Той разказа, че въпросните клаузи излишно създават затруднения пред потребителите. Например принуждават ги да представят огромни количества документи, част от които ги има и при самия застраховател. Или в общите условия се казва \"незабавно да уведоми\" при настъпване на застрахователно събитие. \"Какво означава незабавно – твърде субективна е преценката за това дали незабавно е след една минута, след пет секунди, след два часа. В Кодекса за застраховането е посочено, че не е необходимо представянето на налични при застрахователя документи, както и че срокът за уведомяване при настъпване на застрахователно събитие не може да е по-кратък от три работни дни от узнаването за него\", поясни Маргаритов. Той коментира, че целта на подобни уговорки е търговецът да се освободи от отговорност, ако потребителят не представи тези документи. Председателят допълни, че те не се отличават от установявани в предходни периоди и в други сегменти от пазара опити за поставяне на потребителя в неравностойно положение спрямо търговеца. Маргаритов коментира и установените от комисията нарушения в договори за посредничество при покупка на недвижими имоти. Такъв случай е, че купувач на имот в сграда, в която е воден на оглед от брокер, но не се е спрял на огледаното жилище, дължи възнаграждение на брокера. \"Това беше нещо абсурдно, което ние изчистихме. И други случаи, в които заплащате някаква сума, без да получите насреща нещо конкретно, а само за това, че сме влезли във взаимоотношение с тази фирма. Много важно е, когато се предоставя такава услуга, заплащане да се получава само когато нещо реално е свършено, а не да си запазваме правото да получим някакви пари само затова, че в София има жилищни сгради\", обяснява Маргаритов, цитиран от пресцентъра си. \"Нашите усилия са съсредоточени върху това да изчистим общите условия от неравноправни клаузи, за да може потребителят да е спокоен, че няма да бъде натоварван излишно със задължения, които не би трябвало да му бъдат вменени, и че ще може да бъде удовлетворена неговата претенция без излишни пречки\", обобщи Маргаритов.", "date": "2017.09.13", "title": "Комисията за потребителите препоръча застрахователите да не искат купища документи"}
{"url": "http://www.dnevnik.bg/bulgaria/2017/09/13/3041043_pravosudie_za_vseki_poiska_prezidentut_radev_da_ne/", "text": "Инициативата \"Правосъдие за всеки\" иска президентът Румен Радев да не подписва указа за избора на Георги Чолаков за председател на Върховния административен съд, който контролира всички актове на властта, и да върне двете издигнати кандидатури за ново обсъждане и гласуване от новия състав на Висшия съдебен съвет (ВСС), \"както е редно\". В понеделник съдебният съвет с 20 гласа \"за\" подкрепи номинацията на Чолаков, зад когото застана сегашният шеф на съда Георги Колев. Чолаков бе подкрепен и от колегите си съдии. Другата номинация бе на Соня Янкулова, издигната от трима членове на съвета, които са от т.нар. малцинство. Тя също събра, макар и по-малка подкрепа сред колегите си. Янкулова получи пет гласа. \"В понеделник ръководният орган на съдебната власт завърши една непрозрачна, немотивирана и изпълнена с огромно съмнение за външен натиск процедура по избора на председател на Върховния административен съд - най-важният съд в страната от гледна точка на гарантиране на гражданските права от властта\", започват писмото си до държавния глава от организацията. Те посочват, че изборът е бил предизвестен и е бил следствие на груб командно-административен подход и натиск за \"избора на кандидат, чието име се знаеше от месеци\". Организацията припомня и личното настояване на Георги Колев изборът за негов наследник да се извърши от този състав на съвета, а не от новия, каквито предложения имаше, тъй като с новоизбрания шеф на единия от двата върховни съдилища ще работят именно следващите членове на ВСС. Колев отново настоя изборът и общото събрание на съдиите преди него да са веднага след съдебната ваканция покрай почивните дни и през септември. Това доведе до това на събранието в съда, където бе подкрепен Чолаков, да отсъства една трета от работещите там магистрати. В. \"Сега\" пък информира, че съдии, поискали да запазят анонимност, са били убеждавани да подкрепят именно кандидата на Колев - Чолаков. Някои съдии изразиха съмнение в законността на решеното от общото събрание на съдиите. Повече четете  тук . \"Явно се търсеше произнасяне на точно този силно зависим и вече достатъчно компрометиран като авторитет състав на Висшия съдебен съвет, за да се гарантира изборът на \"правилния кандидат\" от гледна точка на влиятелните фигури в него. Но този състав на ВСС няма да работи с новия председател на ВАС, поради което нямаше никаква логика, правен смисъл и морално право точно той да избира ръководителя на ВАС\", пише още организацията. 7-годишният мандат на Колев изтича в края на ноември, а този на съвета през октомври, т.е. имаше възможност новият ВСС да избере човек на ръководния пост, което припомня и \"Правосъдие за всеки\". Организацията отбелязва, че съмненията за политически натиск и дирижиран избор са се засили и \"с явното пренебрегване в дискусията по кандидатурите на реалната оценка на професионалните и нравствените качества на двамата издигнати кандидати, както и на техния стаж като съдии в съответния съд и система\".  Бегъл поглед върху практиката на двамата може да прочетете  тук . Инициативата се обръща към Радев с констатацията, че той има право да откаже да назначи избрания от съвета председател, дори \"като обединител на нацията сте длъжен да откажете, ако имате и най-малките съмнения в почтеността и убедителността на този избор от гледна точка на обществото\". Вчера съдебният съвет  прати предложение  до Радев з а издаване на указ на назначаването на Чолаков. Последният етап от процедурата от назначаването му е президентският указ. Държавният глава може да върне веднъж процедурата на съдебния съвет. Преди това време той заяви, че ще подкрепи избор, направен от магистратите от ВАС.", "date": "2017.09.13", "title": "\"Правосъдие за всеки\" поиска президентът Радев да не назначава избрания шеф на Върховния административен съд"}
{"url": "http://www.dnevnik.bg/sviat/2017/09/13/3041089_rumunskata_bregova_ohrana_spasi_157_migranti_ot/", "text": "Румънската брегова охрана е спасила повече от 150 мигранти от плавателен съд в Черно море, което се превръща в нов мигрантски маршрут за достигане на Западна Европа, предаде агенция \"Асошиейтед прес\". Мигрантите са от Ирак и Иран.  Ръждясалият кораб, който изпратил сигнал за помощ, е бил изтеглен до румънското черноморско пристанище Констанца рано днес, след като силен вятър и високи вълни са възпрепятствали усилията на спасителите. Заместник-командващият румънската брегова охрана Кристиан Кику съобщи, че по първоначални данни на борда на плавателния съд се намират 153 души, сред които 53 деца. По последни данни на борда на кораба е имало 157 души, от които 56 деца. Някои от миграните са получили медицинска помощ, уточнява агенцията.  Румънските власти първоначално забелязали във вторник сутринта нелегален кораб извън териториалните води на Румъния. Корабът изпратил сигнал за помощ и две лодки на бреговата охрана се отправили към него.  \"Асошиейтед прес\" отбелязва, че  все по-често  мигрантите опитват да прекосят Черно море от Турция, за да достигнат Румъния. /БТА", "date": "2017.09.13", "title": "Румънската брегова охрана спаси 157 мигранти от ръждясал кораб в Черно море"}
{"url": "http://www.dnevnik.bg/sport/2017/09/13/3041027_epilaciia_izvadi_asensio_ot_purviia_mach_na_real_v/", "text": "Полузащитникът на \"Реал\" (Мадрид) Марко Асенсио ще пропусне домакинството на \"Реал\" (Мадрид) срещу АПОЕЛ в Шампионската лига заради рядко срещана \"контузия\". Испанецът е получил инфекция, след като е епилирал краката си, съобщи ESPN. \"Той все още има малък проблем с пъпка, която не му позволява да си обуе калците. Ще изчакаме и ще видим дали ще се подобри състоянието му\", заяви треньорът на \"Реал\" Зинедин Зидан на пресконференция преди първия мач на белите в Шампионската лига. Заради инфекцията Асенсио пропусна заниманието на отбора в понеделник. Испанският полузащитник се завърна към тренировъчни процес във вторник, но според лекарския щаб на \"Реал\" той не е напълно възстановен. Асенсио впечатлява с изявите си за \"Реал\" от началото на сезона. 21-годишният футболист отбеляза два гола в три мача в Примера дивисион. Испанският полузащитник имаше основен принос за спечелената Суперкупа на Испания, като се разписа по веднъж в двата мача срещу \"Барселона\". \"Реал\" започва защитата на титлата си  в Шампионската лига на \"Сантяго Бернабеу\" срещу АПОЕЛ. Испанският шампион стана първият отбор, който успя да защити трофея и се е устремил към трети пореден успех в надпреварата. Добрата новина за Зидан е, че ще може да използва звездата на тима Кристиано Роналдо. Португалецът не е играл в официален мач за белите през този месец, след като  беше наказан за пет срещи  заради червения картон в първия мач за Суперкупата на Испания срещу \"Барселона\".", "date": "2017.09.13", "title": "Епилация извади Асенсио от първия мач на \"Реал\" в Шампионската лига"}
{"url": "http://www.dnevnik.bg/bulgaria/2017/09/13/3041066_vtora_ekspertiza_po_deloto_sreshtu_akusherkata_emiliia/", "text": "Втора техническа експертиза потвърди данните от първата по делото срещу акушерката Емилия Ковачева. Записът е автентичен, не е наслагван и изображенията са истински, посочва новата петорна експертиза. Тя повтаря и част от свидетелските показания по делото, съобщава Би Ти Ви. Ковачева е подсъдима за опит за убийство на четиридневно бебе, извършен в нощта на 18 април 2015 г. \"Има много доказателства, че акушерката Емилия Ковачева е нанесла телесна повреда на новородено\", заяви прокурорът по делото Николай Христов, цитиран от БТА. Обвинителят е убеден, че записите, които показват как подсъдимата нанася удари на бебето, не са подправени. Адвокатът на Ковачева – Владислав Янев, обаче заяви, че има съмнения за манипулация на доказателствата, защото прокуратурата не е иззела оригиналните записи от болницата, като е унищожен и компютърът, който ги е правил. Той заяви също, че разпитите на двама от ключовите свидетели са били фалшифицирани.  Прокурорът допълни, че антропологичната експертиза по делото все още не е готова. На предишно заседание защитата поиска антрополог да каже дали именно Ковачева се вижда на записите. Повече четете  тук .", "date": "2017.09.13", "title": "Втора експертиза по делото срещу акушерката Емилия Ковачева потвърди, че записът е автентичен"}
{"url": "http://www.dnevnik.bg/sviat/2017/09/13/3041097_vurhovniiat_sud_na_sasht_razreshi_chast_ot_zabranite/", "text": "Върховният съд на САЩ разреши на президента Доналд Тръмп да наложи широка забрана над достъпа на бежанци от целия свят, предадоха агенциите \"Ройтерс\" и \"Асошиейтед прес\". Върховният съд даде положителен отговор на искането на правителството на Тръмп да блокира решение на федерален апелативен съд, което според Министерството на правосъдието би позволило на около 24 000 повече бежанци да влязат в САЩ преди края на октомври. Това не е окончателното становище на Върховния съд по въпроса за политиката към бежанците. Съдът ще изслуша на 10 октомври аргументи за законността на забраната за влизане в САЩ на граждани на шест предимно мюсюлмански страни, както и на бежанци от цял свят. Според \"Асошиейтед прес\" обаче не е ясно какво точно ще трябва да реши съдът, тъй като забраната за гражданите на шестте страни е наложена за 90 дни, изтичащи в края на септември, а 120-дневната забрана за влизане на бежанци ще изтече месец по-късно. Указът на Тръмп от 6 март забрани на хора от Иран, Либия, Сомалия, Судан, Сирия и Йемен да влизат в САЩ в продължение на 90 дни и забрани приема на бежанци в рамките на 120 дни. Той влезе в сила в края на юни, след като решение на Върховния съд на ограничи забраните, наложени от долните инстанции. В обжалване, разгледано от апелативен съд миналата седмица, магистратите решиха, че роднините по пряка линия на американски жители, не бива да попадат под забраната. Те постановиха и че бежанците от целия свят трябва да могат да влязат в САЩ, ако са получили формално предложение от агенция по разселване. Министерството на правосъдието обжалва втората част от решението и Върховният съд уважи възраженията срещу нея.", "date": "2017.09.13", "title": "Върховният съд на САЩ разреши част от забраните на Тръмп срещу бежанците"}
{"url": "http://www.dnevnik.bg/zelen/2017/09/13/3041010_fotogaleriia_kak_se_subirat_14_tona_bokluci_ot/", "text": "Традиционното почистване от отпадъци във високите участъци на два парка – природен парк \"Българка\" и национален парк \"Централен Балкан\" приключи, а организаторите от \"За Земята\" го определят като успешно, с много участници и много почистени места в териториите на двата парка. В същото време от организацията са изумени от огромни количества отпадъци, част от тях опасни, както и от липса на контрол по местата, където има сеч и дърводобив. Те са попаднали и на изхвърлен строителен отпадък и в близост до хижи. По този повод от сдружението се обръщат към отговорните институции с настояване за по-ефективен контрол.", "date": "2017.09.13", "title": "Фотогалерия: Как се събират 14 тона боклуци от планината за шест дни"}
{"url": "http://www.dnevnik.bg/kultura/2017/09/13/3041052_ivo_dimchev_posledniiat_mach_na_mohamed_ali_i_tanci_ot/", "text": "Танцуващ индустриален робот, внушителни визуални ефекти от Япония и жена, която раздава крошета като Мохамед Али – това са само част от спектаклите на юбилейното издание на  One Dance Week . Фестивалът за съвременен танц и пърформанс навършва 10 години и ще се проведе от 23 септември до 15 октомври в Пловдив. За пръв път в България ще гостува японският майстор на дигиталните изкуства Широ Такатани, чиито изумяващи постановки и инсталации вече 30 години завладяват въображението на публиката и критиците по света. За пръв път One Dance Week ще представи и спектакъл от Буркина Фасо, който е посветен на легендата на афробийта и на политическата съпротива в цяла Африка - Фела Кути.  за да изпълни песните от първия си студиен албум. И това не е всичко. Ето какво ще видим на ONE DANCE WEEK 2017 Откриващият спектакъл дава заявка за зрелищата, които предстоят през есенните уикенди в Пловдив. Човек и робот в елегантен танцов дует, изпълнен с компютърна точност. Това са хореографът от Тайван Хуанг Юи и германският индустриален робот KUKA. Механична ръка, изкуствен интелект, шест оси на движение за стотици килограми метално тегло... едва ли има по-въздействащ начин да представиш \"болестта\" на новия век, а именно – превръщането на хората в машини и обратно. Хореографът от Чехия Вера Ондрашикова ни отвежда назад във времето, в миналото, което навярно всеки би искал да промени по един или по друг начин. \"Гайд\" изгражда сюрреалистичен свят от светлинни ефекти, в който главният герой открива своето различно Аз, своето \"преди\" и \"сега\". Ходът на годините тихомълком го е променил и на прага на старостта той вече е друг човек.  След успешната премиера на дебютния си студен албум \"Скулптури\" във Виена преди няколко седмици майсторът на метаморфозата Иво Димчев ще изпълни авторските си композиции за пръв път на родна земя в Пловдив. Сценичното стълкновение между музика, поезия и изненада ще включва и танцов пърформанс, а песните, както казва самият Димчев, са \"истински мечове\". Млади хореографи от Азия изгряват в нощта на кратките танцови представления. Японката Рури Мито метафорично ще смени своята \"Кожа\", за да докаже, че е по-жива от всякога. След нея Бюнг Джин Ли ще изследва ежедневните абсурди и връзката между артист и зрител, а накрая корейски дует ще даде рецепта срещу апатията, скуката и отчуждението във връзката с любимия човек. е гвоздеят в програмата на One Dance Week. Голямата звезда на съвременното изкуство, световноизвестният Широ Такатаки пристига в България, за да взриви установените правила за танц, театър и драматургия и да търкулне колелото на цветовете по стените, пода и всички ъгълчета на сцената. Визуалните ефекти ще опитат да погълнат танцьорите на сцената, също както всички ние в ежедневния живот сме погълнати от екрани, ярки пиксели и дигитални изображения. \"Хрома\" не прилича на нищо, показвано у нас на сцена досега – и не прави изключение в работата на експериментатора от Япония и основател на колектива Dumb Type, които още през 80-те въведоха видеото, оптическите технологии и науката в репертоара на изкуството, казват от One Dance Week. Маркета Вацовска не е просто удивителен танцьор. Тя не просто издържа на екстремно физическо натоварване. Тя е боец и на сцената – боксов ринг в \"Стъпка преди края\" ще я видим да си служи с ударите на великия Мохамед Али в последната му битка с болестта на Паркинсон. С това танцувално изпитание, съпровождано на живо от звездата на чешката музикална сцена Ленка Дусилова, Вацовска демонстрира колко е важно да не се предаваш. Да се бориш срещу вероломствата на съдбата, докато гонгът удари за край. Спектакълът на чешката компания SPITFIRE взе шампионски титли от няколко сериозни фестивала за съвременен танц, като последно получи положителни отзиви от авторитетния \"Гардиън\". ще изкаже тайните, потулената болка и спестените истини, населяващи като призраци женското съзнание. Изпълнителката Сесил да Коста се вдъхновява от романа на Атик Рахими \"Камъкът на търпението\", в който афганистанска жена проговаря за пръв път пред съпруга си, изпаднал в кома, за насилието, сексуалните посегателства, смъртта на нейните деца и още ужаси, които е преживяла. Соловият спектакъл от Чехия получи възторжени отзиви в Единбург, а в Пловдив се очертава като задължителен за гледане. Може ли майката да бъде слаба, несигурна, изплашена? Може ли да бъде просто човек, а не задължителната героиня където трябва и когато трябва? Именно тази неочаквана, даже шокираща страна на майката излиза наяве в едноименния спектакъл на белгийската компания PEEPING TOM. Действието се развива насред декор, който само на пръв наподобява познати пространства. Спектакълът е втора част от семейната трилогия на колектива, която започна с \"Баща\" и ще бъде завършена с \"Дете\". Баща на афробийта. Познавач на саксофона и на женската душа. Политически утопист и затворник. Черният президент. От 70-те години, когато революционната музика на Фела Кути достига от Нигерия до лондонските джаз клубове, до днес за него са изписани хиляди статии, снимани са филми, организирани са изложби. Един танцов спектакъл от Буркина Фасо обаче иска да представи съпротивата на Фела Кути срещу хунтата в Нигерия като отправна точка за осмисляне на съвременните протестни движения. Защо трябва промяна, как сваляме статуквото и какво ще правим на следващия ден? Фестивалът се осъществява с подкрепата на фондация \"Америка за България\" и е част от програмата на Пловдив - Европейска столица на културата 2019 г.", "date": "2017.09.13", "title": "Иво Димчев, последният мач на Мохамед Али и танци от Буркина Фасо, или пълната програма на One Dance Week"}
{"url": "http://www.dnevnik.bg/sviat/2017/09/13/3041107_osmanska_tvorba_i_stihove_ot_korana_zameniat_traurniia/", "text": "Траурният марш на Фредерик Шопен вече няма да звучи на погребенията на убити турски войници, а вместо това опечалените ще слушат музикална творба на османски композитор, съобщава  \"Хюриет дейли нюз\" . Разпореждането е на Министерството на вътрешните работи на Турция и е изпратено до всички валийства.  Произведението, което в бъдеще ще съпровожда падналите войници, е на композитора Ътри (Бухуризаде Мустафа Ътри, бел. ред.) от XVII в., а текстът съдържа стихове от Корана.  Същата процедура ще важи и за погребенията на починали служители на вътрешното министерство.  Освен това по време на погребенията на войниците няма да се чува тромпет, а мълчанието в тяхна памет ще бъде без съпровода на никакъв музикален инструмент. Министерството уточни, че промяната има за цел да приведе церемониите към \"националните и морални ценности на страната и корените на нашата цивилизация\". Дискусията по въпроса започна, след като в началото на април на погребението на убит войник приятелите му прекъснаха \"Траурния марш\" на Шопен с викове \"Аллаху акбар\" (\"Аллах е велик\"). След този случай организацията на ветераните в Турция обяви, че подема кампания \"Траурният марш\" да бъде заменен с творбата на Ътри \"Текбир\". /БТА", "date": "2017.09.13", "title": "Османска творба и стихове от Корана заменят Траурния марш на погребения на войници в Турция"}
{"url": "http://www.dnevnik.bg/biznes/2017/09/13/3041103_inspekciiata_po_truda_ustanovi_60_rust_na_naetite_po/", "text": "Въпреки че собствениците на хотели и ресторанти на морето непрекъснато се оплакват от липсата на кадри, особено на такива с квалификация, случаите, при което наемат персонал без договор, зачестяват. Това показват проверките на Главната инспекция по труда в черноморските курорти през активния летен сезон. Сред другите нарушения са тези, свързани със заплащането и разпределението на работното време. В рамките на кампанията са извършени 2033 проверки в 2092 предприятия с 34 800 заети в тях. Спрямо 2016 г. проверките в курортите са се увеличили с малко над 23%. В същото време ръстът при нарушенията, свързани със заплащането на труда и с разпределението на работното време, е с около 40%, а случаите на работа без сключен писмен трудов договор са повече с почти 60%. По време на кампанията през 2017 г. нарушенията, свързани с разпределението на работното време, са 900 бр., по заплащането на труда – 360 бр., а случаите на работа без трудов договор са 247 бр. Сериозният ръст на нарушенията, свързани с трудовите правоотношения, е в резултат и на активната работа на създадените координационни центрове в Бургас и Варна, които подобриха комуникацията с останалите контролни органи, обясняват от ведомството. Допълват, че големият брой нарушения, свързани с работното време, може да се обясни с липсата на работна ръка в курортите. Най-често става въпрос за нерегламентираното полагане на извънреден труд, неспазване на изискванията за седмична и междудневна почивка, липса на документи на обектите, от които да е видно кой работник кога се е явил на работа и кога трябва да приключи работният му ден. За установяване на нарушенията на работното време се налагат по няколко посещения на обектите дори в един и същ ден. Необходимо е и съдействие на самите работещи, каквото обикновено инспекторите не получават. Продължава затвърдилата се тенденция през последните години след прекратяване на трудовото правоотношение да се подават сигнали за неизплатена част от възнаграждението, която обикновено е договорена устно. От инспекцията напомнят, че и пред контролните органи, и пред съда работниците и служителите могат да претендират за неизплатени възнаграждения само до размера, договорен писмено в трудовите им договори. Когато сумата не е договорена писмено, Инспекцията по труда не може да защити правата на работещите. Подават се и сигнали за полагане на труд без сключен писмен трудов договор, когато работещият вече е напуснало работното място и нарушението не може да бъде установено от Инспекцията по труда. По време на кампанията са съставени 529 акта за установяване на административни нарушения, свързани с трудовите правоотношения, и още 150 акта за нарушения на разпоредбите, регламентиращи осигуряването на безопасност и здраве при работа. Санкциите по Кодекса на труда варират между 1500 лв. и 15 000 лв., като могат да достигнат и до 20 000 лв. при възпрепятстване на контролните органи от страна на работодателя. След края на активния туристически сезон допълнителният ресурс, насочен към морските курорти, ще бъдат пренасочен към строителството. Дирекциите \"Инспекция по труда\" в области с голям обем строително-монтажни работи ще бъдат подсилени с командировани екипи от области с по-малко строителни обекти.", "date": "2017.09.13", "title": "Инспекцията по труда установи 60% ръст на наетите по морето без трудов договор"}
{"url": "http://www.dnevnik.bg/sport/2017/09/13/3041116_bazite_na_cska_sa_prehvurleni_v_nova_durjavna_firma_za/", "text": "Министерският съвет одобри създаването на нова държавна фирма за управление на спортни имоти - \"Сердика спортни имоти\" ЕАД. По този начин ще бъде  задвижена процедурата по отдаване под наем  на спортните бази на ЦСКА. Капиталът на новото дружество, на който държавата е едноличен собственик, се формира чрез апортиране на спортен комплекс \"Българска армия\", тренировъчната база в Панчарево, спортен комплекс \"Червено знаме\" и част от спортен комплекс \"Къро\". Имотите са собственост на Министерството на младежта и спорта (ММС). \"До този момент те не бяха включени в капитала на нито едно от съществуващите дружества, на които министерството е принципал\", заявиха от министерството. Всъщност в началото на годината правителството промени статута на стадион \"Българска армия\" и базата в Панчарево и  ги вкара в капитала на една от фирмите си  - \"Национална спортна база\" ЕАД. Имотите заедно с построените в тях сгради и съоръжения бяха превърнати от публична държавна в частна държавна собственост. Първата задача на мениджмънта на новото дружество е да обяви в срок от три седмици начало на конкурса за отдаване под наем на стадион \"Българска армия\" и базата в Панчарево, обясниха от министерството на Красен Кралев. Наскоро Кралев заяви, че е \"дал жега\"  на своя екип и до края на септември трябва да бъдат обявени условията за кандидатстване. Очаква се в конкурса да се включат \"ЦСКА - София\", който в момента ползва базите, и \"ЦСКА 1948\". Засега няма голяма яснота какви ще са изискванията. Единственото сигурно е, че този, който вземе базите, ще трябва да плати около 1 млн. лева задължения, натрупани от фалиралото дружество ПФК ЦСКА АД. Кралев сподели, че очаква конкурсът да бъде съпътстван от голямо напрежение и провокации. Той обясни, че с екипа му сe подготвят за неприятни сцени, каквито имаше при търга за емблемата на червените. Министерският съвет възложи на спортния министър да упражнява правата на държавата в новоучреденото дружество, както и да сключи договори с новоизбраните членове на съвета на директорите - Мариана Петрова, Людмил Лазаров и Александра Левянска. \"Създаването на ново дружество ще създаде по-широк кръг от възможности за реализация на тези спортни имоти чрез публично-частно партньорство, отколкото ако бъдат включени в активите на някое от съществуващите вече дружества - \"Национална спортна база\" ЕАД и \"Академика 2011\" ЕАД\", заявиха от спортното министерство. \"Учредяването на едноличното акционерно дружество и включването в капитала му на посочените обекти и спортни съоръжения ще спомогне да се предприемат действия по модернизирането им, както и за тяхното по-добро управление\", допълват от ММС.  Плановете са в \"Сердика спортни имоти\" да бъдат включени всички имоти, собственост на спортното министерство, които не са част от активите на НСБ и \"Академика 2011\" и за които ще се търсят варианти за модернизация.", "date": "2017.09.13", "title": "Базите на ЦСКА са прехвърлени в нова държавна фирма за спортни имоти"}
{"url": "http://www.dnevnik.bg/regioni/2017/09/13/3041126_otkriti_sa_narusheniia_pri_turga_za_raionirane_na/", "text": "Проверка на Министерството на регионалното развитие и благоустройството (МРРБ) е установила сериозни нарушения при провеждането на 10 обществени поръчки по трансрегионалната програма с Румъния. Общата стойност на поръчките е 3.2 млн. лева без ДДС, партньор и възложител е Асоциацията на дунавските общини (АДО) с председател кметът на Русе Пламен Стоилов. Възложителят на поръчките ще получи финансови санкции от близо 200 хил. лева, съобщи  Антикорупционният фонд, по чийто сигнал е започнала проверката . С най-много нередности е обществената поръчка за географска информационна система за райониране на популации от комари, чиято стойност е 797 хил. лева без ДДС (почти 1 млн. лева с ДДС). От Антикорупционния фонд посочват, че са установени незаконосъобразна методика за оценка, липса на прозрачност по време на оценката и недостатъчно подробно определяне на предмета на договора. Затова възложителят на поръчката ще бъде санкциониран с 10% от допустимите разходи, финансирани от Европейския фонд за регионално развитие (ЕФРР). Фондът е основен донор с 85% от финансирането по програмата. При останалите девет поръчки са установени различни нарушения, като незаконосъобразни методики за оценка на офертите, смесване на критериите за подбор с показателите за оценка, недостатъчно подробно определяне на предмета на договорите и други. Финансовата санкция за тях е корекция в размер на 5 до 10% от допустимите разходи, финансирани от ЕФРР. Става дума за търгове за изготвяне на предварителни проучвания, стратегии и рекламни материали по проекти, свързани с маршрутите \"Защитено природно наследство на територията на трансграничния регион Румъния - България\", \"Римска граница на територията на трансграничния регион Румъния - България\". Нарушения са открити и при поръчки за проучване на възможностите за намаляване на използването на TEN-T мрежа, чиято стойност е 660 000 лв. без ДДС, и за изготвяне на стратегия за подобряване на TEN-T мрежата чрез подобряване на капацитета на интермодални възли в трансграничния регион Румъния - България за 452 000 лв. без ДДС. От Антикорупционния фонд посочват, че за две от проверяваните процедури са установени и съмнения за конфликти на интереси, които са изпратени на правоохранителните органи. Отделно регионалното министерство е посочило, че част от изпратените въпроси в сигнала са извън правомощията му и по тях има проверки в Сметната палата и прокуратурата.", "date": "2017.09.13", "title": "Открити са нарушения при търга за райониране на комарите по Дунав за близо 1 млн. лева"}
{"url": "http://www.dnevnik.bg/bulgaria/2017/09/13/3040620_sled_2_godini_taksa_smet_shte_se_plashta_spored/", "text": "Парламентът разгледа на първо четене проект за промени в закона за местните данъци и такси, които могат да доведат по-висока такса смет след 2 години. В проекта,  внесен от правителството , се предлагат три измерителя, на база на които общините да определят такса смет: 1) изхвърлени специални торби, 2) количество битов отпадък за имота, изчислено на база обем на контейнерите за смет и честота на тяхното изпразване, или 3) броят на живеещите в определен имот. В проектозакона е записано, че общините могат да задължат жителите да купуват определен брой торби за боклуци, а тези, които не са използвани, да останат за следващата година. Целта е такса смет да се определя на база количеството изхвърлени битови отпадъци вместо, както е в момента, според данъчната оценка или балансовата стойност на имота. Промяната трябва да влезе в сила от 2019 г., за което е получено съгласието на синдикати,  бизнес  и правителство на последното заседание на Националния съвет за тристранно сътрудничество (НСТС) Законът мина на първо четете, със 112 гласа \"за\", като 38 гласа \"против\" и 33 \"въздържали се\" дойдоха от БСП и ДПС. \"Чух, че кметът на Димитровград е изчислил, че в селцата таксата смет ще се вдигне 10 пъти\", коментира Дора Янкова от БСП. Според нея общините не са готови да създадат такава организация. Менда Стоянова от ГЕРБ и отговори, че общините трябва да бъдат по-гъвкави, като никой не ги задължава да приемат една основа за прилагане на мярката за такса смет и тя може да бъде и комбинация. \"Необходима е сериозна подготовка на общините, в законопроекта е предвидена 1 година. Имаме призив от общините този срок да се удължи\", каза Стоянова и допълни, че между четенията ще се разгледат всякакви конструктивни предложения по механизма за образуване на разходите в план-сметката от битови отпадъци Промяната се очаква да вдигне дължимото от граждани и да намали разходите на фирмите. В момента от бизнеса се събират 2/3 от сумите, макар те да произвеждат едва 30% от отпадъците. Новият модел се приема както по настояване от Брюксел, така и защото таксата трябва да е за извършена услуга, а не да е втори имотен данък. Принципът \"замърсителят плаща\" е заложен в европейските директиви, а България е единствена сред страните от ЕС, която определя таксите за битови отпадъци според стойността на активите. Парите от такса смет трябва да бъдат използвани за събиране на отпадъците, тяхното третиране и за поддържане на чистотата в населените места.", "date": "2017.09.13", "title": "След 2 години такса смет ще се плаща според замърсяването"}
{"url": "http://www.dnevnik.bg/sviat/2017/09/13/3041137_izrael_podkrepi_poiavata_na_nezavisim_kjurdistan/", "text": "\"Израел подкрепя легитимните усилия на кюрдския народ да създаде собствена държава.\" Това заяви премиерът Бенямин Нетаняху в съобщение на кабинета му, изпратено до чуждестранните кореспонденти в сряда. Подкрепата идва в момент, когато иракските кюрди и властите в Багдад спорят за това дали е редно да се провежда референдум, въпреки че парламентът на Ирак го обяви за незаконен. Във вторник кюрдският лидер Масуд Барзани заяви, че продължава подготовката на всенародното допитване на 25 септември. Според \"Ройтерс\" плебисцит в полуавтономния Иракски Кюрдистан, включващ и богатите петролни полета на Киркук, само отклонява вниманието от борбата с \"Ислямска държава\". Израел поддържа дискретни разузнавателни и бизнес връзки с живеещите в няколко държави в района кюрди още от 60-те години на миналия век. На кюрдите в Ирак, Турция, Сирия и Иран се гледа като на буфер срещу арабските противници на еврейската държава. Нетаняху обаче допълва, че за израелците Кюрдската работническа партия (ПКК) остава терористична групировка. На същото мнение са САЩ, ЕС и Турция. Израелски генерал каза на конференция във Вашингтон миналата седмица, че той лично не смята ПКК за терористи. Кюрдите се борят за собствена държава още от края на Първата световна война, когато победителите поделят разпадналата се Османска империя. През 2014 г. в реч пред Общото събрание на ООН Нетаняху заяви, че подкрепя кюрдските стремежи, защото този народ заслужава \"политическа независимост\". Премиерът ще произнесе реч от същата трибуна тази година на 19 септември и позицията му от днес показва по-директна подкрепа за кюрдска държава. Това няма да се посрещне добре в Багдад, но по принцип отношенията с правителството на Ирак са хладни заради близостта му с Иран.", "date": "2017.09.13", "title": "Израел подкрепи появата на независим Кюрдистан"}
{"url": "http://www.dnevnik.bg/zdrave/2017/09/13/3041259_zdravnata_kasa_ochakva_da_stopi_deficita_v_bjudjeta_si/", "text": "Очакваният дефицит в бюджета на Националната здравноосигурителна каса (НЗОК) за 2017 г. ще бъде 35 млн. лева, заяви председателят на Надзорния съвет на касата Кирил Ананиев, цитиран от БНР. По думите му този дефицит можело дори да се стопи до края на годината, например от надсъбрани здравни вноски и отстъпки от лекарства. Надзорният съвет днес заседава спешно във връзка с преразхода в касата. По-рано Би Ти Ви съобщи, че той е в размер на  над половин милиард лева . Сега БНР информира, че само за лекарства преразходът на НЗОК е от над 213 млн. лв. На заседанието днес Надзорният съвет е приел екшън план за намаляване на дефицита. В него са заложени мерки, свързани с по-голям контрол от страна на касата в болничната, извънболничната и денталната помощ, както и мерки, свързани с паралелния износ на лекарства. Една от предвидените мерки е повече инспектори от НЗОК да участват в комисиите, които включват нови лекарства в позитивния списък. Според Ананиев предвидените мерки следва да започнат да се прилагат още сега, за да бъдат заложени в бюджета на касата за догодина. Председателят на Надзорния съвет посочи, че в момента липсва контрол при изписването на лекарствата и протоколите за скъпоструващите медикаменти от страна на лекарите, както и при дозирането им в болниците. Контрол липсвал и при включването на нови молекули в позитивния лекарствен списък и при наличностите на лекарства в аптеките. Кирил Ананиев увери, че за момента не се очаква актуализация на бюджета на НЗОК,  за което през май настояваше Българският лекарски съюз .", "date": "2017.09.13", "title": "Здравната каса очаква да стопи дефицита в бюджета си до 35 млн. лева за тази година"}
{"url": "http://www.dnevnik.bg/zelen/2017/09/13/3041278_tema_na_bulgarskoto_predsedatelstvo_shte_e_po-chist/", "text": "Подобряване качеството на въздуха ще е приоритетна тема на българското председателство на Европейския съюз. Това обяви министърът на околната среда и водите Нено Димов по време на представяне на приоритетите сектор \"Околна среда\" пред ресорната комисия в НС днес, цитиран от пресцентъра на ведомството. Димов е обяснил, че предвидените инициативи, свързани с председателството, са популяризиране на използването на различни механизми, включително иновативни решения, за по-чист въздух. \"Това е и основната тема на конференцията на високо ниво, посветена на екоиновациите, която ще организираме съвместно с Европейската комисия\", съобщи Димов. Конференцията е част от календара на българското председателство и ще се проведе в София на 5-6 февруари 2018 г. В края на годината се очаква ЕК да приеме стратегия за пластмасите в кръговата икономика, насочена към решаване на проблеми като годността за рециклиране, биоразградимостта, наличието на опасни вещества в някои пластмаси и морските отпадъци. Българското председателство ще предложи дебат по това, която ще е част от дневния ред в рамките на работните органи на Съвета на ЕС.  Министърът обобщи, че основен приоритет на европейско ниво е запазването на високите стандарти за опазване на околната среда и качеството на живот на населението чрез устойчив растеж и \"зелена икономика\". Държавите в тройката, в която е и България, поставят акцент в общата си програма върху прехода към кръгова икономика при ефективното използване на ресурсите и намаляването на въздействието върху околната среда. Приоритет на трите председателства е и прилагането на договореностите по Парижкото споразумение в областта на климата чрез приемане на законодателството в сектора за периода до 2030 г. \"Имаме обща програма на трите държави в областта на околната среда, насочена към постигане на устойчив растеж посредством екоиновации. Целта ни е създаване на благоприятстваща среда и условия за прилагане на екоиновативни решения посредством законодателни и политически инициативи, разглеждани през периода юли 2017 г.- декември 2018 г.\", съобщи Нено Димов пред депутатите.", "date": "2017.09.13", "title": "Тема на българското председателство ще е по-чист въздух, обяви екоминистърът"}
{"url": "http://www.dnevnik.bg/kultura/2017/09/13/3041170_narodniiat_teatur_posreshta_sezona_s_6_premieri_i/", "text": "Народният театър посреща 116-ия си сезон с цели шест премиери и обновен салон, но без главен режисьор. Това стана известно на пресконференция днес, където екипът представи акценти от програмата си за 2017-2018 г. Галин Стоев, Иван Пантелеев, Диана Добрева са сред имената, които поставят нови спектакли, а основният стремеж е обновяване на репертоара, обясни директорът Мариус Донкин. Първата премиера е на Камерна сцена на 28 и 29 септември -   на Красимир Спасов по пиесата  на Максим Горки. Поводът е 150-годишнината на руския драматург, а в постановката играят Дарин Ангелов, Илиана Коджабашева, Марин Янев, Пламен Димов, Параскева Джукелова и други. Следва   на 13 и 14 октомври - постановка на Бойка Велкова по пиесата на Оля Стоянова на IV етаж - сцена, което театърът иска да превърне в място за експериментални проекти на трупата си. На 27 октомври e първата премиера на Голяма сцена -  \"Калигула\" на Диана Добрева , по текст на Албер Камю. на есенния сезон са гостуванията на две големи български имена в световния театър - Галин Стоев и Иван Пантелеев. Стоев, който от януари ще поеме директорския пост  на театъра във френския град Тулуза , се завръща на българска сцена с   на Иван Вирипаев на 1, 2 и 3 декември. В спектакъла участват Светлана Янчева, Радена Вълканова, Владимир Карамазов, Елена Телбис, София Бобчева и новото попълнение в трупата на Народния театър - Радина Кърджилова. С тази постановка режисьорът ще се представи и пред публиката в Тулуза с 8 представления между 6 и 21 януари. Работещият в Германия Иван Пантелеев пък стартира репетиции в началото на 2018 година с   по Максим Горки на Голяма сцена. Премиерата е насрочена за март. Освен със силна програма През лятото са реновирани два салона, подменени са механизацията, електрическото захранване и вентилацията на различни помещения. Подменени са седалките на Камерна и Голяма сцена, а в официалната част на големия салон - и златните орнаменти, покрити с 10 хиляди листа 8-микронно покритие. Отскоро театърът трябва да има и нов сайт, в който зрителите ще могат да изберат местата си чрез 3D - визуализация към сцената. Отдавна необходимият ремонт съвпада с българското председателство на Съвета на ЕС, което ще бъде посрещнато там на 4 януари, както и със 110-годишнината на сградата. По случай нея театърът обявява две инициативи: изложба на историята й на открито в градината на 18 септември и изложба на театрални програми за Деня на будителите. За нея екипът се обръща с апел към гражданите в опита си да намери най-старите запазени екземпляри. Едно от нещата, които театърът няма да има засега, е главен режисьор. Не е избран нов човек за поста, който режисьорът Александър Морфов  изненадващо напусна през лятото . \"Главният режисьор е особена фигура, каквато в историята на Народния театър не е характерна, без да дискредитирам това, което е било досега\", заяви директорът Донкин, като уточни, че Морфов е подал предизвестие за напускане, чийто срок е вече изтекъл. \"Ние територия на раздор нямаме и не сме имали. Аз благодаря на този жест на г-н Морфов, защото за мен той е изява на морална позиция - в резултат на ангажиментите му в чужбина той не може да изпълнява в пълна степен своите ангажименти и отговорности, които сам е заявявал пред Народния театър. Но когато има възможност и когато времето за работа в театъра разрешава, винаги е добре дошъл\", каза Мариус Донкин.", "date": "2017.09.13", "title": "Народният театър посреща сезона с 6 премиери и обновен салон, но без главен режисьор"}
{"url": "http://www.dnevnik.bg/biznes/2017/09/13/3041275_hotel_marinela_shte_nastaniava_gostite_po_vreme_na/", "text": "Европейските лидери, които ще посетят България по време на председателството й на ЕС, ще бъдат настанявани в хотел \"Маринела\". Това се разбира от съобщение на Министерството на европейското председателство, което обяви резултатите от обявената обществена поръчка. Тя е спечелена от дружеството \"Виктория груп\"АД, собственост на Вълчо и Маринела Арабаджиеви, които купиха хотела преди две години. Оттогава на няколко пъти има проблеми с опитите им да дострояват хотела, като няколко пъти Дирекцията за национален строителен контрол издаваше забрани за това. Предложението на участника съответства на изискванията, посочени в техническата спецификация, а общата предложена цена за цялостно изпълнение на поръчката не надхвърля определения финансов ресурс, мотивират избора си кандидатите. Постигнатата цена за нощувка с включена закуска е 217.12 лева без ДДС. Общата цена за цялостно изпълнение на поръчката при 1808 нощувки е 430 249.76 лева с включена закуска, туристически данък и ДДС. Другите два кандидата са отстранени на различни етапи от поръчката заради различни нарушения. Фирма \"Аргус травел интернешънъл\" ЕООД е отстранена заради предоставяне на документи с невярно съдържание. По този повод ще бъде сезирана и Агенцията за обществени поръчки. \"ОССМО\" АД е била допусната до втория етап на поръчката - публично отваряне на ценовите оферти. Тогава обаче било установено, че в офертата има противоречива, невярна и подвеждаща информация с цел доказване на съответствие с предварително обявените условия. След проверка било установено, че посочените от фирмата хотели отказват да настанят гостите при обявените в офертата условия. За фирмата също ще бъде сезирана Агенцията за обществени поръчки.", "date": "2017.09.13", "title": "Хотел \"Маринела\" ще настанява гостите по време на европейското председателство"}
{"url": "http://www.dnevnik.bg/sviat/2017/09/13/3041296_kotkite_-_naslednici_na_heminguei_prejiviaha_nevredimi/", "text": "Ураганът \" Ирма \" наводни градове и разби цели домове във Флорида, но музеят на Ърнест Хемингуей в Кий Уест и 54-те котки, живеещи в него, преживяха бурята невредими. Градът остана без вода и електричество, но домът музей на писателя е на една от най-високите точки в града и не е понесъл щети, заяви кураторът му Дейв Гонзалес пред агенция \"Ройтерс\". В него живеят 54 котки – потомци на шестопръстата котка Снежанка, притежание на писателя. Уредниците на музея пазят кръвната линия на Снежанка и спазват традицията животните да са кръстени на известни личности – като Грейс Кели и Лиз Тейлър. Уредничката на музея Жаки Сандс дори не е обмисляла да евакуира музея, тъй като е трябвало да изостави котките. \"Те се погрижиха за нас, или поне така си мислят\", казва тя.", "date": "2017.09.13", "title": "Котките - наследници на Хемингуей, преживяха невредими урагана \"Ирма\""}
{"url": "http://www.dnevnik.bg/sviat/2017/09/13/3041280_partiiata_na_merkel_padna_na_nai-niskoto_si_nivo_na/", "text": "Подкрепата за Християндемократическия съюз на Ангела Меркел е паднала на най-ниското си ниво от четири месеца преди изборите на 24 септември, въпреки че 63-годишната канцлерка на Германия е фаворит за спечелването им, предаде ДПА. Одобрението за ХДС и нейния съюзник ХСС е спаднало с 1 пункт на 37 процента, като всеки четвърти германец още не е решил за кого ще гласува, според седмичното проучване на берлинската социологическа агенция \"Форза\". ХДС - ХСС запазва водещата позиция пред основния си съперник Германската социалдемократическа партия, подкрепата за която е непроменена и е 23 процента (друго проучване от миналата седмица посочи  спад с 2 процентни пункта , до 21 на сто). Меркел остава предпочитаният канцлер за 48 процента от анкетираните. Само 22 процента предпочитат лидера на ГСДП Мартин Шулц. Според допитването дясната популистка партия \"Алтернатива за Германия\" се очертава като първата антиимигрантска партия след края на Втората световна война, която ще влезе в Бундестага. За нея имат намерение да гласуват 9 процента от избирателите, което е доста над 5-процентната бариера за влизане в парламента. С подкрепа от 10 процента твърдолинейната партия \"Левите\" се очертава като трета политическа сила. \"Зелените\" и свободните демократи ще получат по 8 процента от гласовете. Броят на колебаещите се избиратели е спаднал с 2 процента, но все още около 26 процента не са решили за кого ще гласуват, показва проучването на \"Форза\". /БТА", "date": "2017.09.13", "title": "Партията на Меркел падна на най-ниското си ниво на подкрепа от 4 месеца"}
{"url": "http://www.dnevnik.bg/sviat/2017/09/13/3041290_ungariia_obiavi_delegiraneto_na_suverenitet_v_es_za/", "text": "Унгария няма да отстъпва на Европейския съюз повече от националните си суверенни права и ще продължи да се бори с квотната система за презаселване на бежанци, която Съдът на ЕС определи, че Будапеща не може да отхвърля. Това заяви външният министър Петер Сиярто в интервю за \"Ройтерс\", разпространено в сряда след годишната реч на Жан-Клод Юнкер, в която той изрично настоя правителствата на страните членки да прилагат законите на съюза и съдебните му решения. Позицията на Сиярто се появява и посред разгорещения дебат в Европейския съюз за това необходима ли е нова и по-дълбока интеграция след напускането на Великобритания през пролетта на 2019 г. За унгарския министър това е погрешна посока, а думите му са ясен сигнал за съпротива на националистически настроени правителства срещу инициативата на френския президент Еманюел Макрон за по-гъвкав и по-сплотен съюз. \"Определено не споделям подхода, според който, ако има по-малко суверенитет на ниво страни членки, ЕС ще е по-силен. Мисля, че това е път без изход.\" Правителството на премиера Виктор Орбан в момента е председател на Вишеградската група от четири централноевропейски държави и е сред най-ярките противници на миграционната политика на ЕС, както и на действия на Европейската комисия, които определя като подкопаващи националния суверенитет. Сиярто казва, че Будапеща подкрепя колективния подход към съвместната отбрана, и смята, че една европейска армия би подсилила страните членки, а и целият съюз би имал полза от това. Но опре ли до данъчна политика например, националните решения трябва да бъдат суверенни, защото става дума за конкурентоспособност на икономиките. Унгария е сред страните с един от най-ниските в ЕС данъци върху личните доходи (15%) и корпоративен данък (9%). Запитан в интервюто дали Унгария би приела единен финансов министър и бюджет на Европейския съюз, министърът отговаря: \"Доколкото разбрах, това е сценарий само за еврозоната, а понеже ние не сме неин член, въпросът ще бъде решен без нашето мнение.\" Но макар да няма фиксирана дата, Унгария е сред страните, поели ангажимент един ден, когато са готови, да приемат единна валута. В речта си пред европарламента в сряда председателят на Европейската комисия говори за финансов министър за целия ЕС. Сиярто отхвърля заключенията, че страната му заедно с Полша е все по-изолирана в ЕС заради евроскептичното си правителство, както и че Словакия и Чехия се дистанцират от тях в рамките на Вишеградската четворка. \"Има много опити да бъде разбито единството на четворката, но те ще се провалят\", добави той. Според него и четирите страни в групата са категорични в позицията си да отхвърлят имигранските квоти след съвета на външните министри в Естония следващата седмица. \"Всеки уверява партньорите си, че ще се борим и няма да отстъпим от позициите си за нелегалната миграция, както и за квотите.\" Министърът определя като \"много опасно\" политическо решение постановлението на Съда на ЕС, отхвърлило оплакването на Будапеща и Братислава за квотната схема. След това и германският канцлер Ангела Меркел призова Унгария бързо да приложи постановлението. \"Това решение няма да задължи Унгария с нищо, защото в него не се казва, че трябва още от утре да започнем да приемаме мигранти\", обяснява Сиярто. \"Винаги ще се борим със задължителните квоти, никога няма да прикриваме позицията си, че нелегалната имиграция представлява заплаха за Европа, и това остава наша позиция независимо от натиска срещу нас.\"", "date": "2017.09.13", "title": "Унгария обяви делегирането на суверенитет в ЕС за \"път без изход\""}
{"url": "http://www.dnevnik.bg/zelen/2017/09/13/3041301_evroparlamentut_odobri_planove_za_poveche_gori_koito/", "text": "Европейският парламент одобри планове за засилване капацитета на горите за поглъщане на въглеродните емисии и намаляване на парниковите газове като част от борба с климатичните промени. За това информира пресцентърът на институцията.  Евродепутатите приеха законодателно предложение, според което държавите членки трябва да гарантират баланс между отделените емисии и поглъщането на CO2. Този баланс трябва да бъде постигнат до 2030 г., а след това страните трябва да увеличат поглъщането на СО2 като компенсация за емисиите до 2030 г. в съответствие с дългосрочните цели на съюза и Парижкото споразумение. Ако поглъщането на CO2 е по-голямо от емисиите от експлоатацията на земи за първите пет години, разликата може да бъде спестена под формата на кредити и използвана по-късно за постигане на целите на втория петгодишен период. Държавите членки може също така да използват част от тези кредити за постигане на целите за намаляване на емисиите по  регламента за споделяне на усилията . Държавите членки ще докладват ежегодно своите емисии. Целта е да се постигне балансиране на емисиите и тяхното поглъщане в рамките на два петгодишни периода: 2021 – 2025 г. и 2026 – 2030 г.. Ако някоя държава членка не постигне тази цел в някой от двата периода, нейният недостиг ще бъде изваден от квотата ѝ по регламента за споделяне на усилията. Сега предстои парламентът и Съветът на министрите да влязат в преговори, за да приемат общ текст на първо четене, след като Съветът изложи позицията си по предложението. Докладчикът Норберт Линс от ЕНП, Германия, заяви, че с този регламент се полагат основите на по-широка оценка на ролята, която играят горите на Европа в подкрепа на изпълнението на Парижкото споразумение. \"Устойчивото управление на горите е от ключово значение. По този начин ние можем да постигнем и намаляване на климатичните промени, и засилване на нашата биоикономика.\" Според него това е подходът към солидна и сериозна отчетност, която може да бъде модел за останалата част от света. \"Убеден съм, че тази система няма да застраши огромната мултифункционалност на земеделието и горското стопанство.\"", "date": "2017.09.13", "title": "Европарламентът одобри планове за повече гори, които да поглъщат вредни емисии"}
{"url": "http://www.dnevnik.bg/bulgaria/2017/09/13/3041327_petrolniiat_biznes_mi_e_mnogo_priiaten_shte_go/", "text": "Петролният бизнес ми е много приятен. Ще се разширяваме, като купим два-три нови обекта, искаме да направим и петролни бази, каза днес по Би Ти Ви лидерът на партия \"Воля\" и зам.-председател на парламента Веселин Марешки. Изказването му беше в отговор на въпрос дали обмисля да продаде бизнеса си с горива. За Марешки това е фалшива новина. Той допълни, че по-скоро би продал аптечния си бизнес, защото му е трудно да го контролира, но и това не стои на дневен ред.", "date": "2017.09.13", "title": "Петролният бизнес ми е много приятен, ще го разширявам, обяви Марешки"}
{"url": "http://www.dnevnik.bg/citat_na_deniia/2017/09/13/3041261_citat_na_denia_sedem-osem_ot_vseki_deset_dushi_kupuvat/", "text": "Това заяви вътрешният министър Валентин Радев по време на блиц контрола в ресорната парламентарна комисия след въпрос на председателя Цветан Цветанов за мерките за подобряване на условията на труд и защитните облекла на българските пожарникари и водените до момента разговори със синдикатите на МВР и постигнатите решения от ръководството. Министърът заяви, че е изненадан от изказванията на синдикатите по медиите, които и тази сутрин се оплакаха пред \"Нова телевизия\", че носят дрехи втора употреба от цяла Европа. Той заяви, че средства в тази сфера през последните години са налети достатъчно. Посочи и че ведомството санира основно сградите на пожарните. Разказа и за впечатленията си от защитните облекла и техниката на пожарникарите при  потушаването на пожара в Кресна , където не останал с впечатление, че има проблем, въпреки че те може би не били представителна извадка. \"Видях там пожарни - много хубави, хвалиха ми ги, обясниха ми всичко за тях\", допълни Радев. Пред депутатите в комисията обясни, че самият той разбрал от справка, че ведомството разполага със 119 пожарни автомобила, които били едни от най-модерните в Европа. Министърът бе питан и от депутатите, и от представителите на медиите и за  отвличането на 25-годишния Адриан Златков , който наскоро бе освободен след платен откуп. Той обаче продължи линията на мълчание, която бе обявена от ведомството малко след инцидента, и отказа всякакъв коментар по същество. \"Надяваме се максимално бързо да бъде разкрито престъплението. Държавата винаги е по-силна и ние ще успеем. Много сме мотивирани, знаем риска, знаем очакванията и правим всичко възможно, след като знаем вече каква е версията, споменах, всички я знаем - отвличане. Много се надявам, че ще успеем\", коментира Радев.  Освен за отвличането министърът бе питан и за социалния диалог в МВР, като депутатите от БСП заявиха, че \"той куца\". Радев не се съгласи и заяви, че диалог има. По думите му ръководството обсъжда със синдикатите всички въпроси на заседанията за социално партньорство, които били всеки месец. \"Няма искане, което не е обсъдено, ние нямаме никъде разминаване\", допълни той. Единственото разминаване било, че синдикатите искали увеличаване на заплатите в системата със задна дата, което не можело да стане. Министърът заяви, че е молил полицаите и им казал много пъти да не излизат по телевизиите и да обясняват неща, които не били верни. Той знаел числата, които му е показал финансовият министър Владислав Горанов. Радев призова депутатите за подкрепа при гласуване на Закона за държавния бюджет догодина, за да могат възнагражденията да бъдат увеличени. Във вътрешната комисия без много обсъждания бяха приети три законопроекта на първо четене - за изменения в Закона за МВР, Закона за частната охранителна дейност и Наказателния кодекс. Депутатът от БСП Иван Иванов коментира, че в Закона за МВР има \"много тъпи текстове\", и посочи за пример разпоредбата, според която полицаите са длъжни да обясняват на разбираем език на проверяваните лица действията си. \"Полиглоти ли са полицаите\", попита Иванов и заяви, \"те знаят удари с гумени палки по мигрантите\". След забележка от председателя на комисията Цветан Цветанов да не обижда служителите на МВР Иванов отговори, че го казал, защото така бил чувал. От своя страна Цветанов му припомни, че в комисията се посочват факти, а не слухове. Според Красимир Янков от БСП поредните предложения за законови изменения създават хаос. Така опозицията не подкрепи проектите, а депутатите се разбраха между двете им четения да бъдат изгладени несъгласията. Какво предвижда Законът за МВР четете  тук . Какво е заложено в Закона за частната охранителна дейност вижте  тук , а  тук  - притесненията на частните охранители. Какви са предлаганите изменения в Наказателния кодекс проверете  тук .", "date": "2017.09.13", "title": "Цитат на деня: Седем-осем от всеки десет души купуват дрехи втора употреба, не може пожарната да е изключение"}
{"url": "http://www.dnevnik.bg/sport/2017/09/13/3041328_ludogorec_ne_vze_tituliar_za_macha_s_istanbul_bb/", "text": "Крилото Върджил Мисиджан няма да вземе участие в първия мач на \"Лудогорец\" от настоящия сезон в групите на Лига Европа. Холандецът не попадна в разширения състав за гостуването на  \"Истанбул ББ\" , като причината не е наказание или контузия. По информация на \"Дневник\" договорът на Мисиджан, който изтича през лятото на 2018 г., все още не е подновен. Футболистът на този етап не подписва с тима и заради това от клуба са преценили да не разчитат на него в сблъсъка с турския съперник. Прокраднаха се мнения, че Мисиджан е оставен в България заради подготовка на евентуален трансфер, но от няколко дни затвориха прозорците и в последните сериозни първенства в Европа – Русия и Турция. На този етап остават отворени прозорците единствено в Близкия изток. Мисиджан е част от \"Лудогорец\" от 2013 г., като има 165 мача и 37 гола за отбора. Той е четирикратен шампион на България. През лятото шампионите отхвърлиха една оферта от руския  \"Динамо\" (Москва) , който се завърна в Премиер лигата и проявяваше сериозен интерес към Мисиджан. В последните няколко седмици турските медии също спрягаха нападателя за преминаване в \"Бурсаспор\". С отсъствието на Мисиджан и наказанието на Марселиньо опциите пред \"Лудогорец\" в предни позиции се съкращават допълнително. Иначе с разградчани за Истанбул не отпътува и последното  ново попълнение Рафаел Форстер . Бразилският централен защитник все още не е в оптимална форма, за да играе за първия тим. Транспортни неволи \"Лудогорец\" срещна големи проблеми с пътуването си към Истанбул. Българският шампион трябваше да излети в 11 ч. от Варна, но техническа неизправност с наетия чартър остави играчи и треньори на терминала повече от четири часа. Самолетът на хърватската фирма TradeAir не можа да излети от Загреб и заради това се наложи ангажиране на друга фирма от Румъния. Именно това наложи и голямото забавяне в излитането на отбора. \"Лудогорец\" кацна в Истанбул около 15 ч., а час и половина по-късно успя да стигне и до хотела си в турския мегаполис. Официалната тренировка на отбора на стадион \"Фатих Терим\", където \"Истанбул ББ\" играе своите мачове, е в 20 ч. българско време. Половин час по-рано треньорът на тима Димитър Димитров ще даде и пресконференция. Група като за Шампионската лига Изпълнителният директор на шампионите  Ангел Петричев  сподели очакванията си за гостуването на \"Истанбул ББ\" преди отпътуването на отбора. Според него ситуацията в групата е непредсказуема заради изравнените сили на отборите. \"Попаднахме в една група, която е достойна за Шампионската лига. На всички е ясно, че ще ни бъде изключително трудно. Очаквам тежък мач с \"Истанбул\". Не само че имат опитни футболисти, но са с много сериозни амбиции да заявят своето място в европейските турнири\", каза Петричев. Според него големият опит на футболистите на \"Лудогорец\" може да се окаже ключов по време на европейската кампания. \"Вярвам на нашите момчета, понатрупаха доста опит през годините, играха с доста сериозни съперници. В повечето случаи се представяха повече от достойно и радваха привържениците. Надявам се и този път да бъде така\", добави изпълнителният директор. Петричев разкри, че \"Лудогорец\" ще бъде подкрепян от около 200 души в Истанбул.", "date": "2017.09.13", "title": "\"Лудогорец\" не взе титуляр за мача с \"Истанбул ББ\" заради изтичащ договор"}
{"url": "http://www.dnevnik.bg/sviat/2017/09/13/3041110_sluhove_za_voina_novi_turgovski_vruzki_i_alternativen/", "text": "Бойкотът срещу Катар, наложен от няколко страни начело със Саудитска Арабия, навлиза утре в стотния си ден. Според анализатори тази безпрецедентно тежка криза в Персийския залив може да продължи до 2018 г., че дори и повече. На 5 юни, две седмици след визитата в Рияд на американския президент Доналд Тръмп, Саудитска Арабия, Обединените арабски емирства, Бахрейн и Египет скъсаха връзките си с Катар, обвинявайки го, че финансира радикални ислямистки групировки и че се сближава с Иран. Драстичните мерки, наложени на Катар - включително затварянето на единствената му сухопътна граница, със Саудитска Арабия, и спирането на всички въздушни и морски връзки - създадоха усещането, че кризата ще бъде кратка и изолираният Катар ще се поддаде на натиска. Нищо подобно. Доха отхвърли всички обвинения и заяви, че противниците й искат да се намесят във външната й политика. \"Ако следваме този курс, очаквам кризата да продължи поне до догодина\", заяви за АФП Кристофър Дейвидсън, експерт по Близкия изток от Дърамския университет във Великобритания. На 98-ия ден от началото на патовата ситуация външният министър на Катар шейх Мохамед бин Абдулрахман ал Тани говори пред Съвета за правата на човека на ООН в Женева и разкритикува \"незаконната обсада\", наложена на неговата страна и желанието на някои арабски държави да поставят Катар \"под опека\". Същите думи бяха използвани на 7 юни. В началото на кризата в Персийския залив се носеха слухове за военна интервенция, но това напрежение бързо спадна и нещата замряха. Сега сме свидетели на непряка криза, в която борбата се води чрез медии и пиар фирми. \"Алтернативният емир\" Влошаването на отношенията бе белязано и от появата на мистериозен \"алтернативен емир\" на Катар, изведен на преден план от Саудитска Арабия, организирането на конференции на катарски \"опозиционери\" на Запад и оплаквания от страна на Катар, който се смята за жертва на \"нарушения на човешки права\".  \"Не виждам как скоро ще се излезе от тази патова ситуация. Всички страни изпитват силно огорчение и усещане, че са предадени. Никой не иска да мигне пръв\", смята Кристиан Улрихсен, експерт по региона от Бейкърския институт към университета \"Райс\" в САЩ. \"Дипломатическата криза от 2014 г. (когато Бахрейн, ОАЕ и Саудитска Арабия изтеглиха посланиците си от Доха) продължи осем месеца. Сегашната криза е много по-интензивна, което означава, че ще трае по-дълго\", каза той и допълни, че конфликтът вреди на имиджа на всички страни в Персийския залив. \"Лидерите от Залива, изглежда, не разбират до каква степен конфликтът вреди на репутацията им на надеждни партньори на Запада по сигурността\", добави той. Посредникът Тръмп Кризата показа също така безсилието на Запада, съюзник и на двете враждуващи страни, който има жизнени интереси в региона. В Катар е разположена най-голямата американска военновъздушна база в Близкия изток.  Тъй като посредничеството на Кувейт не доведе до напредък, миналия четвъртък  Доналд Тръмп  предложи услугите си и заяви: \"Мисля, че това е нещо, което ще бъде уредено по много прост начин.\"  Той се обърна към емира на Катар и саудитския престолонаследник, които разговаряха на следващия ден за пръв път от началото на кризата. Но тази надежда бе мимолетна и Рияд \"преустанови всякакъв диалог\", усъмнявайки се в добронамереността на Катар. Някои страни като Турция и Иран, изглежда, спечелиха от кризата, тъй като съумяха да се възползват от дипломатическите разриви в Персийския залив. Търговският стокообмен на Оман с Катар се увеличи с 2000 процента от юни, показват официални данни, публикувани в Маскат. Последици Имиджът на Катар - който трябва да организира мондиала през 2022 г. - пострада, но това малко и богато емирство с големи залежи на газ се оказа \"много по-устойчиво\" от очакваното, каза Улрихсен. Но това положение не може да продължи вечно и Доха може би \"ще мигне\" първа, смята Дейвидсън. Антикатарският квартет представи на 22 юни списък с 13 искания, включително за закриване на телевизия  \"Ал Джазира\" , смятана за \"агресивна\", спиране на катарската подкрепа за някои ислямистки групировки и експулсирането на видни личности от организацията  \"Мюсюлмански братя\" , определена като \"терористична\". Дейвидсън смята, че \"единственият реален изход е Катар да приеме първоначалните искания\" на квартета, защото това е \"единственият сценарий, който ще позволи на Рияд и Абу Даби да си спасят репутацията и който ще предотврати нова криза\". /БТА", "date": "2017.09.13", "title": "Слухове за война, нови търговски връзки и \"алтернативен емир\" - сто дни катарска криза"}
{"url": "http://www.dnevnik.bg/photos/2017/09/13/3040876_fotogaleriia_izbrano_ot_sedmicata_na_modata_v_nju_iork/", "text": "Първата  , дебют на колекции с  , спортна линия от певицата Риана и пърформънс на китайски художник бяха сред акцентите на Седмицата на модата в Ню Йорк за сезон Пролет/лято 2018. Ето някои от най-зрелищните моменти, уловени от фотографите на \"Ройтерс\". На снимката: Кендал Дженър (вляво) и Джиджи Хадид бяха сред звездите на подиума в ревюто на Том Форд, което  .", "date": "2017.09.13", "title": "Фотогалерия: Избрано от Седмицата на модата в Ню Йорк"}
{"url": "http://www.dnevnik.bg/sviat/2017/09/13/3041287_ispanskata_prokuratura_razsledva_nad_700_katalunski/", "text": "Испанската прокуратура съобщи, че разследва над 700 кметове в Каталуния за съдействие при организирането на референдума за независимост, обявен от Върховния съд за незаконен. На полицията е наредено да арестува всеки от тях, който откаже да сътрудничи, предадоха испанските медии и \"Асошиейтед прес\", цитирана от БТА. Просепаратистката коалиция, която управлява автономната област, обяви, че въпреки  забраната  гласуването ще се състои, и поиска от 947-те кметове в Каталуня да подготвят всичко необходимо за  допитването .  Правителството на премиера Мариано Рахой се закани  да спре референдума  и днес главният прокурор Хосе Мануел Маса възложи на провинциалните прокурори да разследват 712 кметове, които вече да осигурили места за гласуване на 1 октомври. Той нареди на полицията да ги арестува, ако не се явят да дадат показания.  Същевременно днес премиерът на Испания Мариано Рахой призова хората в Каталуня да се въздържат от участие в планирания за 1 октомври референдум за независимост на областта. \"Ако някои ви призовава да гласувате, не го правете, защото референдумът няма да се състои, понеже е един абсолютно незаконен акт\", каза Рахой.  Мадрид няколко пъти вече нарече референдума противоконституционен. ", "date": "2017.09.13", "title": "Испанската прокуратура разследва над 700 каталунски кметове заради референдума"}
{"url": "http://www.dnevnik.bg/sport/2017/09/13/3041340_venger_ne_viarva_che_arsenal_shte_specheli_liga_evropa/", "text": "Пътят на \"Арсенал\" към завръщане в Шампионската лига ще бъде по-лесен през вътрешното първенство, отколкото през Лига Европа, заяви мениджърът  Арсен Венгер . Френският специалист се надява \"артилеристите\" да стартират с победа срещу \"Кьолн\" утре, но предупреди, че спечелване на турнира, по подобие на \"Манчестър юнайтед\" ще е изключително трудно. \"Мисля, че имаме най-големи шансове да се класираме през първенството. Правехме го 20 поредни години, а през миналата събрахме и 75 точки. Аз обаче винаги се радвам, когато печелим трофеи\", заяви Венгер. Освен срещу \"Кьолн\", \"Арсенал\" ще се изправи още срещу \"Цървена звезда\" и БАТЕ (Борисов) в група Н. Заради двубоя с  \"Челси\" , който предстои в неделя Венгер ще даде почивка на седем от основните си играчи. Срещу \"Кьолн\" няма да излязат Петър Чех, Лоран Косчелни, Александър Лаказет, Дани Уелбек, Гранит Джака, Месут Йозил и Аарън Рамзи. Всички те дори не тренираха в сряда сутринта и ще са извън групата за двубоя от Лига Европа. След дълго отсъствие се завръща Джак Уилшър. Халфът, който лекуваше контузии в последните няколко сезона, а миналата година игра под наем в \"Борнемут\" ще започне като титуляр.  Алексис Санчес , който беше пред напускане в края на лятото също ще е сред стартовите 11. \"За нас това е добра възможност да докажем, че можем да се справяме с натоварения график. В миналото се е случвало да играем в сряда в \"Барселона\" и в събота сутрин срещу \"Евертън\". Твърде много се говори по тази тема, защото във футбола най-важно е как се представяш в самия ден. За мен три дни са достатъчно време за възстановяване\", коментира Венгер около натоварения график на тима.", "date": "2017.09.13", "title": "Венгер не вярва, че \"Арсенал\" ще спечели Лига Европа"}
{"url": "http://www.dnevnik.bg/zdrave/2017/09/13/3041341_za_2017_g_farmacevtichnite_kompanii_shte_napraviat/", "text": "Отстъпките, които фармацевтичните компании вече са задължени да правят на Националната здравноосигурителна каса, тази година ще възлязат на обща стойност от 130 млн. лв. Допълнително самите фирми са компенсирали доплащането на българските пациенти за лекарства с още около 60 млн. лв. Това е на фона на най-ниските цени на производител в Европейския съюз, които са в България. Такава равносметка прави Асоциацията на научноизследователските фармацевтични производители в България (ARPharM), в която членуват повечето фармацевтични компании у нас. Индустрията беше задължена да прави определен дял отстъпки на държавата и касата при закупуването на лекарства през 2015 г. от тогавашния министър на здравеопазването Петър Москов. С мярката през 2015 г. бяха спестени на НЗОК 47 млн. лв., а през 2016 г. - 87 млн. лв. Договарянето на отстъпки между НЗОК и компаниите за 2018 г. вече е в ход, посочват от индустрията. Допълнително до края на годината фармацевтичните компании ще компенсират чрез отстъпки към търговци на едро и дребно доплащането от пациенти за лекарства на стойност 60 милиона лева, чрез програми за подобряване на достъпа за частично заплащани от касата медикаменти в областта на респираторните заболявания, диабет, ревматология, хепатит C, кардиология, неврология и др. Съобщението на организацията на фармацевтичните компании вероятно идва в отговор на днешната новина, че  преразходът на здравната каса за годината е над половин милиард лева , включително и 213 млн. лв. за лекарства. По-късно през деня от Надзорния съвет на институцията съобщиха, че  ще предприемат мерки, с които ще стопят дефицита на 35 млн. лв. \"Още в края на 2016 г., в рамките на приемането на Закона за бюджета за лекарства на НЗОК за 2017 г., редица организации, в това число и ARPharM, предупредиха за \"дупка\" дори и след заплащането на отстъпки и за бюджет, който не съответства на здравните потребности на населението. Нуждата от адекватно бюджетиране става все по-остра и не може да бъде пренебрегвана или оправдавана с твърдения за недостатъчен контрол\", посочват фармацевтичната индустрия. Според бизнеса плащанията на НЗОК за лекарства нарастват поради обективни причини – застаряващо население, повишена заболеваемост, но и удължена преживяемост в резултат на достиженията на медицината и навлизането на нови технологии. \"Зад сухите цифри стоят излекувани пациенти и спасени животи, на които институциите би трябвало по-често да обръщат внимание. От началото на 2016 г. нови лекарствени терапии се заплащат от НЗОК само след положителна оценка на здравните технологии и след предоставяне на отстъпка в полза на НЗОК – подход, който не се прилага по отношение на други медицински услуги, медицински изделия и технологии\", коментират фармацевтичните компании.", "date": "2017.09.13", "title": "За 2017 г. фармацевтичните компании ще направят отстъпка от общо 130 млн. лв. на здравната каса"}
{"url": "http://www.dnevnik.bg/bulgaria/2017/09/13/3041335_chastnite_izpulniteli_prognozirat_vrushtane_na/", "text": "Връщане на мутренските времена и ликвидиране на съдебното изпълнение, прогнозира Камарата на частните съдебни изпълнители (КЧСИ), ако бъдат приети част от обсъжданите в парламента изменения в Гражданския процесуален кодекс (ГПК), информира \" Правен свят \". Председателят на камарата Георги Дичев заяви, че заради зачестилите коментари на политици срещу частните съдебни изпълнители положението им е станало нетърпимо. \"Заради тази кампания, насаждаща омраза, длъжници влизат с обиди и заплахи и масово отказват да плащат с обяснението, че щели да ни ликвидират\", разказа той. В парламента са внесени четири проекта за изменения в ГПК - на ГЕРБ, БСП, \"Воля\" и Обединени патриоти. Преди лятната си ваканция депутатите приеха и четирите на първо четене, а в момента работна група оформя обединения проект, който ще бъде предложен за обсъждане. Основните обаче са два - на ГЕРБ и БСП. Проектът на ГЕРБ според Камарата на ЧСИ постига справедлив баланс между правата на кредиторите и длъжниците и не поставя под съмнение ефективността на принудителното изпълнение. КЧСИ обаче посочи, че това не може да се каже за внесения от БСП проект. От левицата сами посочиха, че това са предложения на националния омбудсман Мая Манолова. Именно в него са текстовете, за които изпълнителите твърдят, че застрашават не само принудителното изпълнение, но и ще обезсмислят работата на съда, защото актовете му ще остават само листове хартия. \"Представяме нашето становище пред медиите, защото Камарата на ЧСИ не е поканена на обсъжданията в частта за съдебното изпълнение. Надяваме се чрез вас то да стигне до гражданите и депутатите\", заяви днес Дичев по време на специална пресконференция. Подчерта, че не са против промяна на законодателството и подкрепят част от предложените изменения, но искат с тях да се постигне реална защита на правата на длъжници и кредитори, а не ремонти на законовата рамка без оценка на въздействието в полза на монополи, кредитни милионери и събирачи на дългове. Сред спорните според тях предложения на БСП са разширяване на кръга на обжалване на действията на съдебните изпълнители. Дори според тези изпълнители, които подкрепят изменения в тази насока, това е доведено до крайност и ще се стигне до блокиране на изпълнителното производство. Друго предложение на левицата, което ще блокира изпълнението и ще намали ефективността му, е при подаването на жалба от трето лице автоматично да се спира изпълнението, както и въвеждането на права на такова лице и на участниците в търговете да ги обжалват на основание допуснати нарушения при уведомяването, обясниха от Камарата. \"По делата масово ще се появяват близки на длъжниците - \"трети лица\", които ще твърдят, че вещите са техни. Правен абсурд е лица без правен интерес, каквито са наддавачите, да обжалват предхождащи и влезли в сила действия, упражнявайки правата на длъжника\", обясни председателят на камарата. Другата идея - да се блокира имущество само в размер на задължението, от КЧСИ определят като неприложимо. Според камарата с предложението на БСП да се въведе ограничение сборът от всички такси по изпълнението да не надвишава размера на задължението, малките дългове ще станат практически несъбираем, които са най-масовите. Частните изпълнители са против въвеждането на таван за таксите. Според тях подобна промяна ще засегне 0.5 % от делата, по които задълженията са в размер на стотици хиляди и милиони левове. \"Което поставя въпроса кои са тези длъжници и защо точно те трябва да ползват привилегии спрямо останалите 99%, които ще плащат таксите в пълен размер? Въвеждането на таван на таксите е защита за кредитните милионери и силните финансови структури, които, освен че ще плащат по-малко, на практика трудно ще получат реално изпълнение на постановените срещу тях съдебни решения\", заяви Дичев. Позицията на камарата е, че ако бъдат приети тези промени, правото вече няма да има отношение при решаване на спора между кредитор и длъжник, а ще се стимулира нерегламентираното и силово уреждане на споровете и задлъжнялостта. Освен това те са в интерес на монополистите и на т.нар. компании за събиране на дългове, в чиято дейност \"права на длъжника\" не съществуват.", "date": "2017.09.13", "title": "Частните изпълнители прогнозират връщане на мутренските времена при приемане на закон на БСП"}
{"url": "http://www.dnevnik.bg/bulgaria/2017/09/13/3041353_ne_triabva_bulgarskite_otnosheniia_s_rusiia_da_sa/", "text": "Не трябва българските отношения с Русия да стават заложник на чужди интереси, каза днес по Нова телевизия президентът Румен Радев. Той допълни, че в България има държавници, за които отношенитя с Русия никога не са достатъчно лоши. Радев посочи, че всички големи европейски лидери търсят контакт с Русия и два пъти цитира премиерът на Люксембург, който заявил, че е време да се спре с разговорите за Русия и да се премине към разговори с Русия. И НАТО говори за повишаване на диалога с Русия, допълни Радев. Говорейки за влиянията отвън, президентът се обяви срещу финансиране на вероизповедания в България от чужбина. По повод гласуването в чужбина и по-специално в Турция, Радев обяви, че още чака обещаните от политиците промени в законите за вероизповеданията, изборите и българското гражданство, но за момента по тях нищо не се прави. \"Нямам лични конфликти с министъра на отбраната, имаме много добър диалог и ще уточним как армията може да се използва за охрана на обществения ред\", каза президентът в отговор на въпрос. Не искал повече правомощия Попитан дали иска повече правомощия, Радев обяви, че президентът може да уплътни достатъчно своите правомощия със своите действия. \"Нямам намерение да иницирам референдум за увеличаване на правомощията на президента. Не съм повдигал въпросът за повече права, някои друг изглежда се притеснява от това\", допълни държавният глава. Според него има политици, които трудно скриват страха си от президентска република. Случаят за КТБ трябва да се реши в страната, затова и призовах Цветан Василев да се върне, каза Радев. Попитан дали е на страната на Цацаров и на Пеевски, както твърди Василев, държавният глава обяви, че е на страната на закона. Разсекретяването на стенограмите за КТБ той аргументира с това, че така ще стане ясно, че истината трябва да се търси в съдебната власт. Престъпността в България е нагла Попитан за отвличанията и дали се е върнала групата на \"Наглите\", президенът обяви, че престъпността в България винаги е била нагла, а битовата престъпност е бич, срещу който не се виждат реални резултати. Радев изрази надежда, че извършителите на последното отвличане ще бъдат разкрити, закото подобни престъпления удрят по имиджа на страната. Според него за мащабите на корупцията в страната може да се съди по драматичния срив на чуждестранните инвестиции и липсата на осъдени държавници. Радев смята, че на това явление трябва да се противодейства в момента на извършване на престъплението а не да се чакат сигнали, защото така ще могат да се разплетат престъпните схеми. \"Превенцията и профилактиката са за здрав организъм, когато има гангрена, трябва скалпел\", обобщи Радев. Президентът призова и да се отговори и на въпроса защо се правят промени в законодателството за борба с корупцията - дали, за да се отчете работа пред Европа, или да се реши проблема. \"Аз вече говорих с всички актьори от съдебната власт, посетих и Румъния, и Италия – две страни с много богат опити съществени резултати в борбата с корупцията. Моето мнение е, че този орган трябва да затвори цикъла от сигнал, активно придобиване на информация, през разследване до обвинение\", така Радев описа бъдещият орган за борба с корупцията. Обмисля дали да спре изборът на председател на ВАС \"Председателят на Върховният административен съд трябваше да се избере от новия състав на Висшия съдебен съвет, той ще работи с него\", каза Радев и допълни, че проучва въпроса дали да не спре назначението. Като най-сериозни свои постижения, след осем месеца на поста, президентът Румен Радев вижда първите стъпки за предоляване на кризата с Русия, ребилитацията на българската история и решителни действия за защита на суверенитета на България. В три думи действията си на поста той описа с думите суверенитет, законност, външна политика. Радев обяви, че е водил лоялна, но активна проевропейска политика. Във вътрешен план той посочи сезирането на Конституционния съд за СЕТА и налагането на вето на Закона за опазване на околната среда. Попитан дали обсъжда със съпругата си нейното поведение и изяви в социалните мрежи, Радев казва, че обсъждат тези теми, но той уважава правото и на лично мнение. \"Тя е човек, на чието мнение мога винаги да разчитам, но крайното решение винаги е мое\", каза президента в отговор на въпрос дали се съветва със съпругата си за своите действия.", "date": "2017.09.13", "title": "Не трябва българските отношения с Русия да са заложник на чужди интереси, обяви Румен Радев (допълнена)"}
{"url": "http://www.dnevnik.bg/bulgaria/2017/09/13/3041354_ot_tehnicheskiia_universitet_vuv_varna_zaplashiha_s/", "text": "След  днешната публикация в \"Дневник\" по повод обвиненията в плагиатство при изготвянето на докторската дисертация на ректора на Варненския Технически университет Росен Василев , от учебното заведение изпратиха своята гледна точка по проблема. \"Припомняме, че процедурата за защита на дисертацията на проф. Росен Василев за присъждане на научна степен \"доктор на науките\", е проведена при стриктно спазване на изискванията на Закона за развитие на академичния състав в Република България, подзаконовите нормативни актове и вътрешната нормативна база на ТУ – Варна\", се казва в текста на писмото. В него се твърди също, че от своя страна седемчленното научно жури, по присъждането на научната степен е опровергало обвиненията в плагиатство по време на публичната защита. \"Ректорът на ТУ - Варна предостави в МОН всички изискани документи по казуса, но и до момента нито проф. Василев, нито университетът като институция е получил официална информация за съставянето на експертната комисия и текста на нейното становище, което широко се цитира и обсъжда в медиите, пише още в писмото. В същото време опоненти на проф. Василев очевидно разполагат с подробни сведения от министерството, комуникацията е едностранчива и университетът е поставен в информационна изолация\". От пресслужбата на Техническия университет във Варна твърдят също, че \"във връзка с продължаващия натиск и опити да бъде дискредитирано висшето училище, ТУ - Варна от своя страна ще е принуден също да сезира правоохранителните органи\". В края на юли двама професори – Овид Фархи и Николай Минчев  публикуваха свое становище по доктурантурата на Росен Василев, в което го уличиха в преписването на 4 от общо 7 глави на дисертацията му . Според тях текстовете са буквално копирани от научни работи на Ивайло Неделчев и Тихомир Доврамаджиев. И двамата обаче са докторанти на ректора на варненския Технически университет. Вероятно по тази причина те отрекоха Росен Василев да е преписвал от тях, като обясниха, че са създали собствените си дисертациионни трудове благодарение на неговото съдействие като научен ръководител и съавтор в общи публикации. Сред проверка на обвиненията в плагиатство Министерството на образованието и науката препоръча отменяне на процедурата по защита на докторската дисертация на Росен Василев. Университетът обаче не се съобрази с нея.", "date": "2017.09.13", "title": "От Техническия университет във Варна заплашиха с прокурорска проверка заради обвиненията в плагиатство към ректора му"}
{"url": "http://www.dnevnik.bg/sviat/2017/09/13/3041332_evrodeputatite_privetstvaha_ideite_na_junker/", "text": "\"Повече интеграция\" беше ключовата част от посланието на председателя на Европейската комисия Жан-Клод Юнкер, която провокира по-голямата част от реакциите в Европейския парламент. След  речта на Юнкер  \"За състоянието на съюза\" лидерите на големите групи в парламента откликнаха на някои от предложенията му. Някои европейски държави открихо приветстваха идеята му за защита на инвестициите.  Франция, Германия, Италия Личните коментари от лидери бяха лаконични. \"Юнкер, благодаря ви за вашата подкрепа за провеждането на демократични събрания. Ще успеем да трансформираме Европа\", написа френският президент Еманюел Макрон в \"Туитър\" и приветства и призива на Юнкер да се създаде европейска рамка за контрол на стратегическите инвестиции, \"за какъвто призова Франция: за атрактивна и защитаваща Европа\", подчерта Макрон в \"Туитър\". \"Благодарности на Юнкер за думите му за имиграцията и за силната проевропейска насоченост на речта му за състоянието на ЕС\", написа в социалната мрежа италианският премиер Паоло Джентилони. Същевременно Париж, Берлин и Рим казаха в съвместно изявление, публикувано от германското министерство на икономиката, приветстваха идеята да се създаде рамката за контрол на инвестициите. Целта е да се създаде инструмент, който да позволи на страните членки да се намесват в случаи на преки чуждестранни инвестиции в стратегически активи, особено ако те идват от предприятия, които се контролират или финансират от трети държави.  \"Берлин е силно заинтересован от чуждестранни инвестиции, когато те се извършват при пазарни условия,\" отбеляза германският икономически министър Бригите Цюприс. \"Трябва да предотвратим обаче други държави да се възползват от нашата откритост, за да придвижат интересите на промишлената си политика. Предложенията на Юнкер гарантират честна конкуренция в ЕС и предлагат по-добра защита срещу корпоративни придобивания, които не отговарят на пазарните правила. В бъдеще страните членки ще имат ясни правомощия да се намесват в случаи на държавно контролирани преки инвестиции в европейски компании.\" Европарламентът Председателят на групата на Eвропейската народна партия приветства визията на Юнкер за тясна интеграция, но подчерта и тревогите на хората за глобализацията. \"Трябва ни социална пазарна икономика... (и) да осигурим нашите граници и да спрем незаконната миграция\". Хората са шокирани от случващото се в Турция: \"Турция не може да стане пълноправен член на ЕС\". По думите му хората се страхуват, когато погледнат на изток: \"Имаме нужда от европейски отбранителен съюз, за да защитим европейския начин на живот,\" каза той. Лидерът на \"Социалисти и демократи\"   предложи държавите членки на ЕС да ударят всички мултинационални компании, които мамят данъчните власти, като ги задължат да изплатят дължимите данъци, да приемат мерки срещу използването на младите хора и \"детска гаранция\", която да осигури образование и подслон за всички деца в ЕС. Относно миграцията той призова Европейската комисия да има смелостта да отвори законни канали, тъй като само затварянето на незаконните не е достатъчно.  от Европейски консерватори и реформисти беше скептичен. За да може европейската икономика да процъфтява, трябват повече възможности, а не повече регулации, каза той: \"Не плановете за растеж на ЕС създават работни места. Бизнесите създават работни места\". Хората извън Европейския парламент искат да знаят, че \"продължаваме да укрепваме кораба и няма да го насочим към нови бури.\" Лидерът на Алианса на либералите и демократите   каза, че речта на г-н Юнкер е била \"пълна с визия и амбиции за 2019 г.\" до голяма степен, защото много неща са се променили, след като напредъкът на популистите забуксува и спря в Австрия, Нидерландия и Франция. Той каза: \"Всички сте добре дошли на страната на разума!\". Верхофстад добави, че мнозинството от гражданите на ЕС искат повече европейски действия, а \"само Найджъл Фараж още не е разбрал това\". Той подчерта, че \"ЕС е необходим, за да се противопоставим на правителства на алтернативното дясно\". Евродепутатът от ГЕРБ/ЕНП   каза, позовавайки се на речта на Юнкер, че вината за част от проблемите на съюза трябва да се търси не в Брюксел, а в националните държави. \"Когато критикуваме Европейския съюз, че не е ефективен, трябва да сме наясно, че страните членки не му позволяват да бъде ефективен. Когато страните членки не са единни, няма как и Европейският съюз да бъде ефективен,\" каза той. \"Какво искат европейските граждани? Повече физическа и социална сигурност за всички нас. Европейският съюз трябва да гарантира това - обща отбрана, общо опазване на външните граници, обща борба срещу тероризма, обмяна на разузнавателна информация и - разбира се - солидарно разпределение на тежестта, която идва от бежанците, обща външна политика, която да ограничи притока на такива бежанци към нашите южни и източни граници.\" Най-нападателна беше реакцията на бившия лидер на Партията за независимостта на Великобритания  . \"Това беше най-откритата, честна и наистина притеснителна реч, която съм чувал през дългите си години на това място... Посланието е съвсем ясно: Брекзит се случи. Пълен напред. Начинът, по който се отнасяте към Полша и Унгария, вече трябва да им напомня за живота под управлението на съветските комунисти, когато се опитвате да им кажете как трябва да ръководят собствените си страни\", добави Фараж. \"Благодаря на Господ, че напускаме\", увери той. \"Но вие не научихте нищо от Брекзита\", подчерта евроскептикът. Българският еврокомисар , комисар за цифровата икономика и цифровото общество, определи речта като \"много силна\". Според нея положителните икономически новини от последните месеци, за които говори Юнкер, означават, че е време за надграждане в посоката на цифровата икономика. \"най-напред да засилим търговската си програма... Много е важна и идеята за защитата на нашите стратегически инвестиции. Нека не забравяме, че Европа няма своя американски Гугъл, но Европа продължава да бъде силна в онази, скритата част на интернет - там, където е софтуерът, където са ни чиповете за сигурност. Много е важно такива малки стратегически предприятия да не попадат в чужди ръце. Както казва и председателят Юнкер - ясен обществен дебат по темата, пълна прозрачност, за да може всички да са наясно какво се случва.\" Габриел добави, че са нужни акценти и върху индустрията и киберсигурността. \"Много важно е обаче на ниво Европейски съюз да имаме механизъм за обща реакция, когато става въпрос за масова атака, много важен сигнал е да направим Агенцията за киберсигурност оперативна, ефикасна. Нейният мандат вече ще бъде не временен, до 2020 година, а постоянен, със засилени компетенции.\"", "date": "2017.09.13", "title": "Евродепутатите приветстваха идеите на Юнкер, европейските лидери бяха сдържани"}
{"url": "http://www.dnevnik.bg/sviat/2017/09/13/3041361_vlastite_v_moskva_evakuiraha_hiliadi_zaradi_nova/", "text": "Поне 15 000 души бяха евакуирани в Москва след постъпване на близо 40 сигнала за бомба в руската столица, предаде агенция \"Интерфакс\". Според ТАСС, която цитира източници от специалните служби, броят на засегнатите е достигнал 20 000, а в други издания броят е още по-голям. Операцията последва  два дни на евакуации  из цяла Русия, от Калининград до Владивосток, заради серия анонимни заплахи. \"Интерфакс\" съобщи, че са постъпили бомбени сигнали за 22 търговски центъра, заплаха е постъпила в полицията и за Държавния универсален магазин (ГУМ) на Червения площад, откъдето са евакуирани 300 души. Не се уточнява дали операцията е била само заради магазина, или е било съобщено за отделна бомба, намираща се другаде на площада. Три гари - Ярославската, Киевската и Курската - също са били евакуирани. Заплахите са обхванали и няколко университета. На летище \"Шереметиево\" след подобен сигнал са усилени мерките за безопасност.", "date": "2017.09.13", "title": "Властите в Москва евакуираха хиляди заради нова бомбена заплаха"}
{"url": "http://www.dnevnik.bg/sport/2017/09/13/3041333_wada_svalia_obvineniiata_ot_95_ruski_sportisti_zaradi/", "text": "Световната антидопингова агенция (WADA) няма достатъчно доказателства, за да обвини 95 руски спортисти в употреба на допинг, съобщи генералният директор на организацията Оливър Нигли. Всички те попадат в доклада на д-р Ричард Макларън, но разследването срещу тях ще бъде прекратено. Според доклада над 1000 руски състезатели са се възползвали от държавно спонсорирана допинг програма между 2011 и 2015 г. WADA има доказателства срещу само един руски атлет, но неговото име, както и на другите разследвани, не се съобщават. Според insidethegames.biz тези случаи се отнасят към спортисти, които вече са били разследвани и са обявени за чисти от различни международни федерации преди игрите в  Рио 2016 . Разследването на независимата комисия на WADA доведе до изключването на Русия от международната лека атлетика, както и до индивидуални забрани за участие на олимпийските игри в Рио де Жанейро на руснаци в други спортове. Русия пропусна световното първенство по лека атлетика в Лондон през август. Страната  беше представена от 19 лекоатлети , които се състезаваха под неутрален флаг. Участието на руски спортисти в олимпийските игри в Пьончан през 2018 г. също е под въпрос.", "date": "2017.09.13", "title": "WADA сваля обвиненията от 95 руски спортисти заради липса на доказателства"}
{"url": "http://www.dnevnik.bg/citat_na_deniia/2017/09/13/3041368_citat_na_denia_veche_govorih_s_vsichki_aktyori_ot/", "text": "\"Аз вече говорих с всички актьори от съдебната власт, посетих и Румъния, и Италия – две страни с много богат опит и съществени резултати в борбата с корупцията\", това каза Румен Радев  в интервю за \"Нова телевизия\" . ", "date": "2017.09.13", "title": "Цитат на деня: Вече говорих с всички актьори от съдебната власт"}
{"url": "http://www.dnevnik.bg/bulgaria/2017/09/13/3041310_oshte_trima_uchiteli_ot_sofiiskata_matematicheska/", "text": "Договорите на трима учители в Софийската математическа гимназия (СМГ) не били подновени от вече бившият директор Антони Стоянов. Назначената временно на  поста Зоя Савова  пък разглежда възможността за връщането им на работа, като освободи назначените от Стоянов техни заместници. Това се разбра по време днешното заседание на парламентарната комисия по образование и наука, където беше разгледан казуса със СМГ. Министърът на образованието Красимир Вълчев пък съобщи, че е сезирал Министерството на финансите да направи проверка на училищното настоятелство към гимназията. По думите на Вълчев част от настоятелствата са се превърнали в черни каси, а според него това към математическата гимназия е извършвало стопанска дейност в общински имот. Освен това Вълчев посочи, че настоятелството в СМГ е разполагало с парите от уроци по математика, които според него би трябвало да се разпределят от училището. Представител на училищното настоятелството към СМГ пък каза, че през миналата година организацията е дала 200 хиляди лева за ремонти, подновяване на материалната база в гимназията, както и за хонорари на учителите, които дават уроците по математика. Именно от таксите за тези уроци са и приходите на настоятелството. Повод за изслушването в комисията бе  напрежението в училището и протестите на родители , след като учителката по математика Петя Тодорова бе уволнена от Стоянов. Самият той беше уволнен на 4 септември от Районното управление по образованието. Причината бе, че проверка на експерти от министерството на образованието е открила редица административни нарушения, извършени от Стоянов. На заседанието присъстваха родители на ученици в гимназията, учители, зам.-министърът Таня Михайлова, ръководителят на Регионалното управление на образованието Ваня Кастрева, както и Антони Стоянов. По време на изслушването временната директорка Зоя Савова съобщи, че е върнала  Петя Тодорова на работа . Справка на  сайта на училищното настоятелство показва , че един от членовете му се казва Петя Тодорова. От изказванията на участващите се разбра, че Стоянов не е подновил договорите на учителите Божидар Георгиев, Надя Владева и Ана Илиева. Това сериозно е обезпокоило някои от родителите, казаха двама от присъстващите. По думите на главната учителка по математика Румяна Караджова учителите също са поискали обяснение за решението на Стоянов, но така и не са го получили. Караджова също е била част от училищното настоятелство. Мотивите на уволненият директор да освободи тримата учители не се разбраха по време на заседанието, защото по думите на председателката на комисията Милена Дамянова (ГЕРБ) не бива да се задават въпроси, за да не влизали участниците в диалози. Целта на комисията била да успокои депутатите, че учебният процес в СМГ ще може да започне спокойно.", "date": "2017.09.13", "title": "Още трима учители от Софийската математическа гимназия били освободени"}
{"url": "http://www.dnevnik.bg/sviat/2017/09/13/3041370_makedoniia_planira_ednovremenno_da_pregovaria_s_es_i/", "text": "Македония се надява, че е направила достатъчно, за да убеди Европейския съюз да започне преговорите за членството ѝ, докато Скопие още води продължаващия четвърт век спор с Атина. Това каза в интервю за \"Ройтерс\" външният министър на страната Никола Димитров. Перспективата за влизане на Македония в НАТО и ЕС избледня с блокажа на преговорите с Гърция, тъй като последната обяви, че използваното от страната име съдържа териториални претенции към южната съседка (наскоро България също обяви, че  има предпочитания  за името на страната). Правителството на премиера Зоран Заев, което пое властта през пролетта, поднови диалога с Гърция и предложи използването на \"временно име\" в хода на интеграционните процеси в ЕС и НАТО, имайки предвид \"Бивша югославска република Македония\" (употребяваното в редица международни организации). Според Димитров обаче Гърция не е \"приела веднага\" идеята, предава \"Ройтерс\". Очаква се той  отново  да се срещне с гръцкия си колега на общото събрание на ООН в Ню Йорк по-късно през септември. \"Ако сме направили достатъчно реформи у дома, се надяваме, че ще достигнем етапа (на започване на преговори с ЕС) и паралелно с това споразумението за името,\" каза още той и добави, че процесът на преговори с Брюксел ще е достатъчно дълъг, за да може Гърция да е спокойна, че може да спре процеса, ако това е необходимо. За НАТО той каза: \"Не можем да си пробием път в НАТО, трябва да си го договорим. Нужно ни е в Атина да ни възприемат като съюзници... Дългосрочно е и в интерес на гърците да имат съсед, който се управлява съгласно закона, на северната граница.\"", "date": "2017.09.13", "title": "Македония планира едновременно да преговаря с ЕС и да се разбере с Гърция за името"}
{"url": "http://www.dnevnik.bg/sport/2017/09/13/3041357_motogp_obiavi_kalendar_za_2018_g_s_19_sustezaniia/", "text": "Световният шампионат по мотоциклетизъм през 2018 г. ще включва рекордните 19 състезания. Това обявиха от ръковдоството на  MotoGP , публикувайки официалния календар за следващата година. Единственото ново състезание, което ще бъде включено е това в Тайланд. С влизането на Тайланд в MotoGP състезанията в Азия ще станат общо четири, след тези в Катар, Япония и Малайзия. Световният шампионат по мотоциклетизъм върви по стъпките на Формула 1, където голяма част от състезанията вече са в Азия. Сезон 2018 традиционно ще започне в Катар на 18 март. Пистата \"Лосаил\" приема първото състезнаие неизменно от 2007 г. насам. Отново по традиция сезонът ще приключи на пистата \"Рикардо Тормо\" край Валенсия, точно осем месец след първия старт. Голямата неизвестна на този етап е около състезанието за Гран при на Великобритания. От всички 19 надпревари единствено тази в Обединеното кралство не е със заявена писта, а възможностите са две – \"Силвърстоун\" или \"Донингтън парк\". Промотърите от \"Дорна\" не успяха да постигнат договорка с правителството на Уелс за нова писта в страната, която да приема състезанията от MotoGP, а изглежда, че  \"Силвърстоун\"  също може да отпадне от календара. Легендарното трасе, приема мотоциклетното Гран при неизменно от 2010 г. и се харесва на пилотите, но среща големи трудности с финансирането. Ръководството на пистата използва и специална клауза в договора си с Формула 1, за да го прекрати след 2019 г.", "date": "2017.09.13", "title": "MotoGP обяви календар за 2018 г. с 19 състезания"}
{"url": "http://www.dnevnik.bg/skorost/avtomobilna_industriia/2017/09/13/3041384_proizvoditelite_na_avtomobili_v_evropa_obvurzaha/", "text": "Асоциацията на европейските автомобилостроители (ACEA) предложи емисиите въглероден диоксид от двигателите на пътническите автомобили да бъдат намалени с 20 процента между 2021 г. и 2030 година, но при положение, че сред потребителите има действително търсене за колите на ток и станциите за техния заряд, предаде ДПА, цитирана от БТА. Целта на европейските производители е да свържат \"дългосрочните климатични цели на Европа с реалността на пазара\", поясни председателят на организацията и ръководител н автомобилния гигант \"Даймлер\" Дитер Цече на международното автомобилно изложение във Франкфурт. Европейският съюз определи 2021-ва като година, до която производителите на автомобили да свият емисиите въглероден диоксид с 95 грама на километър средно за всички нови коли. Миналата година средното ниво бе 120 грама на километър.", "date": "2017.09.13", "title": "Производителите на автомобили в Европа обвързаха намалението на емисии с търсенето на електромобилите"}
{"url": "http://www.dnevnik.bg/photos/2017/09/13/3040990_fotogaleriia_svetovnite_snimki_na_denia_-_13_septemvri/", "text": "Риболов в Рио де Жанейро, Бразилия.", "date": "2017.09.13", "title": "Фотогалерия: Световните снимки на деня - 13 септември 2017 г."}
{"url": "http://www.dnevnik.bg/sport/2017/09/13/3041391_tomas_bah_sigurnostta_na_olimpiiskite_igri_e/", "text": "Спортът и олимпийското движение постигнаха голяма победа с избора на Париж и Лос Анджелис за домакини на игрите през 2024 и 2028 г., смята президентът на Межународния олимпийски комитет Томас Бах. Сесията на МОК в Лима официализира избора на двата града да приемат най-големите спортни форуми. Въпросът стана формалност, откакто  Лос Анджелис поиска да приеме най-големия спортен форум през 2028 г.  и по този начин отстъпи 2024 г. на Париж. \"Поздравления за Париж 2024 и Лос Анджелис 2028! Това е исторически ден, никога досега не сме обявявали домакините на следващите две летни олимпийски игри. Трудно мога да си представя нещо по-добро за олимпийското движение, така ние гарантирахме стабилността за следващите 11 години\", каза Бах пред делегатите на МОК. И за двата града това ще бъде трети подобен форум. Париж прие игрите през 1900 и 1924 г., докато Лос Анджелис беше домакин през 1932 и 1984 г. \"От днес можем да поканим всички хора по света да се присъединят към огромното семейство на парижаните\", каза кметът на Париж Ан Идалго. Нейният колега – градоначалникът на Лос Анджелис Ерик Гарсети изрази своето задоволство от завръщането на игрите в града. \"Ние имаме 11 години да се подготвим максимално добре и да покажем на света Лос Анджелис в най-добрата му светлина. Градът на ангелите е притегателна сила за милиони със своите атракции, а през 2028 г. ще привлече всички и благодарение на спорта\", каза Гарсети. Париж спечели благодарение на отказването на останалите кандидати Будапеща, Хамбург и Рим се отказаха на по-ранен етап, а след това МОК сключи т.нар. тристранно споразумение с френската столица и Лос Анджелис. На сесията в Лозана през юли трите страни се договориха за домакинство на игрите през 2024 и 2028 г., а американският град отстъпи от желанието си да приеме тези след седем години, заради готовата инфраструктура в Париж. Френската столица вече  обяви бюджет от 6.8 млрд. евро , който е пет пъти по-нисък от този на игрите в Пекин през 2008 г. Париж беше кандидат именно през 2008, 2012, както и през 1992 г., но нямаше успех. Подкрепата на френския президент Еманюел Макрон и ангажирането му с каузата на Париж за домакин на игрите също помогна много. По време на сесията в Лозана Макрон се включи със специално видеообръщение. Лос Анджелис планира да проведе игрите през 2028 г. с бюджет от 5.3 млрд. долара, който е изненадващо нисък. Организационният комитет обаче има готови съоръжения, а освен това постигна договорка с университета в Лос Анджелис, неговите общежития ще бъдат ползвани за олимпийско селище. Според Бах единодушието, което цари в момента в МОК е стъпка напред за провеждането на успешни игри в следващите години. Той подчерта, че основната задача е изчистване на съмненията, които витаят около много от градовете домакини в последните години. Зимните олимпийски игри в Сочи през 2014 г., както и летните в Рио през 12 месеца доведоха до разследвания за корупция и разклатиха репутацията на МОК. Токио, който е домакин на следващите летни игри през 2020 г. също трябваше да се бори с подобни твърдения.", "date": "2017.09.13", "title": "Томас Бах: Сигурността на олимпийските игри е гарантирана за следващите 11 години"}
{"url": "http://www.dnevnik.bg/bulgaria/2017/09/13/3041392_pet_partii_kum_prezidenta_radev_ne_izdavaite_ukaz_za/", "text": "Пет партии - \"Да, България\", ДЕОС, \"Зелените\", ДСБ и Български земеделски народен съюз - призовават президента Румен Радев да не издава указ за назначаването на Георги Чолаков за председател на Върховния административен съд (ВАС). По-рано подобен апел отправиха и от  Инициатива \"Правосъдие за всеки\" , и над 60 адвокати. Чолаков беше избран с 20 гласа \"за\" от мнозинството във Висшия съдебен съвет (ВСС). Последен етап от процедурата би бил издаването на указ от страна на Радев. Той може да върне процедурата само веднъж на кадровия орган на Темида. По-рано днес  президентът Румен Радев  заяви, че проучва дали да не спре назначението. Мотивът му е, че \"председателят на Върховният административен съд трябваше да се избере от новия състав на Висшия съдебен съвет, той ще работи с него\". Изборът беше насрочен за 11-ти септември по настояване на настоящия председател на ВАС Георги Колев. Уважаеми г-н Президент,  Обръщаме се към Вас с призив да не подписвате указа за назначаване на предложения от Висшия съдебен съвет за председател на Върховния административен съд г-н Георги Чолаков.  Решението, което Ви предстои да вземете е политическо. То ще бъде сред най-важните изрази на това как разбирате Вие ролята си на върховен пазител на конституционния ред в страната, до каква степен на практика сте готов да бъдете пазител на върховенството на правото и да отговорите на обществените очаквания за реална съдебна реформа и борба с корупцията. Върховният административен съд е ключов за гарантирането на върховенството на закона и за това държавното управление да се основава на принципите на демокрацията. Наричат го \"малкия Конституционен съд\", което е вярно, доколкото отразява централната му роля за поддържане на конституционния ред в страната, но подценява огромния обем конкретни права и интереси, които засяга неговата дейност. Противно на значимостта на ВАС, неговото състояние и роля остават в страни от дебата за съдебната реформа и усилията за постигането на справедливост в страната ни. Отвъд кокетниченето с няколко наистина позитивни, но повърхностни статистически и административни показателя, отсъства реално институционално внимание към редица фактори, пораждащи сериозно безпокойство.  От години се трупат съмнения за злоупотреби и корупция в дейността на ВАС. Всъщност, редица аспекти от това как се администрира на практика този съд, започвайки от формирането на съставите и разпределението на материята и делата, минавайки през командироването, конкурсите и назначаването на съдебни помощници и стигайки до нередности, свързани с конкретни дела, очертават един дългогодишен модел на управление, основан на зависимости, възможности за натиск върху съдии, зле прикрит конфликт на интереси, култивиране на неформални връзки и влияния. Всеки, който е имал допир до практиката на държавно управление у нас знае лекотата, с която се искат и получават различен род услуги, с участието поредица минали и настоящи влиятелни фигури в ръководството на ВАС. Не е трудно да се научат имена на кантори, които се хвалят, че никога не губят дела във ВАС. Всичко това ерозира съдийската независимост и подкопава сериозно възможността на ВАС да изпълнява своята конституционна роля. В професионалните среди не е никаква тайна, че все по-голям брой съдии във ВАС стават носители на тази култура на активно или пасивно участие в търгуването на правосъдието. Периодично този модел се пречупва през призмата на конкретни дела, за чието правосъобразно администриране и решаване възникват сериозни съмнения. И твърде често, става дума за огромен материален интерес или обществено-политически залог. Така, с годините ВАС се превърна в основен център на задкулисното упражняване на власт и опора на дълбоката държава у нас.  Изборът на нов председател на ВАС за седемгодишен мандат следваше да се превърне в център на целенасочено институционално усилие за сломяването на омертата около тези натрупани въпроси. Трябва да подчертаем, че корупционният модел във ВАС, а и в съда изобщо, паразитира върху модела на администриране на правораздаването и в този смисъл ролята на председателя има огромно значение за установяването и поддържането или разрушаването на практиките на злоупотреба и търгуване с правосъдие. Ето защо, вместо ново лице на същия порочен модел, обществото ни очаква поставяне на начало на решително очистване на ВАС, чрез избор на лидер, който е доказал, че притежава визия за реформа и характер да я отстои. Без това, всички риторически упражнения на тема борба с корупцията, ще си останат цинично лицемерие, включително Вашите, г-н Президент! Излишно е дори да напомняме подчертаното внимание на нашите европейски партньори към тази процедура, изразено в изрични препоръки на Европейската комисия и Съвета на ЕС. В неформален план, съответните дипломатически и информационни служби на партньорите ни нямат особени съмнения относно корупционния модел, обхващащ ВАС. Необходимо е да се разбира, че изборът на нов председател на ВАС е изключително важен за перспективата на България да започне излизане от статута на държава, на чиито институции не може да се има доверие и, съответно, от формалната процедура по наблюдение от страна на ЕК.  Конкретно, аргументите, с които Ви призоваваме да не издавате указ за назначаването на г-н Чолаков за председател на ВАС, са следните: Г-н Чолаков не даде доказателства, че е застъпник на реформата на ВАС и в правосъдието изобщо По време на цялата процедура, мнозинството във ВСС не само на практика отказа да постави в центъра на процедурата въпроса за състоянието и нуждата от изчистване на ВАС, но и последователно доказа волята си за запазване на корупционното статукво в съда. Самият г-н Чолаков не може да бъде оценен като застъпник на реално необходимата реформа. Нито в досегашната си дейност и позиции, нито в рамките на тази процедура, той не даде адекватна оценка за състоянието на ВАС и не очерта цялостна и задълбочена визия за очистване и реформиране на този съд. Отделните \"критични\" забележки и заявки за частични промени, които маркира главно в отговор на въпроси от малцинството във ВСС, нито представляват някаква последователна позиция на г-н Чолаков, нито могат да удовлетворят обективната нужда от промяна и обществените очаквания в тази насока. Нещо повече, г-н Чолаков е бил част от ръководството на съда и до сега и не даде отговор какво му е пречило да действа в тези направления, ако волята му затова е реална. Важно е да се разбира, че смяната на едно тежко компрометирано лице на статуквото във ВАС с \"ново\" такова, поредното спазаряване на приемлив за всички лобита кандидат, който в неформални контакти гарантира своята добронамереност и обещава някакви промени (без да е ясно какво е обещавал на други фактори), не може да представлява достатъчна промяна. Истинската реформа започва с публична проява на характер и независимост, с ясно назоваване на проблеми и решения пред цялото общество. Не беше установено несъмнено наличие на високи нравствени качества Конституцията изисква наличието на високи нравствени качества у кандидатите за поста председател на ВАС. Законът за съдебната власт е предвидил ред процедурни изисквания и стъпки, чийто общ смисъл е задължението за ВСС да провери всички разумни съмнения в наличието на висок интегритет. Точно затова законът предвижда няколкомесечна продължителност на процедурата. На практика, Съветът е задължен да изследва всички възможни източници на информация, включително публични регистри и медийни публикации. Съответствието на конституционното изискване предполага не отсъствието на доказано престъпление, а липсата на всякакво разумно основание за съмнение в наличието на високи нравствени качества. Ето защо, подробната проверка на всички разумни съмнения всъщност е от интерес за кандидатите, защото само така те могат да изчистят името си от възникнали въпроси и подозрителни индикации.  Въпреки това, при този избор за председател на ВАС, ВСС на практика не изпълни задължението си да изследва и анализира всички възможни източници на съмнения в наличието на изискуемите високи нравствени качества. По отношение на г-н Чолаков, бяха открити и публикувани в различни медии данни в официални регистри за разнообразни сделки, чието естество и контекст останаха неизяснени. При излушването на кандидадите в пленума на ВСС към г-н Чолаков бяха отправени въпроси във връзка с данните за неговото имотно състояние, които подлежат на деклариране пред Сметната палата, респективно, които са предмет на деклариране в рамките на процедурата за избор за председател на ВАС. Той не даде убедителен отговор защо не е декларирал придобитите от него вземания по десет договора за цесия, сключени през 2011 г. и отразени в имотния регистър през 2012 г., когато вече е заемал длъжността съдия във ВАС. Въпреки че данните от имотния регистър са публични, ВСС не извърши надлежна проверка, така че да опровергае разумните съмнения за неуместно поведение на г-н Чолаков. Обстоятелствата, които бяха предмет и на медийни публикации, са проверими, но нито етичната комисия на съдийската колегия на ВСС, нито ИВСС са упражнили правомощията си за изследване на фактите, които се отнасят до имотните сделки на кандидата за председател на върховната съдебна инстанция по административни дела. Следваше да бъдат проверени предметът на договорите за цесия, видът и размерът на придобитите от Чолаков вземания, лицето, с което са сключени договорите. Съдията, особено когато е кандидат за най-високите длъжности в съдебната власт, трябва да се въздържа от поведение, което в очите на всеки разумен наблюдател, изглежда неприемливо и създаващо впечатление за поставянето му в зависимост от корупционни влияния. Както се установява от данните в публичните източници (имотен, търговски регистър), Чолаков вероятно е сключил поредица от сделки, чрез които е придобил някакви права(вероятно за сключване на окончателен договор), обезпечени с договори за ипотека, върху над 100 декара земеделски земи, попадащи в самия район или в близост до защитени зони от общоевропейската екологична мрежа Натура 2000 (по-специално защитената зона Калиакра), а физическото лице, от което е придобил вземанията, участва в управителните органи на дружества, които имат предмет на дейност експлоатация на ветрогенераторни съоръжения. Отделно от проблематичното необявяване на вземанията в публичния регистър за имуществото на магистратите, който има важно антикорупционно значение, без всякаква оценка на кадровия съдебен орган остана въпросът дали върху земите, предмет на договорните ипотеки, има изградени или предстоящи за изграждане ветрогенераторни съоръжения и дали това крие потенциален конфликт на интереси с оглед решението на Съда на ЕС за защитена зона Калиакра от 8 август 2017 г. Дори и без допълнителни проверки, които ВСС и ИВСС трябва да извършат, и към момента е ясно, че е създадено разумно фактически обосновано съмнение за това, че г-н Чолаков е извършил действия, които не съответстват на конституционния стандарт за наличие на високи нравствени качества, необходими за заемане на длъжността председател на ВАС. Съвсем отделен въпрос, макар и от съществено значение е, че изобщо не съответства на висотата на длъжността и нейното значение за правовата държава подобно ниво на дискусия –което се налага да бъде съсредоточено в проверка на твърде интензивното участие на кандидата за председател на ВАС в поредица имотни сделки, вместо да се обсъждат способностите му за развитие на правото. Всъщност, ВСС избра и Ви предлага да подкрепите с репутацията си кандидат, за който в нарушение на императивни изисквания на закона, не беше проведена необходимата пълна проверка. Убедени сме, г-н Президент, че за никаква борба с корупцията по високите етажи на властта не може да се говори, ако не сме готови да наложим спазването на законовите изисквания за изчерпателни проверки на всички разумни съмнения в интегритета на висшите държавни служители. Практиката на всички развити демокрации показва, че формирането на здрав национален институционален елит минава през наличието на изключително взискателни филтри за всички възможни индикатори за корупционно поведение или уязвимост на натиск. Този състав на Висшия съдебен съвет има богата история на откази да провежда подобни проверки. Всъщност, това е история на толерирането и задълбочаването на прокорупционна атмосфера в правосъдието у нас. Сега Вие трябва да решите дали ще си затворите очите и ще валидирате тези практики или ще им се противопоставите. Изборът не е мотивиран и беше предизвестен Законът и съдебната практика изискват подобни избори да се съпровождат от изчерпателна мотивация. За мотиви се приемат изказванията на членовете на ВСС преди гласуването. Законът за съдебната власт в своя чл. 170, ал. 5, предвижда поредица съвсем конкретни качества, чието наличие трябва да бъде обсъдено и установено, за да може да се приеме, че изискването за мотивираност на избора е изпълнено. В отклонение от тези изисквания, представителите на мнозинството, които се изказаха в полза на избора на г-н Чолаков, практически не се позоваха на изискванията на чл. 170, ал. 5, от ЗСВ. И това не е чудно, защото при сравнение на представянето и професионалния опит на г-н Чолаков с тези на другата кандидатура, беше очевидно, че г-жа Янкулова печели практически по всички критерии на закона. От тази гледна точка, изборът на г-н Чолаков е двойно немотивиран – за него не бяха предложени годни мотиви, а и те биха били невъзможни, защото имаше очевидно превъзхождащ го кандидат. Вместо това, изборът на г-н Чолаков беше предизвестен и налаган активно и от месеци.  Всичко това означава, че решението не е било взето на в пленарна зала на пленума на ВСС, а на друго място и не по предвидените в закона изисквания. Точно това се нарича управление на задкулисието. Тук е мястото да се коментира подкрепата на пленума на ВАС за г-н Чолаков. Настоящото ръководство на ВАС прокара приемането на несъществуващи в Закона за съдебната власт процедурни правила за провеждане на обсъждането във ВАС, чиято цел бе да бъде избран подкрепеният от същото това комппрометирано ръководсто кандидат, като на практика обезмисли избора на председател на ВАС от ВСС. Обществено известно е, че Чолаков е част от статуквото във ВАС и това статукво е готово на всякакви маневри, за да се възпроизведе отново. За съжаление, дългогодишното толериране на утвърждаването на култура на зависимости, размяна на принципи срещу удобства (това, на което всъщност акцентира Георги Колев в изказването си във ВСС), ширещите се конформизъм и липса на интерес, граничещи с аморалност, успяват да изпразнят от съдържание дори такова постижение на реформата, каквото е съдийското самоуправление. Този ВСС няма авторитета да избира председател на ВАС Мнозинството в този състав на ВСС в продължение на 5 години доказваше своята воля за утвърждаване на статуквото и последователна съпротива на всяка реформа. Нито едно важно негово решение не мина без генерирането на скандали, международни критики и непрестанно ерозиране на общественото доверие в Българското правосъдие. Сега, в последните седмици на този Съвет, членовете му са загубили всякаква мотивация да изпълняват задълженията си и мислят единствено как да спазарят някакви продължаващи облаги за себе си.  Самата идея, че този напълно дискредитиран и разпадащ се от деморализация състав на ВСС, има претенцията да определи едно от основните лица на правосъдието у нас и съдбата на ВАС за следващите седем години, е атентат срещу здравия смисъл и очакването за реформа.  Този избор не е нищо друго освен кулминация на петгодишния отказ от реална борба с корупцията чрез проверка за почтеност на кандидатите за назначения, изпразването от съдържание на изискванията за публичност и мотивираност на актовете, извращаването на съдийското самоуправление Този състав на ВСС най-сетне достигна своето дъно. Но от Вас, г-н Президент, сега се иска да обявите това дъно за отправна точка на своя мандат и да инвестирате кредита на обществено доверие, с който разполагате, в потвърждаването на заключителния провал на този Съвет и неговите кукловоди.  Г-н Президент, убедени сме, че всеки от гореизложените аргументи е достатъчен, за да обоснове Ваш отказ да подпишете указа за назначаването на г-н Чолаков за председател на ВАС. Вие се кандидатирахте като антисистемна политическа фигура, имате амбицията да превърнете борбата с корупцията в своя тема и дори поискахте да поемете отговорност за назначаване на ръководителя на бъдещия антикорупционен орган. Ако сега игнорирате нашите аргументи и се поддадете на увещанията на конформистите и агентите на статуквото, всичко това ще останат поредните словоблудства.  Отказвайки да подпишете указа, за което имате пълно основание, Вие ще дадете възможност председателя на ВАС да бъде определен от новия състав на ВСС. Мотивите Ви могат да бъдат изключително важна политическа насока за работата на съвета за в бъдеще и за установяване на реална антикорупционна практика при формиране на ръководството на правосъдните институции у нас. Така Вие можете да произведете реална промяна. Всичко останало ще бъде просто Вашето доброволно поглъщане от модела Кой. ", "date": "2017.09.13", "title": "Пет партии към президента Радев: Не издавайте указ за Чолаков, изборът беше предизвестен"}
{"url": "http://www.dnevnik.bg/sport/2017/09/13/3041397_ludogorec_shte_bude_dovolen_na_raven_sreshtu_istanbul/", "text": "Равенство при гостуването на  \"Истанбул ББ\"  влиза в плановете на \"Лудогорец\" за утрешния първи мач от групите на Лига Европа. Това каза треньорът на разградчани Димитър Димитров на официалната си пресконференция преди сблъсъка. Специалистът определи \"Истанбул\" като много опитен отбор с изпълнители от висока класа. \"Съперникът разполага с много качествени футболисти, силни индивидуалности, играли в големи първенства на Европа. Ще ни бъде тежко, но \"Лудогорец\" също натрупа солиден опит в евротурнирите. Разузнахме добре \"Истанбул ББ\" и се надявам да спечелим, но и равенство би било добър резултат\", коментира Димитров. Той отказа да акцентира върху  , които задържаха \"Лудогорец\" повече от четири часа на летището във Варна. Димитров не коментира отсъствието на  Върджил Мисиджан  от разширения състав, за което   съобщи. \"Причините са спортно-технически, но не искам да влизам в обяснителен режим\", каза Димитров. Треньорът на турския тим Абдула Авджъ отбеляза, че \"Лудогорец\" играе агресивно и има опит в групите на Шампионска лига. \"Лудогорец\" играе агресивен футбол, а играчите му натрупаха солиден опит в европейските турнири през последните години. Излизаме с мисъл за победа, целта е да прескочим групите и да се класираме за фазата на елиминации\", каза Авджъ.", "date": "2017.09.13", "title": "\"Лудогорец\" ще бъде доволен на равен срещу \"Истанбул ББ\", каза Димитър Димитров"}
{"url": "http://www.dnevnik.bg/bulgaria/2017/09/13/3041405_bivshiiat_direktor_na_fonda_za_lechenie_na_deca_shte/", "text": "Отстраненият директор на фонда за лечение на деца д-р Тинка Троева ще обжалва заповедта на министерството на здравеопазването за уволнението си в съда, съобщи БНТ. Тя беше официално освободена вчера,  заради системно нарушаване на правилника за дейността на фонда . Пред Би Ти Ви Троева уточни, че си е наела адвокат и ще докаже в съда, че докато е била начало на фонда се е ръководила само от интересите на децата. \"Прилича ми много на едни прийоми от близкото минало, които не бива да се повтарят. Спазила съм процедурите, спазила съм правилника\", подчерта тя. Днес сутринта по БНТ  министърът на здравеопазването Николай Петров обяви , че тя е имало редица нарушения, но чашата преляла, след като изпратила на лечение в чужбина бебе за чернодробна трансплантация, която можело да се направи в България.", "date": "2017.09.13", "title": "Бившият директор на фонда за лечение на деца ще търси правата си в съда"}
