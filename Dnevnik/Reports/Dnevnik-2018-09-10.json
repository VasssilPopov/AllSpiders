{"url": "https://www.dnevnik.bg/sport/2018/09/10/3308768_portugaliia_nadvi_italiia_v_otsustvieto_na_ronaldo/", "text": "Европейският шампион Португалия започна с победа участието си в турнира Лигата на нациите. В отсъствието на голямата си звезда Кристиано Роналдо иберийците спечелиха с 1:0 домакинството си на Италия. Единственото попадение в двубоя отбеляза Андре Силва в началото на втората част. Италианците не успяха да стигнат до победата и във втората си среща в новосформирания турнир. В първия мач  четирикратният световен шампион завърши 1:1 с Полша . Първата част не предложи много опасности пред двете врати. Най-добрата възможност за гол се откри пред португалците в 27-ата минута, когато удар на Бернардо Силва беше изчистен от голлинията. Домакините започнаха вдъхновено второто полувреме. Брума открадна топката и напредна към наказателното поле, като подаването му стигна до Андре Силва. Нападателят на \"Милан\", който през този сезон играе под наем в \"Севиля\", отбеляза с прецизен удар с левия крак. До края на двубоя португалците можеха да направят победата си по-убедителна, но пропуски направиха Бернардо Силва, Пици и Ренато Санчес. Десет минути преди последния съдийски сигнал Симоне Дзадза пропусна отлична възможност за гостите, след като ударът му с глава премина над вратата.", "date": "2018.09.10", "title": "Португалия надви Италия в отсъствието на Роналдо"}
{"url": "https://www.dnevnik.bg/sport/2018/09/10/3308638_bulgarskata_dvoika_bez_rulevi_stigna_chetvurtfinalite/", "text": "Българската двойка без рулеви Рангел Кацарски и Станимир Халаджов се класира за четвъртфиналите на световното първенство по гребане в Пловдив. Националите трябваше да минат през репешаж, но намериха място сред 24-те най-добри лодки. Кацарски и Халаджов завършиха четвърти с време 6:42,81 минути и взеха последната квота за четвъртфиналите. Последните метри бяха много инфарктни за двамата българи. Те се движеха на пето място, но с мощен финален спринт след 1500-ия метър изпревариха дуета на Аржентина. Аржентинците опитаха контраатака, но Кацарски и Халаджов удържаха четвъртата позиция. Българските гребци постигнаха най-доброто време в последните 500 метра сред всички участници в репешажа - 1:37,72 мин. Четвъртфиналите при двойките без рулеви са в сряда. Във вторник пък ще има българско участие в репешажите на скул лека категория. Там ще се състезава Лазар Панев, който ще гребе във втората серия. Той се нуждае от място сред първите двама, за да продължи към полуфиналите. В същото време днес на гребния канал в Пловдив беше поставен и един световен рекорд. Записа го холандецът Корне де Конинг в дисциплината скул за състезатели с увреждания - 8:35,44 минути. Предишното върхово постижение също беше негово - 8:38,53 минути.", "date": "2018.09.10", "title": "Българската двойка без рулеви стигна четвъртфиналите на световното по гребане"}
{"url": "https://www.dnevnik.bg/zelen/2018/09/10/3308642_durjavna_tec_za_5_g_e_platila_nad_570_mln_lv_za/", "text": "Държавната ТЕЦ \"Марица изток 2\" е платила за 5 г. над 570 млн. лв. за покупка на квоти въглеродни емисии и сега се нуждае от план за стабилизация. Това съобщи пресцентърът на Министерството на енергетиката след като днес ресорният министър Теменужка Петкова е наредила да се създаде работна група, която да анализира финансово-икономическото състояние на дружеството. Експерти от Министерството на енергетиката, енергийните дружества и Агенцията за устойчиво енергийно развитие следва да разработят конкретни предложения за стабилизиране на дружеството като се очаква те да са готови до края на месеца. Значителното увеличение на разходите за закупуване на емисии през последните месеци е сериозно предизвикателство пред ТЕЦ \"Марица изток 2\" ЕАД и \"Български енергиен холдинг\" ЕАД, се посочва в съобщението. В него се напомня, че ТЕЦ \"Марица изток\" 2 е основна базова мощност, от стратегическо значение за електроенергийната система както на България, така и на региона. През миналата година загубата на дружеството беше близо 163 млн. лв. при 98.5 млн. лв. и 72 млн. лв. през предходните две. В класацията на \"Капитал\"  ТОП 100  на най-големите компании в България \"Марица изток 2\" е най-губещата.", "date": "2018.09.10", "title": "Държавна ТЕЦ за 5 г. е платила над 570 млн. лв. за въглеродни квоти"}
{"url": "https://www.dnevnik.bg/photos/2018/09/10/3308596_fotogaleriia_remontiraniiat_bulevard_bulgariia_i/", "text": "Движението на автомобили по булевард \"България\" между бул. \"Акад. Ив. Гешов\" и бул. \"Гоце Делчев\" вече ще е само в две пътни платна, защото третото е обособено като бус лента.", "date": "2018.09.10", "title": "Фотогалерия: Ремонтираният булевард \"България\" и новата бус лента"}
{"url": "https://www.dnevnik.bg/bulgaria/2018/09/10/3308527_koi_e_predlojeniiat_za_ministur_na_vutreshnite_raboti/", "text": "Думите са на главния секретар на МВР Младен Маринов пред Би Ти Ви на 19 април, а като примери са посочени разкриването на убийството на 16-годишно момче в Борисовата градина, на атентата срещу Алексей Петров и на отвличането на Адриан Златков - и трите вече в в съдебна фаза, макар и без яснота кога ще приключат делата. Откакто е на поста - повече от година,  номинираният днес за нов министър на вътрешните работи  главен комисар неизменно повтаря, че полицията си върши работата и занапред ще продължи да действа ефективно срещу всеки, който нарушава. Пропуските на МВР - като в случай от април, когато двама рецидивисти избягаха от Централния софийски затвор пред очите на охраната,  обяснява с факта , че новопостъпилите служители в полицията се обучават в боя на улицата, при преследване на престъпници и опазване на обществения ред, което води понякога до грешки. Когато през зимата на 2017 г. полицаи бяха заловени да прекарват нелегално мигранти през страната, професионалният шеф на вътрешното ведомство увери, че наказания за виновните ще има, но призова \"чисто имиджово\"  пред Европа да не бъдат изкарвани на показ всички кирливи ризи , защото \"всяко едно говорене по тази тема дава други сигнали\". По стълбицата на полицията Ако в четвъртък - според дадения днес от премиера Бойко Борисов срок - парламентът одобри кандидатурата на Младен Маринов за министър на вътрешните работи, за период от четири години той ще измине пътя от директор на столичната полиция, през главен секретар на МВР до началник на всички полицаи в страната. Маринов е роден е на 21 ноември 1971 г. в гр. Тетевен. Завършил е Академията на МВР през 1991 г., а шест години по-късно защитава магистърска степен. Следва диплома за юрист от УНСС през 2005 г. Маринов постъпва на работа в МВР веднага след завършването на полицейската академия през 1991 г. Шест години по-късно заема и първата си офицерска длъжност в отдел \"Охранителна полиция\" - СДВР. Професионалното му развитие включва началник-сектор в отдел \"Охранителна полиция\" - СДВР, зам.-началник и началник на отдел \"Охранителна полиция\" - СДВР. През юни 2013 г. - месец след избирането на правителството на Пламен Орешарски, става зам.-директор на СДВР. Името му попада в медиите покрай антиправителствените протести през 2013 г. Той е ангажиран с опазването на реда около парламента в нощта на 23 юли 2013 г., станала популярна като \"нощта на белия автобус\". Негова е идеята депутатите в обсадения от протестиращи срещу кабинета \"Орешарски\" парламент да бъдат изведени с автобус, при потеглянето на който  напрежението ескалира и се стигна до сблъсъци с полицията . Година след тези събития, малко преди да подаде оставка, вътрешният министър Цветлин Йовчев назначи Маринов за шеф на столичната полиция. При това назначение \"Капитал\" коментира, че Маринов е възприеман като част от квотата на депутата от ДПС Делян Пеевски в силовото министерство. Една наситена година Изминалите 15 месеца, в които Младен Маринов е главен секретар на МВР, не бяха сред най-спокойните откъм скандали около работата на МВР. Катастрофа край ловешкото село Микре отне живота на десет души, а главният секретар на МВР обяви  нови мерки, гарантиращи сигурност на пътя.   Те траяха няколко дни. Седмица след като беше съобщено за убийството на шестима души в Нови Искър, издирваният заподозрян беше намерен мъртъв, полицията обяви, че се е самоубил и затвори случая въпреки  множеството неизяснени обстоятелства около него  и съмненията по направените експертизи. Служители на \"Гранична полиция\"  пуснаха в страната без проверка 42-ма души  от кацнал на летище София самолет. Двама затворници избягаха от Централния софийски затвор през деня и пред погледа на охраната. След месеци на безплодно издирване Владимир Пелов - обявен от полицията за по-опасния от двамата, беше убит при  престрелка с негов познат в Ботевград . Случаят се запомни и с обяснението на Маринов защо полицията не е успяла да залови затворника, който се е укривал в родния си град: \"Той имал е изключително променена външност - гъста брада, с шапка, облечен със суичер.\" Отвличане съживи спомена за групата на \"Наглите\": 25-годишният син на собственик на автокъща беше   държан 11 дни в плен . Журналистът от БНТ Иво Никодимов  беше бит от неизвестни в Борисовата градина в София. Главният секретар на МВР обяви, че  мотивацията е ясна  - хулигански подбуди. Разследването обаче все още продължава, а задържани няма.", "date": "2018.09.10", "title": "Кой е предложеният за министър на вътрешните работи Младен Маринов"}
{"url": "https://www.dnevnik.bg/sviat/2018/09/10/3308615_v_makedoniia_mnozina_biha_prieli_novoto_ime_sreshtu/", "text": "Много македонци, макар и с неохота, са готови да приемат новото име на страната, за да се присъединят към ЕС и НАТО. Това отбелязва в. \"Гардиън\"  в репортаж от Скопие, публикуван по-малко от две седмици преди референдума, на който жителите на страната трябва да решат дали да приемат сделката с Гърция. Ако това се случи,  тя ще може се преименува на Северна Македония  и употребата на името ще е и вътрешна, заложена в конституцията. Думичката \"север\" разпалва сериозен дебат в медиите и по кафенетата, но подклажда и напрежението онлайн, отбелязва авторът Шон Уокър. Темата е деликатна в страната и \"не става въпрос само за една дума. Помислете за Северна Ирландия и Ирландия\", казва анализаторът Сашо Клековски, който е против сделката. Външният министър Никола Димитров обаче, който преговаря в последните месеци, преди договорът да бъде одобрен, а по-късно - подписан през юни, казва за вестника: \"Изгубихме едно поколение. На 45 г. съм, бях на 18, когато Македония стана независима. В известен смисъл това е вторият шанс за поколението ни.\" Въпросът, на който ще отговарят македонските избиратели, е: \"Подкрепяте ли  членството в НАТО и ЕС  и приемането на споразумението за името между Република Македония и Гърция?\" Според критици той е силно манипулативен, но министърът на отбраната Радмила Шекеринкка обяснява, че \"ако имаше друг начин да се влезе в ЕС и НАТО без споразумение с Гърция\", всеки би искал да го направи. \"Да се отрича връзката между ЕС и НАТО и споразумението, значи да сме ирационални.\" \"Гардиън\" отбелязва още, че малко македонци приветстват промяната, но много са готови несклонно да я приемат като неприятна, но необходима медицинска процедура. \"Изолирана, малка и бедна страна сме, така че да го направим. Не е честно, но не става дума за това какво е честно, а какво е добро за всички. Ако има шанс хората да живеят по-добре, нека се възползваме от него\", казва 31-годишната актриса Саня Арсовска, цитирана от вестника. Проучванията въпреки съпротивата на македонски националисти показват, че подкрепата за договора преобладава с крехко мнозинство и значим фактор за това е голямото албанско малцинство в Македония. Според западни дипломати дори в подобна ситуация, при която преднината за \"да\" е малка, дори с активност под 50% (необходими, за да е валиден), това ще е мандат за промяна. Управляващите обаче \"щяха да имат по-добро споразумение, ако бяха оставили гърците сами да им го напишат, защото гърците вероятно щеше малко да ги е срам да им дадат абсолютно всичко\", казва заместник-председателят на ВМРО-ДПМНЕ Александар Николоски. От неговата партия, управлявала до миналата година, кабинетът на Зоран Заев ще трябва да търси подкрепата поне на 10 депутати, за да се осигури конституционно мнозинство от две трети. Изненади от Русия \"Гардиън\" обръща внимание и на проруския политик Янко Бачев, който по време на  кампанията  призовава за бойкот на референдума и обвинява основните партии, че \"поддържат либерални ценности като хомосексуалността, гей браковете, промяната на името на Македония и заличаването на всичко, което е македонско\". Бачев обяснява, че Кремъл поддържа традиционните ценности, които са в съзвучие с възгледите на повечето македонци. На него не се гледа като на сериозна сила, но западни дипломати са нащрек. \"Години наред Русия не казваше нищо за Македония; изведнъж правят всякакви изявления\", казва един от тях, като добавя, че не би изключил да опитат да създадат хаос около референдума.", "date": "2018.09.10", "title": "В Македония мнозина биха приели новото име срещу членство в ЕС и НАТО, пише \"Гардиън\""}
{"url": "https://www.dnevnik.bg/intervju/2018/09/10/3308466_dominik_stros-kan_svetut_e_po-zle_podgotven_za_nova/", "text": "Бившият шеф на фонда, чиято кариера рязко бе прекъсната през пролетта на 2011 г, със скандала в хотел \"Софител\", посочва освен това, че днес светът е \"по-зле подготвен\" да се справи с криза от същото естество. Ето какво казва той в интервю за АФП във връзка с 10-ата годишнина от фалита на американската банка Lehman Brothers. - Когато започнах работа в МВФ на 1 ноември 2007 година, бързо ми стана ясно, че нещата не вървят добре. Така че през януари 2008 г. в Давос направих изявление, което предизвика малко шум, искайки световно съживяване, което по онова време определих като (увеличение - бел. ред.) с 2% на брутния вътрешен продукт на всяка страна. През април 2008 г. на пролетните срещи на МВФ стана ясно, че за рекапитализация на банките са необходими 1 трилион долара. - Не. Тогавашният финансов министър на САЩ Хенри Полсън реши да не спасява Lehman, за да даде пример за моралния риск (според икономиста Пол Кругман морален риск е ситуация, при която един човек взима решение за това колко риск да поеме, докато някой друг плаща разходите, ако нещата тръгнат в неприятна посока - бел. ред.). Той, както и другите, подцениха значително последиците. Голяма грешка бе да се остави Lehman да потъне. Още повече че на следващата седмица, след фалита на банката, те бяха принудени да спасяват застрахователя AIG, който беше много по-голям от Lehman. - Не. Напреднахме в известна степен, най-вече при съотношенията на капитализация на банките, но това е твърде недостатъчно. Представете си, че утре Deutsche Bank изпадне в затруднение, тя няма да може да реши проблема с 8% от капитала, с които разполага. Истината е, че сме по-зле подготвени. Регулирането не е достатъчно. - От 2012 - 2013 г. окончателно бе загърбена темата за необходимостта от регулирана икономика, например за мащаба на банките (too big to fail - \"прекалено голяма, за да бъде оставена да фалира\" - бел. ред.) или за рейтинговите агенции. Върнехме се съвсем назад, откъдето и идва песимизмът ми доколко сме подготвени. Намираме се в състояние на необмисленост на глобализацията и това не дава добри резултати. В голяма степен координацията изчезна. Вече никой не играе тази роля, нито МВФ, нито ЕС и политиката на президента на САЩ не помага за това. Поради тази причина механизмът, който беше изграден от Г-20, изключително здравословен, защото обхващаше и страните с нововъзникваща пазарна икономика, бе взривен и се разхвърча на парчета. Преди 10 години държавите бяха приели да предоставят тази роля на МВФ. Не съм сигурен, че сега той може да я изпълнява, но бъдещето ще покаже. - Според мен да. Не казвам, че има само една причина за идването на Тръмп, но политическата ситуация днес не е откъсната от кризата, която ние преживяхме, и с Тръмп в САЩ, и в Европа. - Има една последица от кризата, която според мен е напълно подценена: популизмът, който виждаме да се появява навсякъде, е пряко следствие от начина, по който бе подходено към нея от 2011 и 2012 г., привилегировайки решенията, които щяха да доведат до нарастване на неравенствата. Политика на QE (изкупуването на дългове от централните банки - бел. ред.) бе полезна и уместна. Само че това е политика, чиято основна цел е да подсили финансовата система и следователно да служи на най-богатите на планетата. Когато има пожар, пожарникарите се намесват и вода се пръска навсякъде. След това обаче тя трябва да се попие, а това не бе направено. И тъй като тази вода отиде в джобовете на някои, а не на всички, настъпи взрив на неравенствата. /БТА", "date": "2018.09.10", "title": "Доминик Строс-Кан: Светът е по-зле подготвен за нова финансова криза"}
{"url": "https://www.dnevnik.bg/evropa/evrofinansirane/oblasti/kultura/2018/09/10/3308549_sofiiskata_opera_i_balet_predstavia_sedem_predsezonni/", "text": "Софийската опера и балет излиза през септември със седем предсезонни спектакъла на световноизвестния мюзикъл Mamma mia, който влиза за постоянно в програмата на културния институт, съобщи БТА. След успешната му премиера през юли на софийска сцена и представянето му на фестивала \"Опера на върховете\", който се провежда на открито на Белоградчишките скали, спектакълът се завръща в столицата, за да открие по-рано новия сезон на операта. Mamma mia, чийто режисьор е Пламен Карталов, ще се играе в периода от 12-18 септември на сцената на Софийската опера и балет с начален час 19 ч. Поради големия зрителски интерес на 16 септември (неделя) ще има по-ранен спектакъл, който ще започне в 11 ч. Сред актьорския състав са Люси Козарева, Весела Делчева, Орлин Горанов, Ники Сотиров и Еделина Кънева. Мюзикълът е изигран за пръв път в Лондон през 1999 г. и бързо набира популярност, като до момента над 60 млн. души по целия свят са го гледали. Историята на Mamma mia е за младо момиче на име Софи, което живее с майка си на гръцки остров и преди сватбения си ден решава да потърси баща си, за да я заведе до олтара. Нещата се объркват, а сюжетът се развива бързо в неочаквана посока - на острова идват тримата й потенциални бащи, но тя не може да разпознае истинския, както се е надявала. В основите на тази история стоят песните на АBBА, чиито текстове и музика са на Бен Андершон и Бьорн Улвеус - част от състава на шведския квартет. За представянето на мюзикъла в България всички текстове са адаптирани на български език. След като спектакълът влезе в постоянната програма на операта, той ще може да бъде видян също през октомври тази година, както и през януари и май 2019 г.", "date": "2018.09.10", "title": "Софийската опера и балет представя седем предсезонни спектакъла на Mamma mia"}
{"url": "https://www.dnevnik.bg/bulgaria/2018/09/10/3308673_razresheniia_za_stroitelstvo_v_zashtitenata_zona/", "text": "Две разрешения за строителство в защитената зона Калиакра, издадени в нарушение на Законите за опазване на околната среда и биоразнообразието през 2012 г., са били презаверени от главния архитект на Каварна Камен Жейнов само десет дни преди на 21 юли м.г. министърът на околната среда и водите Нено Димов да забрани строителството в зоната. Това се разбира от документи, приложени към сигнал на Инициативния комитет \"За туризма на Калиакра\", изпратен до президента Румен Радев и премиера Бойко Борисов. Двете разрешения за строителство са издадени на дружеството \"Калиакра инвест\", което до 2014 г. е било собственост на бившия депутата от ГЕРБ Живко Мартинов. Той бе принуден да подаде оставка след доказан натиск върху бизнесмени от Добрич да дарят 4 тона суджук под предлог, че са за премиера. В момента съсобственици на компанията са братът на Живко Мартинов - Николай, и някогашният парламентарен съветник на бившия депутат Валентин Иванов–Цуци. \"Калиакра инвест\" притежава близо 280 дка в защитената зона, предназначени за застрояване. От документите, приложени към жалбата на \"За туризма на Калиакра\", се разбира, че разрешенията за строителство са били презаверени на 11 юли м.г. Десет дни по-късно Нено Димов обяви  решение , с което   забрани новото строителство  на Калиакра. До забраната се стигна, след като  Европейската комисия осъди през 2016 г. България  за строителство в защитената зона. От писма на Националния строителен контрол до фондация \"Биоразнообразие\" от края на миналата година се разбира още, че през 2012 г. на \"Калиакра инвест\" е било разрешено да строи в имотите си в нарушение на действащото законодателство. Разрешенията за строеж са били издадени без извършване на преценка на необходимостта от оценка за въздействие върху околната среда, което според Закона за устройство на територията е следвало да се извърши преди одобряване на инвестиционните проекти на компанията, свързана с Живко Мартинов. В момента имотите попадат в защитена територия, определена като понто-сарматски степи. Заради установената презаверка на разрешенията за строителство в степите от инициативния комитет \"За туризма на Калиакра\" призовават в сигнала си до президента и премиера по случая да бъде сезирана прокуратурата, която да установи дали не става дума за противозаконно унищожаване на приоритетно местообитание - предмет на опазване в защитена зона. Според членовете на комитета защитената зона не е защитена от строителство и заради сериозно противоречие в заповед на министъра на околната среда и водите от 12 декември м.г. С нея \"Комплекс Калиакра\" бе обявен за защитена зона. От една страна с нея се забранява издаването на разрешения за строеж и всякакво строителство на територията, определена като понто-сарматски степи. Тази забрана обаче не се прилага за строежи с действащо разрешително за строеж към датата на обнародване на заповедта. Точно такъв е случаят със строителните разрешения, издадени на \"Калиакра инвест\" през 2012 г. и подновени от главния архитект на Каварна през лятото на м.г.", "date": "2018.09.10", "title": "Разрешения за строителство в защитената зона Калиакра са били подновени 10 дни преди то да бъде забранено"}
{"url": "https://www.dnevnik.bg/biznes/2018/09/10/3308658_bulgargaz_predloji_malko_po-malko_poskupvane/", "text": "Природният газ да поскъпне от 1 октомври с 13.89% или 55.70 лв./ 1000 куб. м е окончателното предложение на държавната \"Булгаргаз\" към Комисията за енергийно и водно регулиране (КЕВР). Августовското предложение на газовия доставчик беше цената да се вдигне с 57.49 лв./1000 куб. м или с 14.34%. Предстои регулаторът да обсъди предложението на открито и закрито заседание и да вземе решение за цената до края на месеца. Заради очакваното повишение на цената на природния газ е твърде вероятно да последва и корекция нагоре на цената на парното и топлата вода. В днешното съобщение на \"Булгаргаз\" се казва, че се предлага на КЕВР да утвърди цена на природния газ за четвърто тримесечие на 2018 г. в размер на 456.65 лв./1000 кв. м или в размер 43.41 лв./MWh (без цени за достъп, пренос, акциз и ДДС). Увеличението се дължи на по-високи доставни цени на природния газ от внос, по-високия курс на щатския долар спрямо лева, както и в резултат на акумулирания ефект от утвърдената продажна цена за ІІІ-то трим. на 2018г., по-ниска от разходите за доставка, информира \"Булгаргаз\".", "date": "2018.09.10", "title": "\"Булгаргаз\" предложи малко по-малко поскъпване"}
{"url": "https://www.dnevnik.bg/zelen/2018/09/10/3308678_vodolazi_zapochnaha_da_iztochvat_mazuta_ot_potunaliia/", "text": "Месец след появата на първото мазутно петно в Созополския залив започна източването на горивото от потъналия в района кораб \"Мопанг\", който беше обявен от екоминистерството като източника на замърсяването, съобщава Би Ти Ви. Днес водолазите започнаха контролно изпомпване на мазута от един от шестте резервоара на потъналата преди век машина. Така ще се изпробва технологията, която са избрали фирмите, занимаващи се с почистването на петното. Очаква се и утре да продължи поетапното източване на резервоара, за който се предполага, че съдържа около 90 тона гориво. Към момента разливът е ограничен със заграждения, застопорени със 6-тонни бетонни котви. Все още има изтичане на мазут, но в минимални количества. Досега бяха направени няколко опита да започне източването на горивото на \"Мопанг\", но метеорологичната обстановка така и не позволи това да стане.", "date": "2018.09.10", "title": "Водолази започнаха да източват мазута от потъналия край Созопол кораб \"Мопанг\""}
{"url": "https://www.dnevnik.bg/razvlechenie/2018/09/10/3308639_video_artistut_ivo_dimchev_vpechatli_sudiite_v/", "text": "Българският артист  Иво Димчев  премина първия кръг на британския X Factor, впечатлявайки трима от четиримата съдии с изпълнението си. Димчев се представи като Айво, \"съвременен хореограф, който случайно открил, че умее и да пише песни\". \"В тялото ми има много музика, която просто чака да излезе и да бъде споделена със света\", каза той. Продуцентът Саймън Кауъл намери \"нещо пленително\" в изпълнението му, а певецът Роби Уилямс заяви, че не могъл да отмести поглед от него. Иво Димчев  е пърформънс артист, който използва за авторските си спектакли актьорска игра, танц, музика, пеене, физически театър, но най-вече метаморфозите на своето тяло като манифест на сценична свобода. В кариерата си има близо 30 спектакъла, представени на различни места в Европа, Северна и Южна Америка. Носител е на редица международни награди и признания, като най-награждаваният му спектакъл е  Lili Handel . По света той изнася и майсторски класове пред студенти по изкуства. През 2016 година в България Иво Димчев получи наградата \"Икар\" за танц и пърформънс със своя \"Опервил\", поставен в театър \"Азярян\" в НДК. Често ангажира и публиката активно да участва в проектите му. В  P Project  например Иво изпява мигновено поезията, създавана по време на спектакъла от случайни участници, или пък плаща на други такива да изпълняват сценични задачи - от танц до целувка или дори секс с непознат. В проекта \"Facebook театър\" актьорите на сцената изпълняват задачи и играят по текстове, създавани на момента от публиката пред тях - на живо във \"Фейсбук\". През 2014 г. Иво организира и изложбата \" Асамблея на срама\"  в движеното от него тогава алтернативно пространство за свободно изкуство - МОЗЕЙ. В момента Иво Димчев подготвя студиен албум с  авторски песни , чиято премиера е насрочена за 12 август във \"Фолкстеатър\" във Виена.", "date": "2018.09.10", "title": "Видео: Артистът Иво Димчев впечатли съдиите в британския X Factor"}
{"url": "https://www.dnevnik.bg/sport/2018/09/10/3308630_ispaniia_izprevari_franciia_po_broi_nominacii_za/", "text": "Най-много испански футболисти попаднаха сред номинациите за идеалния отбор за сезона на ФИФПро. Девет представители на иберийската страна са част от списъка с 55-те избраници на международния профсъюз на играчите. Световният шампион Франция е с един по-малко. Номинираните испанци са Давид де Хеа, Серхио Рамос, Даниел Карвахал, Жорди Алба, Жерар Пике, Серхио Бускетс, Андрес Иниеста, Давид Силва и Иско. Французите са Рафаел Варан, Самуел Юмтити, Бенжамен Павар, Нголо Канте, Пол Погба, Карим Бензема, Антоан Гризман и Килиън Мбапе. При клубовете с най-солидно присъствие е европейският шампион \"Реал\" (Мадрид). Испанският гранд, който влезе в историята със спечелването на Шампионската лига за трета поредна година, има 11 представители.  Номинираните играчи на \"Реал\" са вратарят Кейлор Навас, защитниците Карвахал, Рамос, Варан и Марсело, полузащитниците Каземиро, Иско, Тони Кроос и  Лука Модрич  и нападателите Бензема и Кристиано Роналдо, който през това лято премина в \"Ювентус\". В гласуването са участвали 25 000 професионални футболисти от 65 страни. Играчите в списъка са оценени по представянето си от 3 юли 2017 г. до 15 юли 2018 г. Идеалният отбор ще бъде определен на 24 септември на галавечер в Лондон. Близо 71% от номинираните играчи са от европейски произход. Мохамед Салах и Садио Мане от \"Ливърпул\" са единствените представители на Африка. Сред липсващите имена, които имаха добри изяви през минали сезон, са Гарет Бейл, Серхио Агуеро, Роберто Фирмино и световният шампион с Франция Юго Лорис.", "date": "2018.09.10", "title": "Испания изпревари Франция по брой номинaции за идеалния отбор на ФИФПро"}
{"url": "https://www.dnevnik.bg/photos/2018/09/10/3308437_fotogaleriia_tjul_i_koroni_ot_cveta_na_sedmicata_na/", "text": "Короните от цветя бяха основният акцент на американската марка Rodarte по време на Седмицата на модата в Ню Йорк.", "date": "2018.09.10", "title": "Фотогалерия: Tюл и корони от цветя на Седмицата на модата в Ню Йорк"}
{"url": "https://www.dnevnik.bg/evropa/2018/09/10/3308555_shveciia_shte_opita_da_sustavi_pravitelstvo_pod/", "text": "След изборите в неделя, които потвърдиха, че крайната десница ще бъде траен фактор, в Швеция  започва период на несигурност  и решаване на уравнение с три неизвестни - кой спечели, кой ще управлява и с кого. Обикновено премиер става лидерът на партията, получила най-много гласове, или този, за когото се сметне, че има най-добри шансове за съставяне на правителство. Но все по-раздробеният политически пейзаж в Швеция усложнява всички сметки. Никой от  двата големи водещи блока  на политическата шахматна дъска не е получил мнозинство. Те са изправени пред  настъпващата крайна десница , макар че тя постигна по-малко, отколкото се надяваше. Ако традиционните партии искат да успокоят общественото мнение, \"ще им се наложи да проявят много въображение\", прогнозира вчера в. \"Свенска дагбладет\". \"Червено-зеленият\" блок, управлявал до момента, разполага с най-малкото възможно мнозинство спрямо дясната опозиция - едно-единствено депутатско място. А все още предстои да се преброят гласовете на шведите в чужбина, които често подкрепят десницата. Това ще се случи в сряда. Социалдемократите загубиха 2.8 на сто спрямо 2014 г. и постигнаха най-слабия си резултат от повече от век. Въпреки това снощи премиерът Стефан Льовен изрази задоволство: \"Ние сме първата партия в Швеция.\" След това той призна публично, че ситуацията е патова, и подаде ръка на опозицията. \"Тези избори трябва да бележат края на блоковата политика. Никой не получи мнозинство. Следователно е естествено да се започне сътрудничество между блоковете\", подчерта той. Левицата може да управлява, но с кого? В същия момент опозиционните лидери в един глас заявиха, че отхвърлят протегната ръка. \"Това правителство изкара мандата си. Трябва да подаде оставка\", заяви Улф Кристершон пред своите поддръжници. Левицата се надява да изкара още един четиригодишен мандат, но с кого? Стефан Льовен може да се опита да повтори маневрата си от 2014 г.: да сформира правителство на малцинството с еколозите и подкрепата на Лявата партия (бившите комунисти), защото противниковият лагер има още по-голямо малцинство. Тогава той ще бъде под заплаха, че опозицията, постоянно търсеща възможност да му попречи да приема закони и да го свали при първия удобен случай, може да го постигне с гласовете на крайната десница. Той може също да опита да покани либерали и центристи на масата на преговори, но пак остава с малцинство. Всичко ще зависи от крайното съотношение на силите. \"Макар че блокът на левите и зелените е най-голям, центърът и либералите играят ключова роля, а не Джими Окесон (лидерът на Шведските демократи - бел. ред.)\", заяви Мишел Илием, преподавател по политически науки в университета на Гоьотеборг, по общественото Шведско радио. Чиста политическа фантастика на този етап: либералите и центристите са членове на десноцентристкия Алианс. И тяхната цел е да се опитат да сформират коалиционно правителство, както в периода от 2006 до 2014 г., този път под ръководството на консерватора Улф Кристершон. Десницата е в деликатна позиция Задачата не изглежда проста - със сигурност ще имат нужда от гласовете на крайната десница и няма да ги получат безвъзмездно. \"Имаме 62 депутатски места, това означава, че няма да можем да постигнем всичко, което искахме, но очаквам влияние, съответстващо на получената подкрепа\", заяви Окесон пред Шведското радио. Кристершон по-скоро би предпочел компромис със социалдемократите, както се случи през последните четири години при подписването на 26 споразумения, отнасящи се до имиграцията, енергетиката и климатичните промени. В случай че поражението на десницата и центъра се потвърди, тази приемственост изглежда като най-малко лошото решение за него, смята Девид Алин, ръководител на отдела за проучване на общественото мнение в института \"Ипсос\". Но \"ситуацията е изключително несигурна. Само 30 хил. гласа разделят двата блока, а в сряда ще бъдат преброени 200-те хиляди гласа на шведите в чужбина\", напомня той. \"Най-вероятно Алиансът ще запази коалицията си и ще се опита да получи подкрепа от другата страна на блоковата линия.\" Опирайки се на високия си резултат (17,6 на сто, повишение от близо пет пункта), председателят на \"Шведските демократи\" Джими Окесон заяви, че е готов \"на компромиси\". \"Този, който разбере, че с мен може да се говори, ще има най-добри възможности да състави правителство\", заяви той пред Шведското радио. /БТА", "date": "2018.09.10", "title": "Без ясен победител: Швеция ще опитва да състави правителство под натиска на националистите"}
{"url": "https://www.dnevnik.bg/politika/2018/09/10/3308710_valeri_simeonov_za_predlojeniia_za_vutreshen_ministur/", "text": "Вицепремиерът Валери Симеонов заяви пред БНТ, че партията му Национален фронт за спасение на България (НФСБ) няма да подкрепи при гласуването оставките на тримата министри Валентин Радев, Николай Нанков и Ивайло Московски. Въпреки това депутатите му ще дадат своя глас за назначаването на Младен Маринов, Петя Аврамова и Александър Манолев за техни заместници. \"Аврамова слабо я познавам. За Манолев имам добро мнение. Младен Маринов е малко млад за тази работа\", беше първият коментар на Симеонов за предложените от премиера Бойко Борисов кандидати за министри. Маринов е роден през 1971 г.  Завършил е Академията на МВР през 1991 г. и веднага след това постъпва на работа в структурите на министерството. Шест години по-късно заема и първата си офицерска длъжност в отдел \"Охранителна полиция\" - СДВР. Симеонов за пореден път защити тримата напускащи министри. Според него не може \"при всеки митинг с 50 човека или автомобилна катастрофа да се поема политическа отговорност\". Той попита защо никой досега не се е оплакал от работата на Московски, въпреки че той има три мандата на поста. Водещият на предаването \"Още от деня\" Поли Златарева обаче му припомни  гладната стачка на Николай Колев-Босия, к ойто настояваше за оставката именно на Московски. \"Николай Колев показа желязно здраве и издържа 80 дни на гладна стачка, въпреки че нормалната норма за такова нещо е около 40 дни. Той е уникален феномен и трябва да бъде вписан в рекордите на Гинес\", заяви Симеонов, след което уточни, че разговорът трябва да е малко по-сериозен. Вицепремиерът допълни, че все още стои зад думите си, че автобусната катастрофа край Своге, при която загинаха 17 души и това доведе до министерските оставки, е предизвикана заради човешка грешка. \"Шофьорът е гледал в друга посока, разговарял е с пътник по това време. Разбира се, трябва да излезе окончателната експертиза и чак тогава ще може да се каже коя е причината за катастрофата\", каза още той. По думите му утре има коалиционен съвет на \"Обединени патриоти\", на който ще се обсъждат \"мъничките проблеми\" между трите партии. Според него \"нещата в парламентарната група не са много добре\" и трябвало да се оправят. Той не изключи възможността на следващия коалиционен съвет на управляващите, който е в понеделник, да се обсъждат нови оставки в кабинета.", "date": "2018.09.10", "title": "Валери Симеонов за предложения за вътрешен министър: Малко е млад за тази работа"}
{"url": "https://www.dnevnik.bg/sport/2018/09/10/3308148_djokovich_prechupi_del_potro_vuv_vulnuvasht_final_i_za/", "text": "Новак Джокович стана шампион на US Open за трети път. Сърбинът триумфира с 6:3, 7:6 (4), 6:3 срещу Хуан Мартин дел Потро във вълнуващ финал, продължил 3.19 часа. С успеха си той вече има 14 титли от Големия шлем и се изравни с Пит Сампрас. Джокович затвърди отличните впечатления от завръщането на формата си. В последните месеци той спечели \"Уимбълдън\" и стана първият тенисист със \"Златен Мастърс\". Въпреки че приключи в три сета, финалът беше много оспорван и вълнуващ. Дел Потро вложи много старание и желание в опит да се противопостави на съперника си, но Джокович надделя.  Първият сет започна с размяна на бързи сервис-геймове. В осмия гейм Дел Потро поведе с 40:0 и по всичко изглеждаше, че ритъмът ще се запази, тъй като до този момент съперникът му беше взел едва две точки при негов сервис. Тогава обаче Джокович направи немислимото и сътвори обрат в гейма, с който осъществи ключов пробив. Впоследствие сърбинът защити постигнатото и спечели сета. Това му донесе много увереност и го постави във водеща роля. В началото на втория сет аржентинецът изглеждаше смутен, но се справи с две възможности да бъде пробит. При третата Джокович постигна целта си и впоследствие поведе с 3:1. В този момент Дел Потро беше в трудно положение, но получи огромна подкрепа от аржентинските запалянковци. С бурни възгласи феновете освен че го окрилиха, направиха така, че да изнервят съперника му. Това даде отражение и южноамериканецът върна както пробива, така и самочувствието си. Последваха няколко впечатляващи разигравания на много високо ниво, а между тях съдията често призоваваше публиката да спазва нормите. Мачът се насочи към един от най-важните моменти - 21-минутен гейм при сервис на Джокович. Сърбинът положи много усилия, но накрая излезе победител и изравни за 4:4. След това се стигна до тайбрек, в който след два минипробива Дел Потро поведе с 3:1. Тогава съперникът му се вдигна и направи обрат, за да спечели сета след 7:4 точки. Джокович взе превес с ранен пробив в третия сет е поведе с 3:1. Аржентинецът отговори на предизвикателството и след вълнуващи разигравания върна пробива и изравни. Сърбинът прояви настоятелност и отново взе преднина, като след пробив поведе с 5:3 и сервираше за победата. Той улови мига и стигна до успешно завършената шампионска точка.", "date": "2018.09.10", "title": "Джокович пречупи Дел Потро във вълнуващ финал и за трети път спечели US Open"}
{"url": "https://www.dnevnik.bg/bulgaria/2018/09/10/3307492_na_obshto_subranie_ban_reshava_kakvo_da_pravi_s/", "text": "Общото събрание на БАН се събира днес, за да вземе решение по казуса с Националния институт по метеорология и хидрология (НИМХ). В дневния ред е включена само тази точка, след като на няколко срещи между ръководството на академията и това на института не бе постигнато споразумение за финансирането му. В зависимост от решението ще се каже как ще се действа по-нататък. Очертава се като единствения разумен вариант извеждането на дейността на института от структурата на БАН, коментира в петък министърът на образованието Красимир Вълчев. Неотдавна той предложи институтът да премине към министерството. Към момента не е известно как ще се направи отделянето, ако се стигне до него - дали със законодателни промени или с подзаконов акт. Отделянето не е възможно да бъде направено в рамките на годината, освен ако не се наруши Законът за бюджета. В момента работата на НИМХ е силно затруднена не само поради недостига на финансиране (около 10 млн. лв. годишно), заради което  служителите протестираха , но и заради  решението на БАН да отстрани ръководството на института . Така се стигна до ситуацията да няма кой да подписва каквито и да било документи. ", "date": "2018.09.10", "title": "На общо събрание БАН решава какво да прави с метеоролозите"}
{"url": "https://www.dnevnik.bg/sport/2018/09/10/3308103_bulgarskite_gimnastichki_zapochvat_svetovnoto/", "text": "След 31-годишно прекъсване България отново приема световно първенство по художествена гимнастика. Между 10 и 16 септември публиката в \"Арена Армеец\" в София ще гледа елита в спорта, който ще си оспорва медалите 36-ия шампионат на света. Надпреварата е част от  месеца на световните първенства . В рамките на няколко седмици България приема шампионатите по волейбол, гребане и художествена гимнастика. За последно България е домакин през 1987 г., когато на шампионата във Варна гимнастичките печелят 12 отличия (девет златни, два сребърни и един бронзов медал). Тогава Бианка Панова става и абсолютен световен шампион. Преди това първото домакинство на страната е през 1969 г., пак във Варна, когато отново българският тим е начело в класацията по медали. \"Ще станем свидетели на едно много силно световно първенство. При всичките ни конкуренти има един по-особен заряд, че идват в България. Всички знаят, че този спорт тук е на особена почит. За всеки наш конкурент ще е въпрос на чест да победи България пред собствената й публика\", каза президентът на българската федерация Илиана Раева. Тя очаква силна конкуренция  по време на световното. Според нея в надпревара ще участват състезателки, които ще са много мотивирани да победят българските гимнастички на тяхна територия. Българското участие Трите български гимнастички , които ще участват в индивидуалната надпревара, започват днес.  Катрин Тасева , Невяна Владинова и Боряна Калейн са в последния поток, който стартира в 17.10 ч. В първия ден са съчетанията с обръч. Калейн е със стартов №12, Владинова е 14-а, а Тасева – 16-а. Тасева и Владинова ще участват още на бухалки (в сряда), а трите ще се впуснат и на топка и ленти. Гимнастичките трябва да изиграят десет съчетания за отборната надпревара, като за крайния сбор се зачитат осемте най-високи оценки. Калейн и Владинова ще играят по три уреда в квалификациите, а само Тасева ще изпълни четири композиции. Индивидуалната надпревара е до 14 септември, а в последните два дни от турнира е битката при ансамблите. Между надежди и очаквания С пет медала в последните две световни първенства България започва първенството с много надежди. Преди две години в Пезаро ансамбълът взе сребро в многобоя и бронз на три топки и две въжета още в първото си голямо първенство. Бронзът на Невяна Владинова на топка беше светлият лъч в индивидуалната надпревара. Последният златен медал за българската гимнастика е от шампионата през 2014 г. в Измир, когато ансамбълът стана пръв в многобоя.  Това не притеснява Илиана Раева , която още на европейското първенство заяви, че целият отбор мисли за световното. \"И на това европейско първенство се видя, че има България и останалите отбори\", каза Раева. В индивидуалната надпревара рускините Дина и Арина Аверина са смятани за основни фаворити заедно с представителката на Израел Линой Ашрам. Веднага зад тях са българките Катрин Тасева и Невяна Владинова.", "date": "2018.09.10", "title": "Българските гимнастички започват световното първенство с надежди за медали"}
{"url": "https://www.dnevnik.bg/politika/2018/09/10/3307543_upravliavashtata_koaliciia_pak_shte_reshava_za/", "text": "Съветът на управляващата коалиция на ГЕРБ и \"Обединени патриоти\" ще се събере днес, за да обсъди  оставките на тримата министри , подадени след трагедията в Своге, и кои ще бъдат техните заместници. В съвета участват лидерите на трите партии в \"Обединени патриоти\" - Валери Симеонов (НФСБ), Красимир Каракачанов (ВМРО) и Волен Сидеров, премиерът и лидер на ГЕРБ Бойко Борисов, заместникът му Цветан Цветанов и финансовият министър Владислав Горанов. Преди седмица заседанието на съвета  продължи близо 4 часа  и на пръв поглед успя да потуши коалиционната криза, в която  Симеонов заплашваше да напусне властта , освен ако няма промяна в коалицията и управлението. Той, както и Каракачанов бяха недоволни, че подадените оставки не са обсъдени с тях, както предвижда коалиционното споразумение. Цветанов тогава заяви, че няма \"стартирана процедура\" по смяна на министрите и днес трябва да бъде обсъдена всяка оставка. Възможно е спасяване на Нанков До сряда, последният за седмицата и вторият работен ден за сезона на парламента, депутатите от управляващото мнозинство твърдяха, че не знаят кои ще бъдат новите министри на регионалното развитие, на вътрешните работи и транспорта. В ГЕРБ и партньорите им от \"Обединени патриоти\"  имат нагласата да оставят на поста  министъра на регионалното развитие Николай Нанков. Подкрепата идва от кметове, ГЕРБ и ВМРО. Самият Нанков  нарече това несериозно . Според Конституцията инициативата за смяна на министри е на министър-председателя. Той трябва да направи предложение пред Народното събрание за състава на Министерския съвет, както и за извършването на промени в правителството. Предложението на Бойко Борисов трябва да бъде обсъдено с \"Обединени патриоти\", въпреки че тримата министри са от квотата на ГЕРБ, и да бъде одобрено от парламента. Неодобряването на новите министри е малко вероятно да не се случи. \"Парламентарната група на ГЕРБ ще подкрепи внесените в парламента министерски оставки. Колко ще бъдат те и кои ще бъдат ще бъде решено на коалиционния съвет\", декларира в петък председателят на ГЕРБ в парламента Цветан Цветанов. В неделя  той коментира , че кандидатите за министерските позиции ще бъдат предложени от ГЕРБ. Въпрос на разговори е дали те ще бъдат приети Дори и депутатите на Валери Симеонов по някаква причина да решат да изпълнят заканата на партията си и да не гласуват \"за\" смените,  очакваната липса на депутатите от БСП  ще промени съотношението и ще осигури необходимите гласове. Взимането на решение може да се забави Не е сигурно дали коалиционният съвет ще излезе с решение днес. \"Преди да излязат резултатите от разследването на инцидента край Своге, не трябва да се приемат оставките на министрите\",  каза във вторник  в парламента вицепремиерът Красимир Каракачанов.", "date": "2018.09.10", "title": "Управляващата коалиция пак ще решава за оставките на тримата министри"}
{"url": "https://www.dnevnik.bg/sport/2018/09/10/3308061_fotogaleriia_udarnoto_nachalo_na_svetovnoto_po_voleibol/", "text": "Българските волейболисти  . Във Варна те победиха с 3:0 Финландия.", "date": "2018.09.10", "title": "Фотогалерия: Ударното начало на световното по волейбол"}
{"url": "https://www.dnevnik.bg/citat_na_deniia/2018/09/10/3308142_citat_na_denia_mnogo_e_trudno_da_si_bulgarin_v/", "text": "С тези думи завърши изказването си пред медиите селекционерът на националния отбор по волейбол Пламен Константинов след  победата с 3:0 срещу Финландия  на старта на световното, на което страната е домакин. Думите му дойдоха в отговор на въпрос за реакцията на състезателите след критики и коментари, дошли от бившия национал Димо Тонев. , каза Константинов. , заяви селекционерът, насочвайки вниманието към провала на Тонев начело на женския национален отбор.", "date": "2018.09.10", "title": "Цитат на деня: Много е трудно да си българин в България"}
{"url": "https://www.dnevnik.bg/sport/2018/09/10/3308189_grigor_dimitrov_se_izkachi_s_edno_miasto_v_svetovnata/", "text": "Григор Димитров се придвижи с едно място напред в световната ранглиста по тенис след Откритото първенство на САЩ и вече е седми. Българинът, който  отпадна още в първия кръг от Стан Вавринка q изгуби 35 точки от актива си, като вече има 3755 точки. Преди началото на US Open Димитров беше осми в ранглистата. Изкачването на българина се дължи на това, че финалистът от \"Уимбълдън\" Кевин Андерсън пропада с четири позиции до №9 в света. Южноафриканецът загуби 1020 точки, след като преди година игра финал в Ню Йорк, а сега напусна в четвърти кръг. Най-значимото разместване в Топ 10 е изкачването на Новак Джокович до №3. Сърбинът, който  спечели US Open  прави скок с три позиции и вече има 6445 точки в ранглистата. Финалистът Хуан Мартин дел Потро, който беше трети, вече е четвърти. В първите десет влиза и Джон Иснър за сметка на Давид Гофен. Водач продължава да е Рафаел Надал (8760), а втори е Роджър Федерер (6900).", "date": "2018.09.10", "title": "Григор Димитров се изкачи с едно място в световната ранглиста"}
{"url": "https://www.dnevnik.bg/evropa/2018/09/10/3308201_germanci_protestiraha_sled_nov_sluchai_na_smurt_na_muj/", "text": "Около 2500 души участваха в демонстрация в източния град Кьотен в провинция Саксония-Анхалт, свикана от крайнодесни групи след смъртта на 22-годишен германец, предаде ДПА, цитирана от БТА. Полицията засили присъствието си в Кьотен с оглед на  събитията в Кемниц , но участниците в протеста снощи бяха много по-малко от хилядите, които се събираха в Кемниц през изминалите седмици. Протестното \"възпоменателно шествие\", организирано от десни групировки, премина мълчаливо по улиците на Кьотен без лозунги или знамена, съобщиха очевидци пред ДПА. За кратко атмосферата стана напрегната, когато се чуха скандирания \"око за око\" и \"ние сме народът\". Полицията съобщи, че младият мъж е починал от остра сърдечна недостатъчност според първоначалните резултати от аутопсията. Смъртта му не е била пряко причинена от раните, които е получил при спречкването с двама афганистанци, на 18 и 20 години, които са арестувани рано вчера по подозрение в убийство. След обявяването на резултата от аутопсията сега полицията ги разследва за причиняване на тежки телесни повреди. Преди шествието на десните групи около 200 души участваха в протест срещу десния екстремизъм, свикан от левицата. През нощта срещу 26 август в саксонския град Кемниц  почина от раните си  35-годишен местен жител, намушкан с нож. По данни на следствието нападателите са били мигранти от Сирия и  Ирак . Двама от тях са арестувани, а още един - иракчанин, се издирва. След инцидента в града имаше протести, понякога съпроводени с безредици. /БТА", "date": "2018.09.10", "title": "Германци протестираха след нов случай на смърт на мъж, спречкал се с мигранти"}
{"url": "https://www.dnevnik.bg/politika/2018/09/10/3308200_radev_e_bulgarskiiat_prezident_populist_obiavi/", "text": "Държавният глава Румен Радев е българският президент популист. Това коментира в ефира на Би Ти Ви предишният президент Росен Плевнелиев. Той посочи, че последното обръщение на Радев освен шамар към БСП е било изключително популистко с внушението, че няма алтернатива за управлението на страната и принизяването на основни институции като Народното събрание. Според Плевнелиев дори донякъде има противоконституционност в изказването му в частта за явно обмисляна политическа алтернатива. Коментира, че доверието в президентската институция в България се дължи на това, че популистите в Европа са във възход. Ако той си мисли, че той е алтернатива, ще допусне голяма грешка, заключи Плевнелиев и посочи, че на Радев не му прилича и не е добре да направи свой политически проект. Не е това успешният ход на един президент, обяви Плевнелиев и посъветва Радев да се поучи от съдбата на сходни постъпки на предшествениците си. Оценката на предишния президент е, че Радев не е никакъв фактор във външнополитически план и затова ще се изявява в България. Посочи, че Русия му е \"зашлевила звучен шамар\" два пъти и така заиграването му с проруската нотка е останало без покритие. Помолен за коментар на думите на Плевнелиев, Румен Радев обяви: \"Всички трябва да пазим авторитета на бившия държавен глава, дори когато той самият не знае как да го опази\". Плевнелиев, който беше министър на регионалното развитие в периода 2009 - 2011 г., коментира по случая с катастрофата край Своге, че проблемът трябва да се търси в договорите с фирмите и в изпълнението - дали е бил некачествен проектът, или пък не е изпълнен. В България има много опасни участъци, пътната агенция трябва да види кои са и да се нанесат съответните корекции, посочи Плевнелиев. Оценката му е, че оставката на ресорния министър Николай Нанков не е по вина, а е въпрос на морална отговорност, каквото не са показали министри при подобни тежки катастрофи при управлението на БСП. Разказа, че с премиера Бойко Борисов се чуват на около две седмици, за да обсъждат \"дългосрочни теми\". Обяви, че няма никакво намерение да се връща в политиката, и анализира, че в момента няма революционна ситуация или политическа криза. Затова и не очаква предсрочни избори.", "date": "2018.09.10", "title": "Радев е българският президент популист, обяви Плевнелиев"}
{"url": "https://www.dnevnik.bg/na_put/2018/09/10/3307907_kolko_shte_struva_birata_na_oktoberfest_tazi_godina/", "text": "Бирата на \"Октоберфест\" тази година ще е по-скъпа, а лимонадата - по евтина, съобщиха организаторите на най-известния бирен фестивал в света, който ще започне в Мюнхен след по-малко от две седмици. Средното поскъпване е с 3.57% спрямо миналата година. Така литър от напитката ще варира между 10.80 и 11.50 евро. Организаторите обясняват поскъпването с по-строгите мерки за сигурност и разходите за това, което рефлектира върху наемите на шатрите, а оттук и в крайната цена на най-търсената напитка. През тази година е забранено внасянето на раници и чанти с обем повече от 3 литра или с големина, надхвърляща 20 см x 15см x 10 см. Фестивалът започва на 22 септември и ще продължи до 7 октомври. Бира ще се сервира в часовете от 10 сутрин до 22.30 ч, а в събота и неделя всичко започва с час по-рано. През миналата година в най-големият празник на бирата в света участваха 6.2 милиона души, което е с 800 000 повече от 2016 г. Те изпиха 7.5 милиона литра бира или с 1.4 милиона повече, отколкото година по-рано.  Първият \"Октоберфест\" се е състоял през 1810 г. по повод венчавката на баварския принц Людвик. Празникът е започнал на 12 октомври и е продължил до 17-ти. В по-ново време началото е изместено към края на септември, когато времето е по-топло, но краят винаги е през октомври.", "date": "2018.09.10", "title": "Колко ще струва бирата на \"Октоберфест\" тази година"}
{"url": "https://www.dnevnik.bg/sport/2018/09/10/3308194_s_triumfa_na_us_open_djokovich_izprevari_federer_po/", "text": "Новак Джокович  спечели 14-ата си титла от Големия шлем , след като в неделя вечер триумфира на US Open. Сърбинът затвърди завръщането си в елита на мъжкия тенис, след като спечели последователно \"Уимбълдън\" и Откритото първенство на САЩ. Третата титла на Джокович в Ню Йорк не само му помогна  да се върне под №3 в ранглистата , но и го изстреля на върха по пари от наградни фондове. Благодарение на успеха си на US Open Джокович вече е пръв по този показател, изпреварвайки Роджър Федерер. Сърбинът е спечелил почти 103 милиона евро (119 милиона долара), докато Федерер е със 100.7. За победата си в Ню Йорк над Хуан Мартин дел Потро Джокович получава 3.2 милиона евро от наградния фонд на турнира. \"Играчите имат огромна роля за това покачване на приходите в професионалния мъжки тенис, защото те повишиха много нивото на спорта, а оттам интересът на спонсори и рекламодатели е огромен. В последните 10 години увеличението на наградните фондове е голямо, а знаем, че именно в този период Джокович постигна по-големи успехи спрямо Федерер\", казва говорителят на АТП Саймън Хигсън. Федерер  спечели 15 от своите 20 титли от Големия шлем преди 2010 г., когато наградните фондове бяха по-ниски от сегашните. Швейцарецът обаче продължава да бъде №1 по приходи в цялата си кариера. Парите, които той е заработил в кариерата си, се оценяват на близо 584 милиона евро. От тях близо 483 милиона са от договори на Федерер със спонсори. Джокович е получил малко над 61 милиона евро от рекламодатели.", "date": "2018.09.10", "title": "С триумфа на US Open Джокович изпревари Федерер по пари от наградни фондове"}
{"url": "https://www.dnevnik.bg/politika/2018/09/10/3308213_nichie_miasto_v_kabineta_ne_e_garantirano_obiavi/", "text": "Оставките след критична ситуация не означават индивидуализирана вина на всеки от министрите, това е знак за поемане на политическа отговорност. Това коментира в сутрешния блок на Би Ти Ви вицепремиерът Томислав Дончев  преди коалиционния съвет . На въпрос дали ще има нови рокади във властта вицепремиерът отговори, че кабинетът е динамична среда и там няма гарантирано място. \"Този, който не се вписва, който няма усещането, че може да допринесе за отбора, е напълно нормално да бъде сменен\", смята Томислав Дончев. На конкретен въпрос за оставането на министъра на туризма Николина Ангелкова на поста той посочи, че засега тя оставала. За отстраняването й настоява вицепремиерът Валери Симеонов. Той изтъкна, че министър-председателят има право да избира екипа, с който работи. \"Кадровите промени в Министерския съвет се гласуват от Народното събрание, но конституцията категорично е предвидила, че това става по предложение на министър-председателя. Каквито и усилия да има за търсене на консенсус, съгласуване и обсъждане, това е ексклузивен ангажимент на премиера, той избира с кого да работи. Той преценява кому да приеме оставката и какво предложение да входира в НС\", подчерта Дончев. Той обяви, че в ГЕРБ няма конфликти и интриги. Не сме имали възможност да обсъждаме министерските оставки с Цветан Цветанов в детайли, но не виждам причина да имаме остри различия, отбеляза Дончев. Според него, когато става дума за държавното управление, е изключително подозрително да се взема решение, без да има спор. По думите му е нормално да има напрежение в кабинет, изграден на база коалиционен формат. Вицепремиерът обяви, че управляващите не са подкрепяли или защитавали бизнеса на разследваните от прокуратурата Ветко Арабаджиев и Миню Стайков. \"От нас нито \"чадър\", нито подкрепа, нито нещо друго са получавали. Да си богат не е престъпление, престъпление е да не си плащаш данъците. Това е доказателство, че няма значение колко си богат, какви хора познаваш – няма нито един застрахован, когато не спазва закона\", смята Томислав Дончев.", "date": "2018.09.10", "title": "Ничие място в кабинета не е гарантирано, обяви Томислав Дончев"}
{"url": "https://www.dnevnik.bg/photos/2018/09/10/3308129_fotogaleriia_shefe_ciala_torba_s_hitrini_imash_i_oshte/", "text": "Най-духовитите според редакцията читателски попадения през седмицата.Автор: chicago514", "date": "2018.09.10", "title": "Фотогалерия: \"Шефе, цяла торба с хитрини имаш\" и още комикси"}
{"url": "https://www.dnevnik.bg/evropa/2018/09/10/3308212_shveciia_se_otpravia_kum_politicheska_nesigurnost_sled/", "text": "Швеция се изправя пред дълъг период на политическа несигурност след  вчерашните избори , на които нито един от основните парламентарни блокове не спечели мнозинство, а крайнодясната партия \"Шведски демократи\" обеща да окаже \"реално влияние\" в парламента, въпреки че постигна по-скромен от очаквания успех, предадоха \"Ройтерс\" и \"Гардиън\". Популистката антиимигрантска партия \"Шведски демократи \" печели 17.6% според предварителните резултати, което е доста над получените през 2014 г. 12.9%, но е далеч от 25-те процента, които някои социологически проучвания й даваха. Има голяма вероятност партията, която вече е трета политическа сила, да играе значителна роля. Управляващите социалдемократи , водени от премиера Стефан Льовен, запазиха рекорда си и отново са първа сила, както на всички избори от 1917 г. насам, но спечелиха 28.4% - най-слабият им резултат от над един век. Основната опозиционна дясноцентристка Умерена партия също претърпя загуби и получи 19.8% от гласовете. В съюз със социалдемократите са \"Зелените\" и Лявата партия, с което лявоцентристкият блок получава общо 40.6% от гласовете, а опозиционният дясноцентистки Алианс (обединяващ Умерената партия, Християндемократическата, Центристката и Либералната партия) – 40.3%. Това дава на дясноцентристите 144 от общо 349 места в парламента, срещу 143 за Алианса, което означава, че се очакват седмици на несигурност, преди да се сформира работещо правителство. \"Шведски демократи\" печелят 62 места спрямо 49 след предишните избори преди четири години. Нейният лидер Джими Окесон заяви, че е готов да сътрудничи с други партии и да каже на лидера на Умерената партия \"как да управлява страната\". Премиерът Льовен каза, че ще остане на поста през следващите седмици, и призова за сътрудничество между политическите сили. \"Имаме две седмици до откриването на сесията на новия парламент. Ще продължа да работя спокойно като министър-председател, с уважение към избирателите и шведската изборна система\", каза Льовен на митинг на неговата партия. \"Едно е сигурно - никой не получи мнозинство. Следователно е естествено да започне сътрудничество между блоковете\", продължи той. Тези избори \"погребват политиката на блоковете\", каза министър-председателят социалдемократ и прикани партиите от десноцентристкия Алианс да проявят морална отговорност, предаде БТА. През изминалите четири години Льовен оглавяваше правителство на малцинството на Шведската социалдемократическа работническа партия и \"Зелените\" с подкрепата на Лявата партия в парламента. Ето как изглежда   (предишният брой места на всяка партия е в скоби): Социалдемократи - 101 (113) Зелена партия - 15 (25) Лява партия - 28 (21) Лявоцентристки блок (Социалдемократи, Зелени, Лява партия) - 144 (159) Умерени - 70 (84) Центристка партия - 31 (22) Либерали - 19 (19) Християндемократи - 23 (16) Дясноцентристки блок (Умерени, Центристка партия, Християндемократическа партия) - 143 (143) Шведски демократи - 62 (49)", "date": "2018.09.10", "title": "Швеция тръгва към политическа несигурност след силното представяне на крайнодесните на изборите"}
{"url": "https://www.dnevnik.bg/biznes/2018/09/10/3308222_osnovateliat_na_alibaba_djak_ma_obiavi_che_shte_se/", "text": "Китайският магнат Джак Ма, съоснователят на гиганта за онлайн търговия \"Алибаба\" (Alibaba), представи плановете си за предаване управлението на компанията, предадоха световните агенции, цитирани от БТА.  Той посочи за свой наследник Даниъл Чжан, който в момента заема поста главен изпълнителен директор.  Ма обяви новината в писмо, публикувано на корпоративния сайт на \"Алибаба\". В него той посочва, че Чжан ще го наследи като изпълнителен президент след 12 месеца, през септември 2019 година, когато компанията ще отбележи 20-ата си годишнина.  Джак Ма ще остане в съвета на директорите до общото събрание на акционерите през 2020 година.  В писмото си той разказва, че разработването на плана за предаване на управлението е отнело 10 години, но това е важно за компанията, тъй като ще гарантира, че тя може да продължи и без него.  \"Никоя компания не може да разчита единствено на основателите си. Аз знам това най-добре. Заради физическите ограничения на възможностите и енергията на човека никой не може да носи вечно отговорностите на президент и главен изпълнителен директор\", посочва Ма в писмото, цитирано от ДПА. \"Обучен за учител, аз съм изключително горд от това, което постигнах. Учителите винаги искат учениците им да ги надминат, така че отговорността ми повелява да оставя по-младите по-талантливи хора да поемат лидерските роли\", заявява той.  Новината за оттеглянето на Ма бе съобщена първо от в. \"Ню Йорк таймс\" късно в петък, като според изданието той е щял да се оттегли незабавно. По-късно информацията бе опровергана от компанията в \"Саут Чайна морнинг пост\" и от китайски държавни медии.  Ма, който днес навършва 54 години, вече сви ролята си в \"Алибаба\", оттегляйки се от поста главен изпълнителен директор през 2013 година. Предприемачът разказа пред \"Ню Йорк таймс\", че планира да се посвети повече на благотворителност, насочена към образованието.  От скромен учител по английски език той се превърна в един от най-богатите бизнесмени в света и една от най-известните личности в Китай, припомня \"Асошиейтед прес\".  Той създава \"Алибаба\" през 1999 г. в Ханчжоу и я превърна в една от най-успешните компании в света, занимаващи се с електронна търговия и дигитални плащания.  Класацията на китайското списание \"Хужун\" оценява богатството му на 37 млрд. долара.  \"Алибаба\" уточни, че Ма ще остане част от \"Алибаба партнършип\" (Alibaba Partnership) - група от 36 души, които имат правото да номинират по-голямата част от съвета на директорите на компанията.  Милиардерът, чието китайско име е Ма Юн, често се появява по телевизията. На годишния фестивал за служителите на \"Алибаба\" в централата й в Ханчжоу той пя поп песни в костюми, включващи руси перуки и кожени якета. Ма се присмива на собствения си външен вид, отбелязвайки, че твърде голямата му глава и ъгловати черти го правят да изглежда като Извънземното от едноименния филм на Стивън Спилбърг.  Обявеният за негов наследник, 46-годишният Даниъл Чжан, е бивш счетоводител, присъединил се към \"Алибаба\" през 2007 година, след като работи за компания за онлайн игри. Бил е президент на насоченото към потребителите подразделение \"Тимол.ком\" (Tmall.com). Той е известен като един от основните архитекти на \"Деня на самотните сърца\" - разпродажбите на 11 ноември, които се превърнаха в едно от най-големите шопинг събития в света.", "date": "2018.09.10", "title": "Основателят на \"Алибаба\" Джак Ма обяви, че ще се оттегли от компанията"}
{"url": "https://www.dnevnik.bg/citat_na_deniia/2018/09/10/3308228_citat_na_denia_britanskiiat_plan_za_brekzit_e_kato/", "text": "Сложихме жилетка с експлозиви на британската конституция и дадохме детонатора на (главния преговарящ на ЕС за Брекзит) Мишел Барние\", заяви бившият британски външен министър Борис Джонсън. През юли той  подаде оставка  в знак на несъгласие с плана \"Чекърс\", предложен от Мей, който предвижда тесни търговски връзки между Великобритания и ЕС след Брекзит. \"До момента на всеки етап от преговорите Брюксел получава каквото пожелае. Приехме графика на ЕС, приехме да дадем 39 милиарда паунда, без да получим нищо в замяна\", отбелязва бившият министър по повод цената на развода с общността. \"Сега, с предложението от Чекърс, сме готови да приемем техните правила завинаги, без правото да кажем и дума за тези правила\", продължава той. \"Това е унижение\", смята Джонсън. Същевременно той нарича \"абсолютно неприемлив\" плана, известен като \"Предпазна мрежа\", предвиждащ британската провинция Северна Ирландия да остане в митническия съюз и в единния европейски пазар по липса на друго решение, което да възпрепятства след Брекзит възстановяването на контрола по границата с Ирландия - членка на ЕС, отбелязва \"Франс прес\", цитирана от БТА.", "date": "2018.09.10", "title": "Цитат на деня: Британският план за Брекзит е като жилетка с експлозиви"}
{"url": "https://www.dnevnik.bg/sviat/2018/09/10/3308227_kmetut_na_moskva_be_preizbran_zadurjanite_na/", "text": "Кметът на Москва Сергей Собянин получи нов мандат с близо 70 на сто от гласовете на вчерашните избори, а управляващата \"Единна Русия\" спечели на много места във вота за местна и регионална власт и частичния за законодателна, който се проведе вчера в Русия. Победата на Собянин, който заема поста от 2010 г. и този път бе независим кандидат, дойде на фона на протести срещу пенсионната реформа из цяла Русия, задържаните може да са най-малко 1018 души. Това сочат малко след 10 ч. българско време  данните на \"ОВД-Инфо\" , проект, който следи политическите преследвания в Русия. Според нея най-много са арестувани в Санкт Петербург (452-ма души), не по-малко от 183-ма души са задържаните в Екатеринбург, поне 60 - в Краснодар, 43-ма - в Москва, и общо стотици - в десетки други градове. Руски издания разказват, че участници в митингите са скандирали \"Путин е крадец\", \"Путин ни открадна пенсиите\" и искания реформата да се отмени. Премиерът Дмитрий Медведев предложи през юни повишаване на пенсионната възраст с 5 години за мъжете и с 8 - за жените (ако тя се приеме, те ще се пенсионират съответно на 65 и 63 години). Впоследствие президентът Владимир Путин  смекчи планираните промени , като въведе значителни отстъпки за жените, но това не намали недоволството. Изборите в Москва протекоха при по-ниска активност от тази през 2013 г. - 27.5%, сравнени с 32 на сто тази година. Руският в. \"Ведомости\" отбелязва, че митингите в 59 от 71 града не бяха разрешени заради опасения, че акциите ще се отразят на резултата. Още предния ден - или преди да започнат акциите, полицията задържа няколко десетки опозиционни активисти, най-вече от щабовете на Алексей Навални ( осъден за 30 дни  преди протестите). \"Мащабните превантивни арести на опозиционни активисти и задържанията по митингите срещу пенсионната реформа дискредитират провъзгласения от властите лозунг за свободни и честни избори\", пише в редакционен коментар \"Ведомости\". Втори тур В цяла Русия вчера имаше избори за общо 4700 длъжности, а 65 млн. души имаха право на глас. Губернаторските бяха в 26 от 85 региона на Русия. В три от областите - Хакасия, Иркутия и Уляновска област - \"Единна Русия\" по предварителни данни е отстъпила първото си място на Комунистическата партия на Руската федерация (КПРФ). Руските медии отчитат втория тур в поне четири региона - Хабаровския и Приморския край, Владимирска област и република Хакасия - като неприятна изненада. \"Втори тур - това естествено е лошо нещо. Това сочи ниско равнище на легитимност, на обществено признание за регионалната власт\", коментира историчката Олга Парфьонова. \"Плюсът за властта е там, че при подобни резултати приказките за евентуално нагласени резултати на изборите изглеждат много неубедително\", допълва анализаторката Олга Кишаковская, цитирана от ТАСС и БТА. Според аналитика Ростислава Туровски, цитиран в \"Комерсант\", жителите на руския Далечен изток например са били разочаровани от проектите на федералния център за този регион. Хората не видяха реален ефект от множеството програми, изтъква той. \"Местните власти също не успяха да обяснят на населението кога ще заработят програмите и какво ще донесат\", добавя експертът. Лидерът на \"Единна Русия\" - премиерът Дмитрий Медведев, призна вчера, че пенсионната реформа \"е нажежавала кампанията още повече\", но нарече достоен резултата, показан от партията. И разпореди да се анализират грешките в проблемните региони, пише вестникът, цитиран от Би Би Си.", "date": "2018.09.10", "title": "Кметът на Москва бе преизбран, задържаните на протестите в цяла Русия може да са над 1000"}
{"url": "https://www.dnevnik.bg/evropa/2018/09/10/3308231_italiia_planira_da_ogranichi_rabotata_na_magazinite_v/", "text": "Търговските центрове в Италия вече няма да могат да работят в неделите и на национални празници. Това каза вчера италианският вицепремиер и министър на икономическото развитие Луиджи ди Майо, заявявайки, че работниците трябва да имат гарантирани дни за почивка, предаде \"Ройтерс\". \"Със сигурност до края на годината ще приемем закон, който да сложи край (на работата) на търговските центрове в неделите и на национални празници\", посочи Ди Майо в южноиталианския град Бари, където присъства на бизнес изложение. Работното време на магазините в Италия бе либерализирано през 2011 г. от технократското правителство на Марио Монти. Според Ди Майо, лидер на антисистемното Движение \"Пет звезди\", тази либерализация обаче \"разрушава италианските семейства\", тъй като заради нея хората трябва да работят в неделите и по празниците. Коалиционният партньор на Движение \"Пет звезди\", крайнодясната \"Лига\", също подкрепя отмяна на реформата от 2011 година. Съответните проектозакони вече са представени в парламента. Те предвиждат някои изключения от забраната да се работи в неделни и празнични дни, например за кафенета и ресторанти, както и за магазини в туристически курорти. За двете партии промяната на правилата за работното време е начин и да защитят собствениците на малки магазини от конкуренцията на големите търговски центрове и универсални магазини, които имат повече персонал и могат да организират работа на смени. Католическата църква също подкрепя ограничаване на бизнес дейността в неделя, тъй като се предполага католиците да посветят неделния ден на почивка и религиозни практики. /БТА", "date": "2018.09.10", "title": "Италия планира да ограничи работата на магазините в неделя"}
{"url": "https://www.dnevnik.bg/sport/2018/09/10/3308245_shampionut_v_tur_dyo_frans_gerant_tomas_podpisa_nov/", "text": "Победителят от  тазгодишния \"Тур дьо Франс\" Герант Томас  подписа нов тригодишен договор със състава на \"Скай\" и остава част от британския отбор. Новината за продължаването на договора между най-успешния тим в колоезденето в последните години и уелсеца беше съобщена преди последния осми етап от  Обиколката на Великобритания . Настоящият договор на Томас изтичаше в края на годината, но той ще остане в \"Скай\" поне до 2021 г. \"Много се радвам, че всичко най-накрая беше завършено и оставам в \"Скай\". Тук се чувствам като в моя дом и обичам всички в отбора. Ние сме едно голямо и щастливо семейство, така че моето решение беше много лесно\", каза Томас. След спечелването на Обиколката на Франция през юли 32-годишният колоездач обяви, че ще разгледа евентуални оферти от други отбори, но \"Скай\" винаги остава неговата първа опция. Според медиите във Великобритания заплатата на Томас ще бъде около 3.5 милиона паунда на година, което е почти трикратни увеличение. Той ще стане третият най-скъпоплатен колоездач в света след световния шампион Петер Саган и съотборника си Крис Фрум. Томас спечели Обиколката на Франция с отлично представяне, а освен това взе и две етапни победи. Уелсецът стартира като втори лидер на \"Скай\" след четирикратния шампион и победител от предишните три големи триседмични обиколки Фрум. В крайна сметка още в началото на втората седмица той облече жълтата фланелка и не я изпусна до края на състезанието. Триумфът на Томас затвърди доминацията на \"Скай\" в Тура – шест победи в последните седем години. Той е първият уелсец, който печели Обиколката на Франция, и третият британец след сър Брадли Уигинс (2012) и Фрум (2013, 2015, 2016 и 2017). Преди да спечели Тура, 32-годишният колоездач не беше завършвал по-напред от 15-о място. Томас е част от \"Скай\" от създаването на отбора през 2010 г. Преди да се насочи изцяло към шосето, той е двукратен олимпийски и трикратен световен шампион в отборното преследване на писта. \"Герант сбъдна мечтата си със спечелването на Тура, но пред него има толкова много върхове за покоряване. Ние сме убедени, че той може да се подобрява, и затова искаме да работим дълго време с него. Герант винаги е бил много важен за \"Скай\", като е поставял отборните цели на първо място\", каза директорът на \"Скай\" сър Дейвид Брейлсфорд. По-рано през този месец уелсецът заяви, че няма да участва на световното първенство в Инсбрук. Томас, който е действащ шампион на Великобритания в индивидуалния часовник, ще почива и ще се готви за сезон 2019.", "date": "2018.09.10", "title": "Шампионът в \"Тур дьо Франс\" Герант Томас подписа нов договор със \"Скай\""}
{"url": "https://www.dnevnik.bg/evropa/2018/09/10/3308240_v_germaniia_zapochva_purviiat_goliam_sudeben_proces/", "text": "В Германия днес започва първият голям съдебен процес срещу автомобилната група \"Фолксваген\" (Volkswagen) за манипулирането на 11 милиона дизелови двигатели, съобщи \"Франс прес\". Какво е съществото на процеса Съдът в Брауншвайг ще се съсредоточи върху спада на цените на акциите на \"Фолксваген\" през дните, последвали разкритието на американските власти през септември 2015 година за наличие на манипулиращ софтуер в 11 милиона дизелови двигатели на автомобилната група, инсталиран, за да фалшифицира резултатите от тестовете за замърсяващите емисии. Акциите на една от най-големите компании на Франкфуртската фондова борса, гордост за германския износ, изгубиха около 40 процента от стойността си за два дни и инвеститорите искат компенсации за понесените загуби с аргумента, че по закон \"Фолксваген\" е трябвало да ги информира по-рано. Това е първият голям съдебен процес срещу \"Фолксваген\" в Германия, където бяха внесени само няколко индивидуални жалби от клиенти на автомобилостроителя, но изходът от тези дела не беше оповестен. В САЩ групата уреди спорове с клиентите си, като плати 14.7 милиарда долара, а двама от бившите му висши ръководители  бяха осъдени на лишаване от свобода . Какво трябва да реши съдът Магистратите в Брауншвайг ще разгледат над 200 въпроса, внесени от двете страни, по-специално дали е трябвало да бъдат уведомени пазарите за използването на манипулиращ софтуер, прилаган в Съединените щати още от 2008 година, дали отсъствието на информация е било умишлено, както и кой от ръководителите е бил в течение на това манипулиране и по кое време. Техните отговори, които могат да бъдат оспорени пред Федералния съд, ще се отнасят за подадените над 3000 иска от инвеститори срещу \"Фолксваген\" и компанията майка \"Порше-Пиех\" (Porsche-Piеch) и ще могат да бъдат в основата на евентуални обезщетения. Какво рискува \"Фолксваген\"  Инвеститорите искат общо близо 9.5 милиарда евро обезщетения. Ако обаче \"Фолксваген\" бъде осъден, съдиите ще трябва да определят какви са дължимите суми за всеки отделен случай. Досега групата е платила над 27 милиарда евро за глоби, съдебни разходи и изтегляне на автомобили заради \"Дизелгейт\" в САЩ и в Европа. Какви са аргументите на инвеститорите Адвокатите на банка ДеКа (DeKa), действащи от името на ищците, посочват, че \"Фолксваген\" е трябвало да информира финансовите пазари, и то неколкократно в периода от 2008 година, когато е инсталиран софтуерът, до 22 септември 2015 година, когато автомобилната компания за пръв път призна за измамата. Те поддържат тезата, че ръководството е знаело за незаконния софтуер и че тази информация е могла да се отрази на цените на акциите. Какво отговаря \"Фолксваген\"  Най-големият световен автомобилостроител твърди, че според наличните информации навремето не било нито наложително, нито задължително да бъдат уведомявани пазарите. \"Фолксваген\" твърди също така, както направи и пред американското правосъдие, че измамата била инициатива на шепа инженери, а техните ръководители не са знаели за нея. След като американските власти се свързали с ръководството, то не преценило мащабите на скандала и си мислело, че случаят ще бъде уреден по взаимно съгласие. /БТА", "date": "2018.09.10", "title": "В Германия започва първият голям съдебен процес срещу \"Фолксваген\" заради \"Дизелгейт\""}
{"url": "https://www.dnevnik.bg/sviat/2018/09/10/3308241_muj_rani_s_noj_sedem_dushi_v_parij_chetirima_sa_v/", "text": "Седем души бяха ранени, четирима от тях тежко, при нападение с нож снощи в Париж, предаде \"Франс прес\", цитирана от БТА. Нападателят е бил въоръжен с нож и железен прът и е бил арестуван. \"Засега нищо не дава основание да се смята, че нападението е терористично\", каза пред АФП източник, близък до следствието. Той добави, че нападателят вероятно е афганистанец, който се е нахвърлил срещу непознати на улицата малко преди 23 ч. местно време в северен Париж, близо до канала Урк. Според полицейски източник двама от ранените са британски туристи. Външното министерство в Лондон каза, че негови служители са в контакт с френските си колеги и работят по случая. Би Би Си цитира свидетел на име Юсеф Нажах, работил близо до мястото на инцидента, когато мъжът се затичал недалеч от него с ножа в ръка, а близо 20 души го преследвали и започнали да го замерят с топчета за играта петанк.", "date": "2018.09.10", "title": "Мъж рани с нож седем души в Париж, четирима са в тежко състояние"}
{"url": "https://www.dnevnik.bg/evropa/2018/09/10/3308251_mateo_salvini_e_gotov_da_raboti_sus_stiv_banun_za/", "text": "Лидерът на крайната десница и министър на вътрешните работи на Италия Матео Салвини се срещна през уикенда със Стив Банън, бивш съветник на президента на САЩ Доналд Тръмп, предаде \"Франс прес\", цитирана от БТА. Двамата са обсъдили как да направят основаното от Банън движение  най-силната партия в Европейския парламент  и как \"да бъде спасена Европа\". \"Той е с нас\", написа в \"Туитър\" белгиецът Микаел Модрикамен, лидер на малката крайнодясна валонска Народна партия. Той помага на Банън в усилията му събере популистите и евроскептиците в  неговото паневропейско \"Движение\".  Съобщението бе придружено със снимка на тримата мъже след срещата им в министерството на вътрешните работи в Рим. Салвини заяви пред журналисти, че изборите за Европейски парламент през пролетта на 2019 г. ще бъдат \"повод за историческа промяна и последен шанс за спасяването на Европа\". \"Ние сме тези, които искат да спасят европейския дух, духа на една обновена общност. Работим за това да се превърнем в първа европарламентарна група\", каза Салвини. Инициативата на Банън не бе много добре приета от \"Национален сбор\" на Марин льо Пен във Франция, а крайнодясната \"Алтернатива за Германия\" по-рано  заяви, че планът ще се провали . Междувременно европейският комисар за бюджета Гюнтер Йотингер каза, че крайнодясната управляваща партия в Италия \"Лига\" на Матео Салвини няма да бъде приета в Европейската народна партия (ЕНП), съюзът на традиционните консервативни политически сили в ЕС, предаде ДПА. В момента това не се обсъжда, а освен това \"Лигата\" не отговаря на нашите ценности, заяви Йотингер. Германският еврокомисар обаче не изключи вероятността ЕНП да влезе в съюз с популистки евроскептични партии като \"Лигата\" след изборите за Европейски парламент догодина. Това е решение на партиите, за което нямам мнение и не мога да направя прогнози, каза той. ЕНП, която в момента е водеща сила в Европарламента, опитва да запази позициите си на фона на индикациите, че популистките партии могат да постигнат силни резултати на евроизборите догодина.", "date": "2018.09.10", "title": "Матео Салвини е готов да работи със Стив Банън за \"спасяването на Европа\""}
{"url": "https://www.dnevnik.bg/bulgaria/2018/09/10/3308255_glavnoto_mjuftiistvo_zakleimi_akt_na_vandalizum_na/", "text": "Главното мюфтийство заклейми в декларация акт на вандализъм на турските гробища в Добрич на 6 септември като го определи като \"болен акт\" на псевдопатриотизъм, насърчаван от политиците. По данни на община Добрич поругани са 30 надгробни паметници, а полицията издирва извършителите. По-късно Районната прокуратура в Добрич обяви, че наблюдава досъдебно производство за повреждане на надгробни паметници, чийто извършител е привлечен като обвиняем. Ръководството на вероизповеданието обвинява \"политическите ангросисти (...) за положението на \"болния човек\", който вилнее в гробищните паркове и извършва вандализъм, смятайки го за патриотизъм на връх националните празници\". Според мюфтийството \" ислямофобията става модерна в днешните дни\", но с посягането на \"последните наземни домове на покойните\" се избиват \"сериозни психически и болни комплекси\". В декларацията се подчертава, че няколкото законопроекта за вероизповеданията, внесени в Народното събрание през последните две години, не обслужват нуждите на вярващия човек, а целта им е да угодят на \"псевдопатриотичните чувства на малките душици, с цел извличане на политически дивиденти\". Мюфтийството призовава \"да се замислим сериозно в дълбокото значение на надписа над парадния вход на Народното ни събрание: \"Съединението прави силата\", с който се представихме пред света по време на българското председателство на Съвета на Европейския съюз\".", "date": "2018.09.10", "title": "Главното мюфтийство заклейми акт на вандализъм на гробищата в Добрич"}
{"url": "https://www.dnevnik.bg/bulgaria/2018/09/10/3308258_ban_se_suglasi_institutut_po_meteorologiia_chastichno/", "text": "След като отчита декларираното намерение на правителството за решаване на проблема с Националния институт по метеорология и хидрология (НИМХ), Българската академия на науките (БАН) изразява съгласие за частичното му извеждане и преминаване към нова структура. Това реши общото събрание на академията днес с 69 гласа \"за\" и 9 \"въздържал се\". Под частично извеждане се разбира извеждане на цялостната оперативна дейност на института, както и служителите, които не искат да са част от академията. За изследователската дейност в решението не се казва нищо. От коментарите по време на заседанието се разбра, че тя е неделима част от оперативната работа, но учени от други институти искат тя да бъде запазена в академията. Според председателя акад. Юлиан Ревалски ако някой от учените от НИМХ иска да остане в БАН, ще остане. Очаква се отделянето да стане факт от 1 януари. Решението бе взето след преговори между академията, института и правителството, които продължиха няколко седмици. То бе поискано от метеоролозите, които са  недоволни от начина на разпределянето на финансирането в БАН . Тепърва Министерският съвет трябва да реши дали НИМХ ще премине към някое от министерствата или ще остане самостоятелна структура. След това ще започнат разговори с работна група в БАН за отделянето на института. Недоволство от решението  Представители на НИМХ изразиха недоволство, че се дава разрешение само за частично отделяне. Според отстранения му директор проф. Христофор Брънзов решението е неработещо. Освен това в него не се казва нищо за активите на института - бази, станции, имоти и т.н. Акад. Ревалски обяви, че метеоролозите няма как да извършват оперативна дейност без станции си, тъй че ще ги получат при раздялата. Според председателя на общото събрание на БАН проф. Евелина Славчева научната дейност в области като климатология трябва да продължи да се развива в академията. \"Правителството трябва да побърза. В следващите дни институтът, които 12 дни работи без ръководство, ще спре да работи\", обяви проф. Брънзов. По-късно министърът на образованието и науката Красимир Вълчев обяви, че се реши къде да бъде институтът и какъв да е организационно-правният му статут. Той призова да бъде избран временно изпълняващ длъжността директор. Недоволни от решението бяха и учени от други институти. Сред изказаните мнения са, че така се нарушава комплексността на академията; че то се взема под принуда и др. Претенции за директорския пост  На заседанието на общото събрание негови членове изказаха мнение, че мотив за конфликта между академията и института е изтичащият мандат на проф. Христофор Брънзов. Той отрече и обяви, че има право да се кандидатира за поста отново, но целта му била да реши проблемите, в т.ч. и с финансирането. В момента тече конкурс за нов директор на НИМХ, който няма да бъде прекратен въпреки решението.  При дебатите се разбра, че вътрешният финансов одит на института е прекратен, а одиторите твърдят, че са били възпрепятствани. Според представители на НИМХ това не отговаря на истината, а в момента тече одит на министерството.", "date": "2018.09.10", "title": "БАН се съгласи Институтът по метеорология частично да излезе от академията (допълнена)"}
{"url": "https://www.dnevnik.bg/sport/2018/09/10/3308256_dvama_igrachi_ot_nfl_kolenichiha_na_amerikanskiia_himn/", "text": "Сезонът в Националната футболна лига (НФЛ) започна и двама от състезателите по американски футбол коленичиха по време на американския химн. Играчите на \"Маями долфинс\" Кени Стилс и Албърт Уилсън подкрепиха  Колин Каперник , който даде началото на протестите спрямо полицейското насилие срещу цветнокожите в САЩ. Движението на Каперник обхвана почти цялата лига по американски футбол през миналия сезон и срещна сериозен отпор и критики от президента на страната Доналд Тръмп. Действията на Стилс и Уилсън преди срещата с \"Тенеси тайтънс\" идват няколко дни след  рекламата на \"Найки\" с участието на Каперник . Бившият куотърбек на \"Сан Франциско 49\" стана лице на новата кампания на известната фирма. Във видеото с продължителност 2 минути, озаглавено Dream Crazy (\"Мечтай лудо\"), глас зад кадър призовава хората да се борят за мечтите си, колкото и да са смели. В клипа се виждат кадри със звезди от спорта като Серена Уилямс и Леброн Джеймс. Накрая се появява и разказвачът Каперник. \"Моите братя продължават да показват своята непоколебима сила, като се борят за потиснатите. Те не са се оттеглили, дори когато са атакувани и заплашвани. Любовта е в основата на нашата съпротива\", написа Каперник в \"Туитър\". Освен че Стилс и Уилсън коленичиха, на други стадиони в САЩ някои играчи вдигнаха юмрук също в знак на протест. Някои пък избраха да не излизат на терена по време на химна, оставайки в тунела. Преди началото на сезона от НФЛ обявиха, че ще глобяват футболисти и отбори, ако има протести по време на националния химн. В крайна сметка засега това не е реализирано, а според ESPN подобна мярка няма да бъде въведена през новия сезон. След мачовете от първия кръг на новия сезон президентът  Доналд Тръмп  коментира в \"Туитър\". Той за пореден път обяви, че рейтингите на НФЛ постоянно падат след миналогодишната акция на състезателите. В разгара на протестите през миналия сезон Тръмп призова за уволнения на състезатели.", "date": "2018.09.10", "title": "Двама играчи от НФЛ коленичиха на американския химн преди първия кръг за сезона"}
{"url": "https://www.dnevnik.bg/evropa/2018/09/10/3308260_s_novo_dvijenie_verhofstad_i_makron_shte_se_boriat_s/", "text": "Бившият белгийски премиер Ги Верхофстад, лидер на Алианса на либералите и демократите в Европейския парламент (АЛДЕ), ще създаде политическо движение с партията на френския президент Еманюел Макрон \"Република, напред!\", предаде \"Франс прес\", цитирана от БТА. В интервю за френския всекидневник \"Уест Франс\" Верхофстад заявява: \"След срещата Орбан - Салвини борбата (на изборите за Европейски парламент - бел. ред.) през 2019 г. ще бъде между популистите националисти и проевропейска алтернатива.\" Бившият белгийски премиер добавя, че с Макрон не само \"правят един и същ анализ, но и до голяма степен едни и същи предложения. Той казва, че новото общо движение ще бъде основано през октомври. \"Това ще е нещо ново, това ще е движение. Проевропейска алтернатива на националистите\", продължава Верхофстад, който се обявява за водене на обща кампания. \"Всяка партия ще запази своите символи, но движението ще е по-широко. Целта е да се създаде влиятелна група в бъдещия парламент, да се създаде инструмент за възпиране на националистическата вълна\", казва председателят на АЛДЕ. Френският президент се опитва да създаде европейско движение по подобие на своята партия, за да издигне идеите си на европейските избори, посочва АФП. На среща в края на август унгарският премиер Виктор Орбан и италианският вътрешен министър Матео Салвини  заявиха, че ЕС се нуждае  от нова Европейска комисия и нов парламент, които да се обявят в защита на границите и за спиране на миграцията.", "date": "2018.09.10", "title": "С ново движение Верхофстад и Макрон ще се борят с националистите на евроизборите"}
{"url": "https://www.dnevnik.bg/sviat/2018/09/10/3308250_i_germaniia_moje_da_nanese_udari_po_celi_na_asad_pishe/", "text": "Германия обмисля възможността да се присъедини към Съединените щати, Франция и Великобритания при нови удари по цели на сирийския режим, ако има нови химически атаки. Това  съобщи в. \"Билд\" , като цитира източници, запознати с въпроса. Ако се появят данни, че режимът е употребил химически оръжия, докато силите на президента Башар ал Асад се готвят за мащабна офанзива в провинция Идлиб, този сценарий е напълно реалистичен. Той дори е бил разглеждан на среща на германския министър на отбраната Урсула фон дер Лайен с американски военен аташе миналата седмица, пише \"Билд\". Предложението към Германия е дошло от САЩ близо 5 месеца след като  Вашингтон, Париж и Лондон решиха  да бомбардират цели на Асад  заради газови атаки в Дума . Тогава канцлерът Ангела Меркел изключи възможността за участие на Германия в подобни действия. Дори ако министерството на отбраната разработи план за нанасяне на удари, последната дума ще е на Меркел. Според вестника министерствата на отбраната и на външните работи в Берлин се безпокоят от ситуацията в Идлиб, където няколко милиона цивилни (над половината - вътрешно разселени) може да бъдат засегнати, докато режимът се готви да отвоюва последната голяма провинция под контрола на бунтовници. \"Би било историческо\" Друг вариант е германските военновъздушни сили да извършат единствено разузнавателни полети. Не е изключен обаче и сценарият, при който германски самолети \"Торнадо\" нанасят удари за пръв път от балканските войни през 90-те години, пише още \"Билд\". \"Това би било историческо - Германия така за пръв път ще рискува пряка конфронтация със свързаната със Сирия Русия.\" Вътрешнополитически този ход обаче може и да е рискован, продължава вестникът. На въпрос на изданието от външното министерство в Берлин отговарят, че \"ситуацията в Сирия е повод за най-голямо безпокойство\" и се разглеждат всякакви кризисни сценарии и възможности, за да се предотврати по-нататъшна ескалация. Русия потвърди миналата седмица, че  е подновила въздушните удари  в района, които досега са били част от кампаниите на Асад за отвоюване на ключови позиции. Лидерите на Русия, Турция и Иран междувременно се срещнаха в Техеран, за да обсъдят опасностите от офанзивата,  но не можаха да постигнат  споразумение. Междувременно американският  в. \"Уолстрийт джърнъл\" пише , че САЩ все още не са решили как точно да действат, ако Асад употреби химически оръжия, въпреки заплахите на президента Доналд Тръмп към Дамаск. Източници на изданието твърдят, че по данни на американското разузнаване Асад е разрешил на военните си да използват химическо оръжие. \"Пентагонът разработва военни варианти, но Тръмп още не е решил какъв точно ще е военният отговор и дали САЩ ще се прицелват в руски или ирански въоръжени сили, които помагат на АСад в Сирия\", казва за изданието високопоставен служител.", "date": "2018.09.10", "title": "И Германия може да нанесе удари срещу Асад, пише \"Билд\""}
{"url": "https://www.dnevnik.bg/evropa/regioni/2018/09/10/3308262_nad_300_mlrd_evro_ot_es_sa_investirani_v_proekti_na/", "text": "Общият размер на отпуснатите средства по проекти в реалната икономика на държавите от Европейския съюз вече достигна 303 милиарда евро, предаде пресслужбата на Европейската комисия. Това представлява нарастване с 42 милиарда евро от края на 2017 г. до юни 2018 г., показват актуализираните данни на портала за европейските структурни и инвестиционни фондове. Изпълнението на бюджета по политиката на сближаване за периода 2014 - 2020 г. достигна 62% от целия планиран бюджет, като към края на миналата година този дял беше 54 на сто. Плащанията по отделни проекти също се увеличиха до 15% от общия размер на планираните за периода, като вече са приключени инвестиции в проекти на стойност 75 милиарда евро. България, Кипър, Унгария, Италия, Латвия, Литва, Португалия, Румъния, Словакия и Испания са сред водещите държави членки по ръст на избрани проекти. \"Получените нови данни от държавите членки показват, че изпълнението на политиката на сближаване продължава с ускорени темпове, подпомагайки икономическия растеж навсякъде в Европа\", заяви комисарят по въпросите на регионалната политика Корина Крецу.", "date": "2018.09.10", "title": "Над 300 млрд. евро от ЕС са инвестирани в проекти на държавите членки"}
{"url": "https://www.dnevnik.bg/biznes/imoti/2018/09/10/3308270_kupuvachut_na_sofiiskiia_the_mall_se_podgotvia_za/", "text": "Купувачът на софийския търговски център The Mall е придобил и помещенията, в които се разполагаше фалиралият супермаркет \"Карфур\", пише  \"24 часа\"  като се позовава на финансовия отчет на компанията Hyprop. Дружеството притежава 60% от Нуstеаd Limited - компанията купувач на мола. От 2016 г. площта на \"Карфур\" стои празна. През май  веригата \"Билла\" беше обявила,  че ще заеме освободеното място. Новият собственик предвижда да го ремонтира за 23 млн. евро в продължение на 6 месеца, след което там отново да заработи супермаркет, както и други магазини. В България френската \"Карфур\" се управляваше от \"КМБ България\", която бе изцяло собственост на Marinopoulos от 2012 г. и държи франчайз правата на Carrefour за страната, Албания, Босна, Хърватия, Македония, Черна гора, Сърбия и Словения. От 2015 г. обаче гръцката фирма започна да изпитва сериозни финансови проблеми и в крайна сметка поиска защита от кредитори в Атина. След неуспешен опит на обединение между \"Карфур\" и \"Пикадили\" в крайна сметката и двете вериги престанаха да съществуват. Самият търговски център  беше купен през юли миналата година  за 156 млн. евро.", "date": "2018.09.10", "title": "Купувачът на софийския The Mall се подготвя за откриването на супермаркет"}
{"url": "https://www.dnevnik.bg/bulgaria/2018/09/10/3308271_v_loznica_vse_pak_beshe_otkrit_pametnik_na_pencho/", "text": "Въпреки решението на общинския съвет в Лозница  да спре откриването  на паметник на Пенчо Кубадински като незаконно бюстът на един от висшите функционери на БКП вече може да се види в центъра на града. Откриването на монумента е станало в четвъртък - 6 септември, съобщи вестник \"Труд\". Пред изданието кметът на града Севгин Шукри казва, че вероятно решението на общинския съвет ще бъде обжалвано и инициаторите за създаването на паметника ще поискат той да остане.  Както \"Дневник\" писа  разрешението за поставянето на паметника е дадено на 31 май 2016 г. с единодушие от местния общински съвет, в който 12 съветници са от ДПС, а 5 от ГЕРБ. Разрешението е поискано от сдружение \"Лозница 2016\" и е по повод 100-годишнината от рождението на Кубадински, който е от Лозница. Пенчо Кубадински е един от висшите функционери на БКП, член на Централния комитет на БКП до 10 ноември 1989 г., член на Държавния съвет на Народна република България и народен представител между 1954 и 1989 г. Кубадински е един от ръководителите на т.нар. възродителен процес и е съден, но оправдан. Срещу поставянето на паметника се обявиха от ДОСТ и НДПС и  група от 24 български интелектуалци .", "date": "2018.09.10", "title": "В Лозница все пак беше открит паметник на Пенчо Кубадински"}
{"url": "https://www.dnevnik.bg/bulgaria/2018/09/10/3308278_probite_za_chuma_ot_selo_bozveliisko_sa_otricatelni/", "text": "В село Бозвелийско пробите за африканска чума по свинете са отрицателни. Това обяви министърът на земеделието Румен Порожанов, който направи оглед на оградата по сухоземната граница с Румъния край Силистра, цитиран от агенция \"Фокус\". Въпреки това той призова всички стопани, които имат домашни прасета, да ги \"усвоят\". Въпреки, че пробите са отрицателни, това са превантивни мерки, обясни той. Според него всички нерегистрирани домашни дворове с прасета трябва да бъдат регистрирани по най-бързия начин. Африканската чува по свинете не е опасна за хората.  По-късно през деня министър Румен Порожанов ще проведе и срещи в Букурещ за координиране на борбата чумата с румънските си колеги на земеделието и развитието на селските райони (Петре Дея) и на водите и горите (Йоан Дене). Румъния има практика на гонки на диви прасета, които създават възможности те да бягат в най-различни посоки, включително и в български територии, обясни Порожанов. На срещата България ще настоява да спрат тези гонки, а ако това е невъзможно, да се ограничат в определени дни.  Като друг въпрос, който ще бъде обсъден на срещата, Порожанов посочи проблема \"заден двор\". Той уточни, че в тези дворове няма регистрация и биосигурност и там болестта има възможност да се генерира най-лесно. ", "date": "2018.09.10", "title": "Пробите за чума от село Бозвелийско са отрицателни"}
{"url": "https://www.dnevnik.bg/biznes/2018/09/10/3308272_promishlenoto_proizvodstvo_spada_za_mesec_s_12/", "text": "Индексът на промишленото производство през юли намалява с 1.2% спрямо предходния месец, съобщи Националният статистически институт. Спрямо година по-рано промишленото производство нараства с 1 на сто. Добивната индустрия се свива най-много за месец  За месец най-рязък спад отчита добивната промишленост - със 17.4%, в енергетиката той е с 0.7%, а в преработващата промишленост - с 0.5%. Спрямо юни производството на тютюневи изделия се свива с 13.0%, производството на превозни средства, без автомобили - с 6.9%, производството на напитки - с 6.8%, обработката на кожи; производството на обувки и други изделия от обработени кожи без косъм - с 4.5%. Ръст е регистриран при производството на метални изделия, без машини и оборудване - с 15.1%, производството на текстил и текстилни изделия, без облекло - със 7.1%, производството на лекарствени вещества и продукти - с 3.4%, производството на изделия от каучук и пластмаси - с 1.8%. Годишен ръст при превозните средства и спад при цигарите Сравнението с година по-рано показва, че в преработващата промишленост има увеличение с 2.1%, докато в добивната промишленост и в енергетиката има спад, съответно с 8.8% и 5.2%. В преработващата промишленост най-голямо е увеличението на производството на превозни средства, без автомобили - с 31.5%, производството на автомобили, ремаркета и полуремаркета - с 16.9%, производството на изделия от каучук и пластмаси - с 15.4%, обработката на кожи; производството на обувки и други изделия от обработени кожи без косъм - с 15.3%. Статистиците отчита намаление при производството на тютюневи изделия - с 13.3%, производството на дървен материал и изделия от него, без мебели - с 9.7%, производството на химични продукти - с 8.7%, производството на метални изделия, без машини и оборудване - със 7.0%.", "date": "2018.09.10", "title": "Промишленото производство спада за месец с 1.2%"}
{"url": "https://www.dnevnik.bg/bulgaria/2018/09/10/3308291_protivorechiiata_v_upravlenieto_chesto_imat_privkus_na/", "text": "Колкото и остри да са избухващите периодично противоречия, те често имат привкус на бизнес интереси и/или лобистко влияние и както показва действителността – успяват да намерят приемливо за коалиционните партньори решение, казва в интервю за днешния брой на вестник \"Сега\" управителят на социологическа агенция \"Алфа Рисърч\" Геновева Петрова. Тя допълва, че въпреки противоречията управляващата коалиция може да издържи, докато някой от участниците не се оттегли. В отговор на въпрос Петрова казва, че БСП не успява да се превърне в реална парламентарна опозиция. Според нея за разлика от много европейски страни в момента в България няма терен за появата на нов антисистемен играч в политиката. \"Съществената специфика на подобни движения у нас е, че съвсем скоро след като спечелят позиции, се разкриват като продукт на нечие политическо инженерство\", допълва управителят на \"Алфа Рисърч\". Геновева Петрова уточнява, че още е твърде рано да се прогнозира представянето на партиите на предстоящите догодина европейски и местни избори. \"В контекста на общите тенденции и у нас, и в други страни от ЕС националистическо-популистката вълна е във възход и неминуемо ще се отрази върху резултатите от двата вота в България\", е нейното мнение. Коментирайки  подадените оставки на трима министри  заради катастрофата край Своге, Геновева Петрова посочва, че би било лош знак за обществото, ако те не бъдат приети. \"Поемането на политическа отговорност е задължителен и - както показа  проучване на \"Алфа Рисърч\" от миналата седмица  – силно одобряван от хората акт\", посочва тя. Петрова допълва, че продължаващите протести на жителите на Своге показват също, че обществените очаквания са за поемане на отговорност на всички административни равнища и предприемане на ефективни мерки за решаване на проблемите.", "date": "2018.09.10", "title": "Противоречията в управлението често имат привкус на лобистко влияние, смята управителят на \"Алфа Рисърч\""}
{"url": "https://www.dnevnik.bg/politika/2018/09/10/3308263_novite_ministri_glavniiat_sekretar_na_mvr_deputat_i/", "text": "Коалиционният съвет на ГЕРБ и \"Обединени патриоти\" е решил, че  оставките на тримата министри , подадени след  инцидента в Своге , ще бъдат внесени за гласуване в парламента в четвъртък. Това съобщи премиерът Бойко Борисов след съвета, който продължи около час и половина. Той съобщи и имената на тримата, номинирани от ГЕРБ да заемат постовете на Николай Нанков, Ивайло Московски и Валентин Радев. Зам.-министърът на икономиката Александър Манолев е предложен да оглави транспортното ведомство, за поста в МВР се предлага Младен Маринов, в момента главен секретар на министерството. Депутатът от ГЕРБ Петя Аврамова се предлага да поеме регионалното министерство. Тя е била зам.-кмет на Враца и е в ресорната парламентарна комисия. Не можем да кажем, че тримата министри имат вина, но не можем да се правим, че нищо не се е случило, каза Борисов. \"Колкото и да е широка фразата политическа отговорност - тя трябва да се понесе\", каза още той. Добави, че са постигнали споразумение между четирите партии в коалицията да осигурят необходимото мнозинство в парламента за гласуването на промените в правителството. Съветът ще се събере отново в понеделник, за да обсъди подобряването на комуникацията, която бе сочена като един от проблемите от вицепремиера Валери Симеонов. \"Поел съм ангажимент по всички важни теми да се събираме на Коалиционен съвет\", каза премиерът. В съвета участват лидерите на трите партии в \"Обединени патриоти\" - Валери Симеонов (НФСБ), Красимир Каракачанов (ВМРО) и Волен Сидеров, премиерът и лидер на ГЕРБ Бойко Борисов, заместникът му Цветан Цветанов и финансовият министър Владислав Горанов. Преди седмица заседанието на съвета  продължи близо 4 часа  и на пръв поглед успя да потуши коалиционната криза, в която  Симеонов заплашваше да напусне властта , освен ако няма промяна в коалицията и управлението. Той, както и Каракачанов бяха недоволни, че подадените оставки не са обсъдени с тях, както предвижда коалиционното споразумение. В ГЕРБ и партньорите им от \"Обединени патриоти\"  имат нагласата да оставят на поста  министъра на регионалното развитие Николай Нанков. Подкрепата идва от кметове, ГЕРБ и ВМРО. Самият Нанков  нарече това несериозно . Депутатите на ГЕРБ не са съгласни с подадените оставки на тримата министри,  каза в събота  председателят на Народното събрание Цвета Караянчева в ефира на \"Нова телевизия\". После добави, че което бъде внесено в парламента след решението на коалиционния съвет, ще бъде гласувано.", "date": "2018.09.10", "title": "Новите министри: Главният секретар на МВР, депутат и зам.-министър"}
{"url": "https://www.dnevnik.bg/biznes/2018/09/10/3308290_stroitelstvoto_na_sgradi_beleji_spad_prez_juli/", "text": "Строителството на сгради през юли бележи втори поред месец на спад, докато изграждането на граждански и инженерни обекти е с ръст след пет поредни месеца на свиване. Това се вижда от данните на Националния статистически институт за сектора през юли спрямо същия период на миналата година. По предварителни данни през юли 2018 г. индексът на продукцията в сектор \"Строителство\", е с 1.5% над равнището от юни и с 0.9% по-висок отколкото през юли 2017 г. За месец продукцията от гражданското/инженерното строителство нараства с 2.8%, а на сградното - с 0.6%. Спрямо 12 месеца по-рано гражданското/инженерното строителство нараства с 2.2%, докато при сградите - намаление от 0.1%.", "date": "2018.09.10", "title": "Строителството на сгради бележи спад през юли"}
{"url": "https://www.dnevnik.bg/sviat/2018/09/10/3308284_rublata_se_srina_do_duno_ot_mart_2016_g/", "text": "Курсът на рублата премина прага от 70 за долар и 81 за евро на Московската борса малко след началото на търговията тази тази сутрин. Това не бе се случвало от 16 март 2016 г., когато стойността ѝ достигна 71.44 за долар, предадоха \"Комерсант\" и РБК. Малко по-късно руската национална валута възвърна малка част от стойността си, до 69.8 за долар към 12 ч. московско (и българско) време, но отново спадна до курс под 70 след обяд. Само преди месец обаче 68 рубли за долар се считаше за дъно,  до каквото тя не бе достигала от април 2016 г. , а стойността ѝ падна под него в очакване на  новите американски санкции . В петък \"рекорд\" достигна и еврото, след като за пръв път от март 2016 г. се търгуваше за над 80 рубли. Към 13:16 ч. стойността на рублата отново бе 70.11 за долар, а спрямо еврото достигна 81.19. Днешният курс означава, че от началото на годината рублата е загубила 19% от стойността си в момент, когато валутите на нововъзникващи пазари като Турция и Аржентина също понасят тежки удари. При предишния сериозен спад преди 2 седмици централната банка на Русия  спря схема за купуване на валута , която е в сила от миналата година, за да овладее ситуацията. В очакване Сега инвеститорите очакват среща на централната банка, насрочена за петък, след като управителят ѝ Елвира Набиулина даде сигнал, че може да запази или дори вдигне основния лихвен процент. Според \"Ройтерс\" обаче представители на руските власти опитват да окажат натиск върху централната банка. Икономическият съветник на Кремъл Андрей Белоусов каза преди два дни, че повишението би било \"нежелателно\", цитиран от \"Интерфакс\". Премиерът Дмитрий Медведев дори предположи миналата седмица, че лихвите трябва да се намалят. Белоусов каза и че отслабването на рублата не е повод за безпокойство и е \"конюнктурна история, свързана с известни политически събития\". Агенцията отбелязва, че спадът на рублата се очаква да бъде ограничен заради бизнес поведението на експортно ориентираните компании на Русия, които обръщат големи количества евро и долари в рубли за нужди, които имат в Русия, като плащане на данъци. Освен това инвеститорите гледат на Набиулина като на независим ръководител на банката.", "date": "2018.09.10", "title": "Рублата се срина до дъно от март 2016 г. (допълнена)"}
{"url": "https://www.dnevnik.bg/sport/2018/09/10/3308267_jenskata_tenis_asociaciia_podkrepi_serena_uiliams_v/", "text": "Към Серена Уилямс е проявен сексизъм от страна на съдията на стола във финалния мач на US Open Карлос Рамос, твърди Женската тенис асоциация (WTA). Ръководителят на организацията Стив Саймън смята, че американската тенисистка е жертва на различно отношение от рефера в  срещата с Наоми Осака . От WTA обявиха, че подкрепят Уилямс, която обвини Рамос. Финалният сблъсък при дамите на US Open завърши със скандал. Съдията отправи предупреждение към Уилямс, защото прецени, че треньорът ѝ Патрик Муратоглу ѝ дава наставления. Тя реагира с недоволство и заяви, че никога не мами. По-късно Рамос даде наказателна точка в полза на Осака след нов отговор на американката. Уилямс се ядоса още повече и  нарече рефера крадец . За това беше наказана с цял гейм в полза на японката, което на практика реши изхода от финала. По-късно дойдоха обвиненията от нейна страна, че Карлос Рамос е сексист. Уилямс получи и глоба от 17 хиляди долара . От тях 10 хиляди бяха заради обидните думи към Рамос на корта, четири хиляди за предупреждението за треньорска намеса, а останалите три заради счупената ракета. \"WTA вярва, че не трябва да има разлика в стандартите за толерантност към емоциите, изразени от мъжете и жените. Убедени сме обаче, че точно това се случи миналата нощ\", гласи съобщението на Саймън. От организацията призовават треньорите да бъдат допускани да помагат на своите състезатели. Шампионът при мъжете Новак Джокович  също коментира случилото се в женския финал. Според сръбския тенисист намесата на Карлос Рамос е \"излишна\" и \"е променила хода на мача\". \"Имам моето лично мнение, че може би съдията на стола не би трябвало да притиска толкова Серена до нейния предел. Особено когато говорим за финал в Големия шлем\", каза сръбският тенисист. Според него обаче няма никакво различно отношение спрямо мъжете и жените. \"Ситуацията е трудна и за съдията, така че не трябва да го обвиняваме, а да се опитаме да го разберем.\"", "date": "2018.09.10", "title": "Женската тенис асоциация подкрепи Серена Уилямс в твърденията, че е жертва на сексизъм"}
{"url": "https://www.dnevnik.bg/biznes/2018/09/10/3308302_oborotite_na_aptekite_i_hranitelnite_magazini/", "text": "Оборотът на търговците на дребно през юли нараства с 0.2% спрямо предходния месец и с 4.9% спрямо юли 2017 г., съобщи Националният статистически институт. Спрямо юни търговията чрез поръчки по пощата, телефона или интернет нараства с 0.6%, продажбите на битова техника, мебели и други стоки за бита - с 0.4%, на храни, напитки, цигари и лекарства - с по 0.1%. Намаление има при търговията с компютърна и комуникационна техника - с 2.3%, в бензиностанциите - с 0.2%, и в магазините за дрехи и обувки - с 0.1%. Сравнението с юли 2017 г. сочи, че по съпоставими цени най-много нараства оборотът на аптеките и санитарните магазини - с 14.0%. Оборотът на търговците на храни, напитки и цигари се увеличава с 9.7%, търговията по пощата, телефона и интернет - с 13.4%. Спад е регистриран при продажбите на компютърна и комуникационна техника - с 6.1%, и на автомобилни горива и смазочни материали - с 0.7%.", "date": "2018.09.10", "title": "Оборотите на аптеките и хранителните магазини нарастват най-много през юли"}
{"url": "https://www.dnevnik.bg/biznes/companii/2018/09/10/3308323_sred_500-te_nai-golemi_kompanii_v_centralna_i_iztochna/", "text": "Сред 500-те най-големите компании в Централна и Източна Европа има 17 български, сочат данните от десетото годишно проучване на международната кредитна застрахователна компания \"Кофас\" (Coface), съобщиха от българския и офис. Резултатите от изследването гласят, че България е една от страните с подобрена оценка на риска през изминалата 2017 г Частното потребление продължава да бъде основен фактор за растежа в страната въпреки леко по-високата инфлация. Увеличението на работната заплата допринася за ръст на заетостта от 4.8% през юни 2018 г. \"Станахме свидетели на малък, но устойчив растеж в българската икономика (3.6% ръст на БВП), но при водещите компании почти няма промени. Енергийните, комуникационните, търговските и производствените компании запазват своите позиции, формирайки бизнес гръбнака на страната. Потреблението ще продължи да бъде един от основните двигатели на растежа в България\", коментира управителят на \"Кофас\" България Милена Виденова. 500-те най-големия компании в Централна и Източна Европа увеличават общия брой на персонала си с 2.4 милиона души (4.7%). Положителното цялостно развитие на пазара на труда в региона довежда до по-високи заплати и повишаване на доверието на потребителите, се казва още в доклада. Рисковете за компаниите в региона намаляват Анализите на \"Кофас\" показват силен и разширяващ се регион в Централна и Източна Европа с намаляващи рискове през 2017 г., което води до по-високи приходи от 652 милиарда евро (+11.8%) и дори до по-голяма рентабилност с увеличение на нетната печалба от 16.2% в 500-те най-големи компании в региона. Освен България останалите страни с подобрен кредитен риск в региона са Чехия, Естония, Унгария, Латвия, Русия. Единствено Хърватия остава с доста висок риск от неизпълнение на задълженията. Трите ключови сектора, представени от най-големите компании в региона (автомобилостроене и транспорт, петрол и газ, неспециализирана търговия), продължават да съставляват почти 60% от генерираните приходи. Независимо от това увеличението на общия оборот се дължи на всички отрасли през 2017 г. Най-печелившите сектори Нетната печалба се развива положително за повечето отрасли, като нарастването е между 5.0% (дърво и мебели) и 51.4% (текстил, кожа и облекло). Най-високи са печалбите от минерали, химикали, петрол, пластмаси и фармацевтични продукти (9.5 млрд. евро). Строителният сектор отново е единствената индустрия, която отчита нетна загуба (-118.6%), макар че приходите нарастват с 16%. Основната движеща сила на растежа в ЦИЕ е потреблението на домакинствата, което се ускорява особено през 2017 г., благодарение на намаляващата безработица и нарастващите заплати, е заключението на \"Кофас\".", "date": "2018.09.10", "title": "Сред 500-те най-големи компании в Централна и Източна Европа има 17 български"}
{"url": "https://www.dnevnik.bg/ot_vas/novini_ot_vas/2018/09/10/3307664_krepostta_rozafa/", "text": "Розафа гордо се възвисява над албанския град Шкодра. Според преданието строежът на съоръжението бил започнат от трима братя. Но не им се получавало – каквото построели на единия ден, на другия вече се рушало. Натъжили се братята. И тогава покрай тях минал старец. Попитал ги защо са тъжни и когато разбрал, им дал съвет, но преди това ги предупредил да не казват вкъщи това, което ще ги посъветва. Разбираемо, съветът бил страшен – да зазидат в стените на крепостта първата жена, която мине покрай крепостта. Двамата по-възрастни братя не се стърпели и споделили с жените си, само най-малкият не казал нищо, и на следващия ден неговата жена донесла обяда.", "date": "2018.09.10", "title": "Крепостта Розафа"}
{"url": "https://www.dnevnik.bg/razvlechenie/2018/09/10/3308349_predstavitelkata_na_nju_iork_stana_novata_mis_amerika/", "text": "Представителката на щата Ню Йорк Ниа Франклин е новата \"Мис Америка\". На провелия се в Атлантик сити финал на конкурса, 24-годишната красавица се справи с конкуренцията на 50 участнички. Ниа Франклин получи короната от миналогодишната победителка  Кара Мунд . Второто място в конкурса беше заето от представителката на Кънектикът. Тазгодишното издание на \"Мис Америка\" ще се запомни с премахването на кръга за дефиле на претендентките по бански. Мотивите на организаторите бяха, че физическите качества вече няма да бъдат водещи при оценяването на момичетата. Конкурсът \"Мис Америка\" се провежда от 1921 г., като в него участват момичета на възраст между 17 и 25 години. В САЩ избраната за мис е на заплата към организацията \"Мис Америка\" в рамките на година, като представя пред обществеността нейните цели и задачите. Изчисленията сочат, че победителката в конкурса често изминава 20 000 мили (32 186 км) на месец, като често променя местоположението си на всеки между 8 и 24 часа.", "date": "2018.09.10", "title": "Представителката на Ню Йорк стана новата \"Мис Америка\""}
{"url": "https://www.dnevnik.bg/sport/2018/09/10/3308350_snimka_na_denia_snejnite_ekipi_na_finlandskite/", "text": "Финландският национален отбор по волейбол не впечатли с представянето си на старта на световното първенство, но привлече вниманието с екипите си. Първият съперник на България излезе с безръкавни сини фланелки с огромна снежинка от дясната страна. Снежинка имаше и на гащетата. Финландците не можаха да смразят настроението в залата във Варна, като ", "date": "2018.09.10", "title": "Снимка на деня: \"Снежните\" екипи на финландските волейболисти"}
{"url": "https://www.dnevnik.bg/sviat/2018/09/10/3308344_vuchich_vbesi_albanci_i_hurvati_kato_nareche/", "text": "Сръбският президент Александър Вучич разбуни духовете в Хърватия, Косово и Босна и Херцеговина, след като нарече бившия президент Слободан Милошевич велик лидер. В  реч, произнесена на посещение  в Косово вчера, той каза: \"Милошевич беше голям сръбски лидер, намеренията му, разбира се, бяха най-добри, но резултатите бяха много по-лоши. Не защото го искаше, а защото подценихме интересите и проблемите на другите народи.\" \"И затова платихме най-голямата и най-тежката цена - не станахме по-големи. Или по-добре казано, не станахме по-големи по начина, който някои планираха\", каза Вучич. Той добави, че хиляди сърби са загинали за Книн (столица на т.нар. Република Сръбска Крайна в Хърватия през 90-те години), Прищина и Сараево. \"В Книн днес се вее шахматно (хърватско знаме), каквото там никога не е имало, в Сараево броят на хърватите стана 50 пъти по-малък, отколкото беше, а в Прищина има само неколцина сърби\", продължи президентът. Още когато обяви визитата си, той каза, че речта му, която трябваше да е насочена към  решението на косовския въпрос , няма да е  \"втори Газиместан\"  - копие на обръщението от 1989 г., за което се смята, че допълнително е подпомогнало конфликта с Косово. Председателят на косовския парламент Кадри Весели написа във \"Фейсбук\", че визитата само е показала, че сръбските лидери още следват традициите на Милошевич. Бившият премиер на Хърватия Ядранка Косор пък написа в \"Туитър\": \"Вучич, като говори за шахматисти, ясно каза, че Книн никога не е бил хърватски. Веднага бих повикала посланика в Белград.\" \"Реториката от 90-те се връща\", предупреди за хърватската държавна телевизия политологът Маринко Огорец. Управляващите в Хърватия и Сърбия  размениха остри реплики  няколко пъти тази година ( включително за Република Сръбска Крайна ) въпреки ангажимента отношенията да се подобрят в името на евроинтеграцията на Западните Балкани.", "date": "2018.09.10", "title": "Вучич вбеси албанци и хървати, като нарече Милошевич велик лидер"}
{"url": "https://www.dnevnik.bg/bulgaria/2018/09/10/3308381_dovedeniiat_sin_na_biserov_osudi_prokuraturata_da_mu/", "text": "Доведеният син на Христо Бисеров - Ивайло Главинков, е осъдил прокуратурата да му плати обезщетение за незаконно повдигнатото му обвинение, съобщи вестник \"Сега\", като се позовава на електронното деловодство на Софийския градски съд. Той беше разследван за пране на пари, укриване на данъци и нарушение на банковото законодателство, но прокуратурата прекрати делото му поради липса на доказателства. Обвинението му за нарушения на банковото законодателство отпадна, тъй като влезе в сила по-благоприятна редакция на НК. Главинков поиска 30 хиляди лева обезщетение, но съдия Калина Анастасова му е присъдила 8 хиляди лева.  Делото срещу Главинков е образувано  на 7 ноември 2013 г., обвиненията са му повдигнати седмица по-късно.  Разследването е прекратено  на 3 февруари 2016 г. Решението на градския съд не е окончателно и може да бъде атакувано пред апелативния съд. За разлика от Главинков Христо Бисеров беше пратен на съд, но оправдан на три инстанции по обвиненията за неплатени данъци за близо 26 000 лв., нарушаване на валутния закон с недекларирани сделки, както и че не е отчел пред Сметната палата пари по сметки в Швейцария.", "date": "2018.09.10", "title": "Доведеният син на Бисеров осъди прокуратурата да му плати обезщетение"}
{"url": "https://www.dnevnik.bg/evropa/2018/09/10/3308372_partiiata_na_makron_otreche_da_obsujda_proevropeiski/", "text": "Високопоставен член на партията на Еманюел Макрон \"Република, напред!\" отхвърли съюза с либералите в Европейския парламент преди  евроизборите през май догодина , предаде EurActiv. Лидерът на групата на либералите в Европейския парламент Ги Верхофстад каза в неделя, че  ще се стреми към съюз  с партията на френския президент в опит да противодейства на популистите. В интервю Верхофстад заяви, че е готов Алиансът на либералите и демократите за Европа (АЛДЕ) и създадената от Макрон партия \"Република, напред!\" да изградят алтернатива на популизма. Попитан за съюза, Кристоф Кастане, лидер на \"Република, напред!\", отхвърли коментарите на Верхофстад. \"Не сме готови за съюз\", каза той пред \"Ройтерс\". В края на август италианският вътрешен министър и унгарският премиер  се срещнаха и подчертаха  общата си визия. В отговор на това Верхофстад заяви: \"Борбата през 2019 г. ще бъде битка между националистите популисти, от една страна, и проевропейската алтернатива.\" \"Целта е да се създаде влиятелна група в бъдещия парламент, да се създаде инструмент за възпиране на националистическата вълна\", подчерта лидерът ан АЛДЕ – четвъртата по големина група в Европейския парламент с 68 депутати от общо 751. Осем месеца преди вота  Макрон се позиционира  като основен опонент на европейските националисти. В четвъртък той призова Европейската народна партия да изясни позицията си, като каза, че не може Ангела Меркел и Виктор Орбан да бъдат обединени в една група.", "date": "2018.09.10", "title": "Партията на Макрон отрече да обсъжда проевропейски съюз с либералите в европарламента"}
{"url": "https://www.dnevnik.bg/zdrave/2018/09/10/3308396_deca_s_hronichni_bolesti_sa_ostaveni_bez_medicinska/", "text": "Деца с хронични болести, които не могат сами да си вземат лекарствата или да си поставят инжекция, например, са оставени без медицинска помощ в яслите, градините и училищата, въпреки че Законът за здравето от 1 януари 2017 г. е уредил правото им на здравни грижи там. За това съобщават шест сдружения на родители, които са внесли в Министерството на здравеопазването жалба за бездействие.  От медицинска грижа имат нужда децата с диабет, епилепсия, хемофилия, адренална недостатъчност и други болести, но медицинският персонал в детските заведения отказва да я предоставя, защото това не му е вменено като задължение в наредба, се казва в жалбата. Въпреки че изменението на закона е прието още през 2016 г., и до днес две наредби на здравното министерство не са изменени, така че тази разпоредба да може да се прилага, пишат сдруженията \"Асоциация хипофиза\", \"За инсулинови помпи\", \"Докосни дъгата\", \"Спина бифида и хидроцефалия\", \"Диабет, предиабет и метаболитен контрол\" и фондация \"Живот със синдром на Даун\". Става въпрос за деца с хронични заболявания, които нямат друга пречка да посещават тези заведения, освен невъзможността сами да извършат т. нар. подпомагащи медицински грижи, които иначе извършват техните родители в къщи – например поставяне на инжекция инсулин, смяна на памперс, катетри при децата със Спина бифида, даване на медикаменти и/или други подобни действия, които не представляват каквато и да е трудност или прекомерна грижа от страна на медицинския персонал в съответното заведение.  На практика, въпреки че детските ясли, градини и училища в България са може би най-добре обезпечените откъм медицински персонал заведения в сравнение с другите страни-членки от ЕС, все още за децата с хронични заболявания, изискващи медицинска грижа, е обективно невъзможно да посещават ясли и градини, а посещаващите училище деца се грижат сами за себе си, доколкото могат, без да разчитат на медицинска помощ, пишат сдруженията на родителите. Те напомнят, че в момента семействата със своите данъци плащат заплатите на медицински сестри и лекари, работещи в детските ясли, градини и училища. В същото време в повечето случаи тези дипломирани медицински лица отказват да дават лекарства и поставят инжекции, тъй като това не е тяхно задължение според сега съществуващата подзаконова нормативна уредба. Така, за да може майката на хронично болното дете да започне работа (необходима и за да покрива по-високите медицински разходи), се налага баби, дядовци и по-големи братя и сестри да ходят в градината и училището, за да мерят кръвна захар, да бият инсулин и да дават лекарства.  Сдруженията обявяват за недопустимо незаконосъобразното бездействие на държавата към тези деца и настояват за незабавни промени в нормативната уредба. ", "date": "2018.09.10", "title": "Деца с хронични болести са оставени без медицинска помощ в яслите и градините"}
{"url": "https://www.dnevnik.bg/bulgaria/2018/09/10/3308288_kak_da_ne_sgafim_oshte_ot_purviia_den_na_rabotnoto/", "text": "Смяната на работното място винаги е доста вълнуващо преживяване. Опасностите и възможностите да се издъните още първия ден никак не са малко и дебнат отвсякъде. Ако смятате, че след като сте  преминали интервюто за работа  и вече са ви наели, трудностите са преминали, значи доста се лъжете. Ако се постараете достатъчно, може всички усилия да отидат на вятъра, а първият ви ден на новото работно място да се окаже последен. Ето какво не бива да правите през първия работен ден в офиса. Не споделяйте прекалено много  информация за себе си. Хубаво е човек да бъде откровен и общителен с другите, но не разказвайте целия си живот на своите колеги още при запознанството си с тях. Социализирайте се, но с някакви граници. Говорете за неща, свързани с работата ви, и гледайте да избягвате личните теми. Ако с течение на времето се сприятелите с някои от колегите си, тогава ще прецените дали да споделите повече лична информация. Гледайте да  отидете отпочинали в офиса . Умората убива ефективността и производителността, а няма да е хубаво още на първия ден да заспите на бюрото. Облеклото говори за много за вас, а външният вид е много важен. По тази причина трябва да се постараете да изглеждате добре, когато започвате нова работа и съответно се запознавате с нови хора. Забравете за всички неподходящи и провокативни дрехи, с които бихте се появили в ежедневието си. Предварително се информирайте за дрескода на компанията и го спазвайте. Споделете и вие какво още може да направи човек, за да сгафи още през първия работен ден. Разгледайте и актуалните обяви за работа на  Karieri.bg .  търси: PHP Developer Търговец Журналист с ресор \"Лични финанси\" за \"Капитал\"  търси  Head of Sales  търси: Business Development Manager – HR Services Accountant with English  търси: Project Manager Investment Sales Consultant Junior Consultant – Aspiring Talent Senior Consultant – Leader, Dreamer & Achiever търси: Инспектори по банков надзор в отдел \"Финансови институции\" Счетоводители в отдел \"Вътрешно счетоводство и планиране\" Счетоводители  търси: House Advisor / Възпитател Teacher of Arts A Part-time Teacher in English  търси  Accountant  търси: Fundraising Campaign Coordinator Web and Social Media Consultant  търси  Education Abroad Consultant \"  търси  IT ръководител  търси  Lawyer  търси  Media Planning Expert търси  Директор \"Кампании и комуникации\" търси: Мениджър \"Връзки с бизнес клиенти\" към Направление \"Корпоративно банкиране\" Ръководител отдел \"Методология, отчетност и продуктово развитие\"  търси  Счетоводител", "date": "2018.09.10", "title": "Как да не сгафим още от първия ден на работното място"}
{"url": "https://www.dnevnik.bg/sport/2018/09/10/3308399_video_desette_nai-dobri_razigravaniia_na_us_open/", "text": "Последният турнир от Големия шлем за годината - US Open, завърши с много емоции.  Новак Джокович спечели третата си титла в Ню Йорк , а ден по-рано  Наоми Осака сломи Серена Уилямс във финал , за който ще се говори дълго. Веднага след края на турнира организаторите представиха своята класация за най-добрите разигравания в турнира. В списъка попадат моменти от мачове от състезанията на двойки в колички, от мъжкия турнир на двойки, както и от индивидуалните турнири. Третото място заема зрелищно разиграване между Джокович и Хуан Мартин дел Потро от финала. Една позиция по-напред е изпълнение на Осака срещу Уилямс. Първото място очаквано е за  удара на Роджър Федерер покрай мрежата в мача му с Ник Кириос . Организаторите са подбрали и видео с петте най-добри изпълнения на Джокович по пътя към 14-ата му титла от Големия шлем.", "date": "2018.09.10", "title": "Видео: Десетте най-добри разигравания на US Open"}
{"url": "https://www.dnevnik.bg/sviat/2018/09/10/3308408_sasht_zatvariat_palestinskata_misiia_vuv_vashington/", "text": "Съединените щати са уведомили палестинското ръководство за решението си да затворят палестинската мисия във Вашингтон, съобщи днес високопоставеният палестински представител Саиб Ерекат, който осъди \"опасната ескалация\" на американските ответни мерки, предаде \"Франс прес\". Това е последното решение от поредица мерки, взети от правителството на президента Доналд Тръмп срещу палестинското ръководство, което замрази отношенията с американските длъжностни лица след едностранното признаване от САЩ през декември 2017 г. на Ерусалим за столица на Израел. \"Американски служител ни уведоми за решението за затваряне на палестинската мисия в САЩ\", каза в изявление вторият по ранг човек в Организацията за освобождение на Палестина (ООП). \"Става дума за нова илюстрация на наказателната политика, използвана от правителството на Тръмп срещу палестинския народ, според която вече беше съкратена финансовата помощ за хуманитарни дейности, включително в секторите на здравеопазването и образованието\", каза той. \"Тази опасна ескалация показва ясно, че САЩ се опитват да разрушат международната система, за да прикрият израелските престъпления\", добави Ерекат.", "date": "2018.09.10", "title": "САЩ затварят палестинската мисия във Вашингтон"}
{"url": "https://www.dnevnik.bg/sviat/2018/09/10/3308439_iaponskiiat_premier_obeshta_promeni_v_pacifistkata/", "text": "Японският премиер Шиндзо Абе обеща да реформира  пацифистката конституция  на страната, ако бъде избран за нов мандат начело на Либерално-демократическата партия (ЛДП), която оглавява от шест години, предаде агенция \"Франс прес\". Консервативният 63-годишен лидер е фаворит на изборите, насрочени за 20 септември. Той има само един съперник, 61-годишният бивш министър на отбраната Шигеру Ишиба. Ако спечели,  Абе ще остане начело  на третата световна икономика още три години, превръщайки се в най-дълго управлявалия лидер в съвременната японска история. \"Време е да се заемем с реформата на конституцията\", заяви Абе. Той добави, че планира да представи проектозакон за изменения и допълнения пред парламента до края на годината. Според чл. 9 японската конституция, създадена през 1947 г. от американските окупационни сили след капитулацията на Токио в края на Втората световна война, страната се отказва \"завинаги\" от войната и се задължава \"никога да не поддържа сухопътни, военноморски и военновъздушни сили, нито друг военен потенциал\".  Абе иска да промени тази разпоредба , смятана от националистическите среди за унизителен спомен от поражението през 1945 г. Япония вече възстанови военните си сили, наречени \"Сили за самоотбрана\". Те имат задължението да не се намесват във военни действия освен при пряко нападение срещу страната. Абе обяснява, че иска да промени конституцията, за да даде на тези войски ясен статут, запазвайки фундаменталния принцип на пацифизма, на който японците държат. По време на речта си премиерът похвали и своята икономическа стратегия, която според него е довела до много ниско равнище на безработицата, повишаване на броя на туристите и възстановяване на икономиката. В дипломатически план той е решен да се срещне лично със севернокорейския лидер Ким Чен-ун, за да реши въпроса за съдбата на японците, отвлечени от Северна Корея през 70-те и 80-те години на миналия век с цел обучение на шпиони. Неговият противник Ишиба, който порица липсата на дебати в партията, набляга от своя страна на ядрена заплаха от страна на Северна Корея и демографските проблеми. Япония се сблъсква със застаряване на населението и ниска раждаемост, припомня АФП. /БТА", "date": "2018.09.10", "title": "Японският премиер обеща промени в пацифистката конституция, ако спечели изборите"}
{"url": "https://www.dnevnik.bg/sviat/2018/09/10/3308447_stivun_banun_trump_e_izpraven_pred_prevrat/", "text": "Американският президент Доналд Тръмп е изправен пред \"преврат\". Това заяви бившият му съветник Стив Банън в интервю за агенция \"Ройтерс\" предвид анонимната статия във в. \"Ню Йорк таймс\", която описва съпротива в президентската администрация. \"Това, което наблюдавахме миналия ден, беше възможно най-сериозно. Това е пряка атака срещу институциите. Това е преврат, ясно\", заяви Банън при кратко посещение в Италия. \"Ню Йорк таймс\" публикува миналата седмица  статия от анонимен високопоставен член на администрацията , който порицава \"неморалността\" на Тръмп и заявява, че много от сътрудниците му старателно работят \"отвътре\", за да осуетят части от плановете му и \"най-лошите му наклонности\". Според Банън последният случай, когато американски президент е бил предизвикван по такъв начин, е от времето на Гражданската война, когато генерал Джордж Маккелън влиза в сблъсък с президента  Ейбрахам Линкълн . \"Това е криза. Страната е преживявала подобна криза единствено през лятото на 1862 г., когато генерал Маккелън и високопоставени генерали, всички демократи в армията на Съюза, считат, че Линкълн не е компетентен за главнокомандващ\", посочва Банън. Тръмп заяви в петък, че министерството на правосъдието трябва да открие кой е авторът на статията, допълвайки, че това е въпрос на национална сигурност. Банън бе уволнен от държавния глава през август 2017 г., след като влезе в сблъсък с по-традиционно настроените съветници на Тръмп заради опитите да обвърже Републиканската партия с националистическата си икономическа програма. \"Има клика сред републиканците, според която Доналд Тръмп не е годен за президент на САЩ. Това е криза\", каза той в Рим. Той предупреди също така прогресивните либерали в Демократическата партия като Бърни Сандърс да не изпитват задоволство от сътресенията в Белия дом. /БТА", "date": "2018.09.10", "title": "Стивън Банън: Тръмп е изправен пред преврат"}
{"url": "https://www.dnevnik.bg/bulgaria/2018/09/10/3308474_dve_treti_ot_rabotodatelite_zaiaviavat_che_shte_naemat/", "text": "Две трети от работодателите смятат, че ще имат нужда от нов персонал в рамките на следващите 12 месеца. Това сочат данните от анкета на Агенцията за заетостта, в която са участвали 2615 работодатели. Резултатът е междинен, а анкетата е достъпна за попълване до 17 септември онлайн. От досега събраните данни се вижда, че продължават да се търсят специалисти за административни, счетоводни и IT дейности (офис-мениджър, оперативен счетоводител, графичен дизайнер, програмист). Сред специалистите с висше образование са заявени предимно машинни, електроинженери и строителни инженери, ИКТ специалисти, финансови и административни специалисти, педагози и учители, медицински персонал. Търсят се също специалисти ТРЗ и УЧР, управление проекти, софтуер. При кадрите със средна квалификация търсене има на електротехници и машинни техници, машинни оператори, оператори на компютър, монтьори. Потребностите са повече и за продавач-консултанти, готвачи, сервитьори, както и за заварчици, строители, шлосери, шивачи. Близо 38% от работодателите търсят в кандидатите способности за адаптиране към промени, за работа в екип, поемане на отговорност, а 18% посочват, че кадрите следва да притежават ключови компетентности за общуване на роден език. Компютърни умения заявяват 182 работодатели (7%), а чуждоезикови - 3,5% от анкетираните. Анкетирането се провежда за втори път тази година със съдействието на Комисиите по заетостта към Областния съвет за развитие в 28-те области в страната и с подкрепата на социалните партньори – работодателски и синдикални организации. Работодателите могат да посочат търсените от тях кадри през следващата една година с квалификация по 183 професии и специалности.", "date": "2018.09.10", "title": "Две трети от работодателите заявяват, че ще наемат персонал"}
{"url": "https://www.dnevnik.bg/sport/2018/09/10/3308314_za_purva_godina_evropeiskiiat_kluben_futbol_izleze_na/", "text": "За пръв път европейският клубен футбол e на печалба, обявиха от УЕФА. За финансовата 2017 г. общата печалба на клубовете от първото ниво на националните шампионати на континента е 600 млн. евро. За периода отборите са отчели рекордни приходи от 20.1 милиарда евро, което е с 1.6 милиарда повече от предишната финансова година. В Европа има 711 първодивизионни клуба, които са разделени в 54 национални първенства, като половината от лигите отчитат печалба. Първенец по приходи от европейските първенства е английската Висша лига. За 2017 г. 20-те клуба от първото ниво на английския футбол са отчели 5.34 милиарда евро, което е с 452 милиона повече от предишната година. Отборите от Висшата лига също отчитат рекордна оперативна печалба от 1.19 милиарда евро, показва още анализът на УЕФА. Според УЕФА добрите резултати на европейските отбори са постигнати благодарение на финансовия феърплей. Правилото съществува от 2011 г., като по това време клубовете в Европа отчетоха колективна загуба от 1.7 милиарда евро. Финансовият феърплей беше въведен, за да не позволи на отборите да харчат повече от генерираните приходи. С правилото УЕФА се опита да спре практиката с наличието на богати собственици, които дават огромни средства за трансфери. \"Благодарение на финансовия феърплей европейският футбол е в добро състояние, както никога преди. Финансовият феърплей осигури платформа на клубовете да контролират разходите си и да плащат задълженията си\", каза президентът на УЕФА Александър Чеферин. През тази година организацията затегна правилото, като всеки отбор подлежи на санкция, ако разликата между инвестираните и получените пари на трансфери надхвърля 100 милиона евро. \"Новите правила ще позволят на УЕФА да действа по-бързо и да предвиди проблемите, преди да са станали прекалено големи. УЕФА ще реагира незабавно и ще следи клубовете за спазването на правилата в бъдеще\", каза още Чеферин.", "date": "2018.09.10", "title": "За първа година европейският клубен футбол излезе на печалба"}
{"url": "https://www.dnevnik.bg/politika/2018/09/10/3308479_nfsb_shte_glasuva_protiv_ostavkite_no_tova_ne_vliiaelo/", "text": "Съобразихме се и с решението на НФСБ, че ще гласуват против оставките. Това е тяхно политическо решение, взето на съвет\", каза заместник председателят на ГЕРБ и лидер на парламентарната група Цветан Цветанов  след коалиционния съвет при премиера Бойко Борисов . След съвета бяха обявени имената на тримата, номинирани от ГЕРБ да заемат постовете на Николай Нанков, Ивайло Московски и Валентин Радев. Зам.-министърът на икономиката Александър Манолев е предложен да оглави транспортното ведомство, за поста в МВР се предлага Младен Маринов, в момента главен секретар на министерството. Депутатът от ГЕРБ Петя Аврамова се предлага да поеме регионалното министерство. Тя е била зам.-кмет на Враца и е в ресорната парламентарна комисия. \"Извлекли сме си поука, ако се налагат следващи промени, те да бъдат първо консултирани и съгласувани с партньорите ни, независимо че са от квотата на ГЕРБ\", каза Цветанов. От думите му се разбра, че НФСБ ще гласува против оставките, но ще подкрепи новите кандидати. \"В общи линии се очертава такава политическа ситуация. Но това по никакъв начин не влияе на стабилността. Не променя общата ни цел за 4-годишен мандат\", допълни Цветанов. Парламентарната група на \"Обединени патриоти\" има 27 народни представители. По 8 са от ВМРО и НФСБ, 11 от \"Атака\". \"Патриотите\" и ГЕРБ формират парламентарно мнозинство от 122 души при необходими 121 от 240 депутати в парламента. Ако 8 от НФСБ гласуват против рокадите в правителството, за да бъдат приети, ще са необходими гласове от други партии, но не и ако от БСП има само 20 депутати в зала,  както се зарече Корнелия Нинова  миналата седмица. Парламентарната група на ГЕРБ ще подкрепи всяко предложение, което се внесе от министър-председателя, и трите оставки, заяви Цветанов. Той добави, че коалиционните ни партньори са се съобразили и приели доводите на премиера. Корнелия Нинова да бъде спокойна, няма никакво напрежение между Борисов и Цветанов, както и между парламентарната група и премиера, каза Цветанов. \"Наблюдавайте колко са депутатите, които участват в заседанията на парламента. Ако са над 20, означава, че явно има сериозен проблем в изпълнението на политическите решения на Бюрото на БСП\", коментира Цветанов.", "date": "2018.09.10", "title": "НФСБ ще гласува против оставките, но това не влияело на стабилността"}
{"url": "https://www.dnevnik.bg/sviat/2018/09/10/3308455_prezidentut_na_si_bi_es_podade_ostavka_zaradi/", "text": "Президентът на медийната корпорация Си Би Ес Лесли Мунвес подаде оставка, след като списание \"Ню Йоркър\" публикува нови обвинения срещу него в  сексуален тормоз  и посегателства, предадоха агенциите \"Ройтерс\" и \"Франс прес\". 68-годишният Мунвес, който ръководеше Си Би Ес от 15 години, бе обвинен в края на юли в  сексуален тормоз  от шест жени. Според статията в \"Ню Йоркър\" шест други жени твърдят, че им е посягал. Според \"Асошиейтед прес\" това е краят на кариерата на един от най-влиятелните хора в Холивуд. Корпорацията е започнала да разследва своя президент и изпълнителен директор през юли, след първите  обвинения . Управителният съвет съобщи, че оставката на Мунвес влиза в сила незабавно и че той и Си Би Ес ще дарят 20 милиона долара на организации, подкрепящи движението срещу сексуалния тормоз  #MeToo . Си Би Ес заяви, че се отнася към обвиненията много сериозно. Мунвес призна, че е имал отношения с три от жените, но твърди, че това е ставало със съгласието им и че никога не е използвал поста си, за да руши кариери на жени, добавя АП./ БТА", "date": "2018.09.10", "title": "Президентът на Си Би Ес подаде оставка заради обвинения в сексуален тормоз"}
{"url": "https://www.dnevnik.bg/sviat/2018/09/10/3308496_putin_e_pokanil_kim_chen-un_da_poseti_rusiia/", "text": "Руският президент Владимир Путин е изпратил покана на севернокорейския лидер Ким Чен-ун да посети Русия, съобщи агенция \"Ройтерс\". Председателят на горната камара на руския парламент Валентина Матвенко посети Ким през уикенда по повод тържествата за 70-ата годишнина от създаването на КНДР и по-късно коментира, че той е готов да направи официална визита. По думите на Матвиенко Ким иска обединение между двете Кореи, съобщи БТА, като цитира ТАСС. Матвиенко обаче добави, че някои \"регионални и извънрегионални играчи не са заинтересовани\" това да стане и искат чрез манипулиране \"да задържат позициите си в региона\".", "date": "2018.09.10", "title": "Путин е поканил Ким Чен-ун да посети Русия"}
{"url": "https://www.dnevnik.bg/sviat/2018/09/10/3308498_mei_e_izpravena_pred_bunt_v_parlamenta_za_plana_za/", "text": "Консервативната партия на британския премиер Тереза Мей е изправена пред \"катастрофално разделение\" във връзка с плана на Мей за излизане от Европейския съюз, предаде агенция \"Ройтерс\", цитирайки думите на бившия заместник-министър за Брекзит Стив Бейкър. Според него около 80 депутати от всички 315 на Консервативната партия ще гласуват срещу предложения от Мей план, известен още като  плана от Чекърс.  Стив Бейкър  подаде оставка  като заместник-министър по въпросите на Брекзит през юли, изразявайки неодобрението си от визията на Мей за излизане на Великобритания от блока. Бейкър заяви, че не иска смяна на лидера на Консервативната партия, но предупреди, че Мей може да се сблъска със сериозен проблем на партийната конференция, която ще се проведе от 30 септември до 3 октомври. \"Ако след конференцията тя остане с надеждата, че може да прокара предложенията от Чекърс с гласовете на лейбъристите, мисля, че преговарящите от ЕС най-вероятно ще разберат, че ако това се случи, в Консервативната партия ще се създаде катастрофално разделение, което досега успявахме да избегнем\", каза Бейкър. Бившият заместник-министър е на мнение, че Мей трябва да се бори за споразумение за свободна търговия при вече очертаните през март условия от председателя на Европейския съвет Доналд Туск. Великобритания трябва да напусне ЕС на 29 март, но условията по излизането ѝ още не са ясни поради липсата на цялостното споразумение за Брекзит. И Лондон, и Брюксел твърдят, че искат споразумението да е готово до 18 октомври или най-късно до края на годината. Евентуално споразумение между ЕС и Великобритания се нуждае от одобрението на британския парламент, който излиза в коледна ваканция на 20 декември и ще започне отново работа на 7 януари. / БТА", "date": "2018.09.10", "title": "Мей е изправена пред бунт в парламента за плана за Брекзит"}
{"url": "https://www.dnevnik.bg/biznes/2018/09/10/3308503_sredstvata_upravliavani_ot_zastrahovatelite_narastvat/", "text": "Средствата, управлявани от дружествата, извършващи застрахователна дейност в България, възлизат на 7.602 млрд. лв. към края на юни 2018 г., сочат данните на БНБ, цитирани от БТА. Техният размер се увеличава с 320.5 млн. лв. (4.4%) в сравнение с година по-рано (7.282 млрд. лв.) и намалява със 119.8 млн. лв. (1.6%) спрямо края на първото тримесечие на 2018 г. (7.722 млрд. лв.). Активите на дружествата, извършващи животозастраховане, нарастват със 141.9 млн. лв. (7.3%) - от 1.936 млрд. лв. към края на юни 2017 г. до 2.078 млрд. лв. 12 месеца по-късно. Техният относителен дял в общия размер на активите на застрахователите към края на юни 2018 г. е 27.3% при 26.6% към края на второто тримесечие на 2017 г. и 26.3 на сто в края на март тази година. Средствата, управлявани от дружествата, извършващи общо застраховане, се увеличават със 178.6 млн. лв. (3.3 на сто) - от 5.346 млрд. лв. към края на юни 2017 г. до 5.525 млрд. лв. към края на същия месец на 2018 г. и намаляват със 164.6 млн. лв. (2.9 на сто) спрямо края на март 2018 г. (5.689 млрд. лева).", "date": "2018.09.10", "title": "Средствата, управлявани от застрахователите, нарастват с 4.4% за година"}
{"url": "https://www.dnevnik.bg/sport/2018/09/10/3308533_real_e_napravil_nai-dobriia_transfer_na_liatoto_s/", "text": "Трансферът на  Тибо Куртоа в \"Реал\" (Мадрид)  е най-изгодният за лятото, показва анализ на Mеждународния център за спортни изследвания (CIES Football Observatory). Според данните европейският клубен шампион е спестил 22.6 млн. евро. В проучването се изчислява разликата между платената и пазарната цена на играчите. \"Реал\" се договори с \"Челси\" да плати 40 млн. евро за белгийския вратар. Реалната цена на Куртоа според анализа е 62.6 млн,. евро. В същото време \"Челси\" е направил и най-неизгодния входящ трансфер. В търсене на заместник на Куртоа лондончани  привлякоха вратаря Кепа Арисабалага от \"Атлетик\" (Билбао) в рекордна сделка за 80 млн. евро , което е над два пъти повече от реалната му цена (35.3 млн. евро), посочва CIES. \"Атлетико\" (Мадрид) е постигнал добър договор с \"Виляреал\" във втория най-изгоден трансфер. \"Дюшекчиите\" са спестили 21.9 млн. евро при покупката на Родри Ернандес, като платиха за него 25 милиона. На трето място е поставен трансферът на Брайън Кристанте от \"Аталанта\" в \"Рома\" за 30 млн. евро при реална цена от близо 50 милиона.", "date": "2018.09.10", "title": "\"Реал\" е направил най-добрия трансфер на лятото с привличането на Куртоа"}
{"url": "https://www.dnevnik.bg/politika/2018/09/10/3308520_valentin_radev_e_dovolen_che_na_posta_go_naslediava/", "text": "Министърът на вътрешните работи в оставка Валентин Радев е доволен, че на мястото му е предложен човек от системата - сегашният главен секретар на ведомството Младен Маринов. В Елхово той коментира номинацията на Маринов,  оповестена по-рано от премиера Бойко Борисов .  Валентин Радев подчерта, че не се чувства жертва на обстоятелствата, защото по думите му премиерът е взел правилно решение след трагедията край Своге. \"Не съм облекчен. Облекчен съм дотолкова, доколкото е посочен като номиниран Младен Маринов, с когото работим прекрасно, и това е продължение на това, което сме правили\", обясни Радев, цитиран от Би Ти Ви. Според него \"държавата е стабилна\" и не се очаква да се стигне до предсрочни избори. Той коментира думите на лидера на \"Атака\" Волен Сидеров за заговор срещу премиера с думите: \"Не съм фен на конспирациите, вероятно той има повече информация и не мога да коментирам какво казва един шеф на парламентарна група.\" \"Аз досега съм работил в професионална среда, сега ще ми се наложи да се сблъскам с политически проблеми, но службата ме е научила да посрещам всякакви трудности. Ще направя всичко, което зависи от мен, за да оправдая доверието на премиера\", каза на свой ред Младен Маринов. В Елхово Валентин Радев и Младен Маринов отличиха служители на \"Гранична полиция\" за успешната им работа по опазване сигурността на българско-турската граница.", "date": "2018.09.10", "title": "Валентин Радев е доволен, че на поста го наследява главният секретар на МВР"}
{"url": "https://www.dnevnik.bg/politika/2018/09/10/3308536_bsp_za_novite_ministri_gerb_se_opitva_da_si_kupi_vreme/", "text": "Парламентарната група на \"БСП за България\" ще гласува против кандидатурите за нови министри и остава на позиция за оставка на целия кабинет. Това се казва в позиция на Изпълнителното бюро на партията, което заседава заедно с парламентарната група в разложкото село Баня. По-рано днес премиерът Бойко Борисов обяви  новите кандидати за министри  - Младен Маринов (за вътрешен министър), Александър Манолев (за транспортен министър) и Петя Аврамова (за министър на регионалното развитие). Те ще бъдат предложени да заемат местата на подалите оставка заради катастрофата край Своге Валентин Радев, Ивайло Московски и Николай Нанков. \"Предложените нови министри ще продължат досегашната вредна политика на правителството. Това е отчаян ход, с който управляващите се опитват да си купят време. Дори и да го получат, то ще бъде агония до следващия конфликт в управляващата коалиция\", се казва в позицията на БСП. Макар и да не се споменават предсрочни избори, БСП се обявява за оставка на целия кабинет. Няколко часа по-рано президентът Румен Радев отново повтори тезата си, че към момента не са необходими предсрочни избори. \"Констатирах очевидното – че към момента предсрочни избори няма да доведат до нов изборен резултат, до излъчване на ново мнозинство. По-скоро виждате, че и самите социолози не предвиждат промени и създаването на устойчива алтернатива. Всички я очакваме\", каза държавният глава. ", "date": "2018.09.10", "title": "БСП за новите министри: ГЕРБ се опитва да си купи време, но ще управлява в агония"}
{"url": "https://www.dnevnik.bg/evropa/2018/09/10/3308545_socialdemokratite_sa_protiv_eventualno_uchastie_na/", "text": "Лидерът на Германската социалдемократическа партия Андреа Налес заяви днес, че партията й няма да одобри каквото и да е участие на Германия във войната в Сирия, предаде \"Ройтерс\". Изказването на Налес последва  появила се във вестник \"Билд\" информация , че министерството на отбраната обмисля варианти за присъединяване към американските, британските и френските сили в бъдещи военни операции, в случай че сирийското правителство прибегне до употребата на химически оръжия. Вестник \"Билд\" съобщи в понеделник, че високопоставен служител на германското министерство на отбраната се е срещнал с новопристигналия американски военен аташе миналия месец, за да обсъди възможно германско участие в коалиция срещу сирийски президент Башар ал Асад. Според \"Билд\" германските и американските служители са обсъдили възможността германски изтребители да помагат с оценяването на военните щети или да участват директно в бойните действия, като хвърлят бомби. \"Германската социалдемократическа партия няма да се съгласи нито в парламента, нито в правителството Германия да участва във войната в Сирия. Ние приветстваме усилията на външния министър за предотвратяване на хуманитарна криза чрез преговори с Турция и Русия\", заяви Налес. Руски и сирийски изтребители и хеликоптери продължиха вчера с  масираните въздушни удари в Идлиб и Хама , след като Дамаск започна атаката си срещу последния голям бастион на бунтовническите сили, отбелязва \"Ройтерс\". По-късно днес външният министър на Германия Хайко Маас коментира сдържано евентуално участие на Бундесвера в нанасянето на въздушни удари по сирийската армия, ако тя извърши химическа атака срещу бунтовниците, предаде ТАСС. По думите на Маас Андреа Налес е \"напълно права\", когато казва, че правителството на Германия трябва да действа съобразно конституцията и международното право. Според конституцията на Германия участието на войници от Бундесвера в чужбина може да става само с мандат на ООН или в мисия на НАТО или ЕС. /БТА", "date": "2018.09.10", "title": "Социалдемократите са против евентуално участие на Германия в сирийския конфликт"}
{"url": "https://www.dnevnik.bg/sport/2018/09/10/3308297_kak_i_zashto_se_stigna_do_skandalniia_jenski_final/", "text": "Нервни изблици, наказателни точки и геймове, грозни разправии,  глоба за грубо поведение ,  обвинения в сексизъм и двоен стандарт . Така един мач, в който две тенисистки се бореха за място в историята, се превърна в един от най-скандалните финали в женския тенис. Само на 20 години,  Наоми Осака спечели по впечатляващ начин US Open  и стана първият състезател от Япония с титла от Големия шлем. По пътя към трофея тя загуби само един сет - срещу Арина Сабаленка в осминафиналите, а в останалите й шест мача нейните съпернички спечелиха едва 21 гейма. Забележителният успех на Осака - напълно заслужен и закономерен с оглед огромния й потенциал и силното й представяне през целия сезон - беше помрачен от конфликта между Серена Уилямс и съдията на стола Карлос Рамос. Случаят раздели мненията в света на тениса. Едни обвиняват Уилямс, че е изпуснала нервите си заради по-добрата игра на нейната съперничка и при очертаващата се загуба е направила всичко възможно да привлече вниманието върху себе си. Според други Рамос е действал ненужно строго срещу американката, докато срещу мъжете не прилага същия стандарт. В крайна сметка, независимо кой от двамата има по-голяма вина за грозния край на мача, големият потърпевш се оказа Осака. Един изключителен талант, който не успя да изживее пълноценно най-щастливия момент в своята кариера заради егото на останалите главни действащи лица. Кралицата на драмата Това далеч не първият случай, когато централният корт във \"Флашинг медоус\" става свидетел на  грозни сцени с участието на Уилямс . През 2009 г. американката отново изпусна нервите си, което доведе до скандален край на полуфиналния й мач с Ким Клайстерс. При резултат 4:6, 5:6 и 15:30 Уилямс изпълняваше втори сервис, а лайнсменът отсъди престъпване на линията за начален удар. Това означаваше мачбол за Клайстерс. Уилямс започна да спори със съдийката, което доведе до една точка наказание за неспортсменско поведение и съответно край на мача. \"Кълна се в Бог, ще взема тази топка и ще ти я завра в гърлото. Чу ли ме? Кълна се в Бог\", крещеше Уилямс след отсъждането. За поведението си тя получи рекордна в историята на тениса глоба от 82 500 долара и беше поставена в изпитателен срок. Тогава американката отново не видя причина да се извини и отново се защити с обвинения в двоен стандарт. \"Извинение от мен? Колко хора крещят към лайнсмените? Случва се през цялото време. Не мога да преброя колко пъти съм го виждала\", каза тя. Две години по-късно Уилямс отново имаше пререкания с официалните лица по време на финала със Саманта Стосър, когато американката записа тежка загуба с 2:6, 3:6. \"Ти си хейтър. Ти просто си... непривлекателна отвътре\", каза тя на съдийката на стола Асдераки. \"Aко някога ме видиш някъде, обърни се на другата страна. Ти си извън контрол. Ти си тотално извън контрол. Кой би направил нещо подобно? Аз никога не се оплаквам. Уоу. Каква загубенячка. Отсъждаш ми нарушение на правилника, защото изразявам себе си? Доколкото знам, намираме се в Америка\", каза още Уилямс. Виновен ли е съдията Склонността на Уилямс да драматизира на корта е неизменна част от играта й. В много случаи това й е помагало да печели напрегнатите мачове. Във финала на US Open американката се сблъска с поредица негативни емоции - от превъзходството на Осака до решенията на Рамос. Нелепо подареният пробив в средата на втория сет, последван от строшена ракета и наказателна точка, се оказа преломният момент, след който Уилямс не успя да се овладее. Рамос можеше да успокои страстите на корта, но избра да следва стриктно правилника и допринесе за нагнетяването на напрежение. Шампионът при мъжете Новак Джокович  определи намесата на рефера като \"излишна\". Според него действията на Рамос са \"променила хода на мача\". \"Имам моето лично мнение, че може би съдията на стола не би трябвало да притиска толкова Серена до нейния предел. Особено когато говорим за финал в Големия шлем\", каза още сръбският тенисист. Подобно мнение изрази и бившият №4 Джеймс Блейк, който също определи наказателния гейм за \"твърде строго и ненужно решение\". \"Ако Карлос Рамос е чувствал, че тя отива твърде далеч, просто можеше да й каже, че има предупреждение, и ако продължава по същия начин, ще последва наказание\", каза американецът, който в момента е директор на турнира в Маями. Уилямс обаче безспорно прекрачи границата на нормалното поведение при комуникацията с официални лица. В случая тя дори не се опита да разбере защо е получила предупреждение за треньорски указания, каквито наставникът й Патрик Муратоглу призна, че е давал. Звездата на женския тенис директно започна да обвинява рефера, че я изкарва лъжкиня, да намесва без реална причина своята дъщеря и яростно да настоява за извинение, каквото самата тя е наясно, че в подобна ситуация няма как да получи. Накрая дойдоха думите й, че Рамос е \"крадец\" и \"лъжец\" и че \"никога, никога, никога повече в живота й\" няма да ръководи неин мач. Според бившия дългогодишен съдия и бивш вицепрезидент на АТП Ричард Ингс Уилямс е тази, която дължи извинение. \"Не бива да позволяваме нейните успехи, колкото и забележителни да са, да засенчват факта, че в този случай тя не беше права\", написа той в коментар за \"Сидни морнинг хералд\". В крайна сметка извинение дойде единствено от най-потърпевшата от скандала. \"'Съжалявам. Знам, че всички викахте за нея и съжалявам, че трябваше да приключи по този начин\", каза Осака през сълзи по време на церемонията по награждаването.  Обвинения в сексизъм  Темата за сексизма в тениса се превърна във водеща в този случай. Още на корта, когато повика главния съдия на турнира и турнирния директор, Уилямс насочи обвиненията си в тази посока: \"Има много мъже, които правят по-лоши неща на корта, но само защото съм жена, получавам наказание. Това не е редно.\" От Женската тенис асоциация (WTA) подкрепиха Уилямс и също се включиха в обвиненията към Рамос. \"WTA вярва, че не трябва да има разлика в стандартите за толерантност към емоциите, изразени от мъжете и жените. Убедени сме обаче, че точно това се случи миналата нощ\", каза ръководителят на организацията Стив Саймън. Уилямс получи подкрепа и от един от най-темпераментните и често замесвали се в скандали на корта играчи в историята - Джон Макенроу. \"Казвал съм доста по-лоши неща. Серена е права за това, че мъжете са третирани по различен начин. Няма съмнение в това\", каза носителят на седем титли от Големия шлем.  Били Джийн Кинг, която е пионер в борбата за равни права между мъжете и жените в тениса, дори благодари на Уилямс. \"Когато една жена е емоционална, означава, че е \"истерична\", и получава наказание. Когато един мъж го прави, означава че е \"откровен\", и за него няма последствия. Благодаря ти, Серена, че насочваш вниманието към този двоен стандарт. Повече хора трябва да го правят\", написа легендарната американка в \"Туитър\". Друга легенда на женския тенис - австралийката Маргарет Корт, обаче не смята така. \"Винаги трябва да следваме правилата. Тъжно е за спорта, когато един играч се опитва да бъде по-голям от правилата. Мисля, че тя просто се поддаде на напрежението, защото младата тенисистка я надигра в първия сет.\" Ингс също не вижда причини Рамос да бъде обвиняван в сексизъм. Той самият има подобен случай на US Open - през 1997 г., когато отсъжда предупреждение, наказателна точка и наказателен гейм срещу Макенроу. \"Решенията, взети от Рамос, нямат нищо общо със сексизма или расизма. Те бяха следствие от явни нарушения на правилника за поведение в турнирите от Големия шлем и показват куража да се взимат решения без страх или пристрастие\", каза още Ингс. Промяна в политиката След финала между Уилямс и Осака Американската тенис асоциация (USTA) обяви, че ще преразгледа комуникационните си политики заради поредицата от спорни моменти с участието на съдиите на стола. Мароканският рефер Мохамед Лаяни  беше разкъсан от критики за това , че отправи окуражителни думи към Ник Кириос. Австралиецът играеше далеч от възможностите си в първия сет и половина от мача си с Пиер-Юг Ербер, но след това успя да направи обрат. Другият спорен момент дойде в мача между Ализе Корне и Йохана Ларсон. Френската тенисистка получи предупреждение от съдията Кристиан Раск за това, че преоблече фланелката си на корта.  Случаят също доведе до обвинения в сексизъм и двоен стандарт  и беше последван от извинение от организаторите. \"Някои от тези инциденти, както знаете, ни подтикнаха да помислим върху яснотата на комуникациите ни със съдиите на стола. Тези инциденти ще ни подтикнат да анализираме начини за въвеждане на някаква промяна. Със сигурност не искаме да има несъответствия. Мисля, че би помогнало на всички, ако има по-голяма последователност в тази насока\", каза говорителят на USTA Крис Уидмайер. За промяна призова и Марк Ковач, изпълнителен директор на Международната тенис асоциация за подготовка. \"В момента съдиите имат голяма свобода на действие и много пъти за еднакво нарушение се отсъжда различно наказание. Определено се нуждаем от постоянство при прилагането на правилника\", каза той.  ", "date": "2018.09.10", "title": "Как и защо се стигна до скандалния женски финал, който помрачи US Open"}
{"url": "https://www.dnevnik.bg/photos/2018/09/10/3308394_fotogaleriia_severna_koreia_podnovi_masovite_igri_na/", "text": "Тържествата по повод 70-годишнината от основаването на Северна Корея продължават с грандиозен спектакъл с масови гимнастически игри на стадион \"Първи май\" в Пхенян.", "date": "2018.09.10", "title": "Фотогалерия: Северна Корея поднови масовите \"игри на обединението\""}
{"url": "https://www.dnevnik.bg/sviat/2018/09/10/3308559_nai-malko_6_dushi_zaginaha_pri_ataka_sreshtu/", "text": "Въоръжени мъже нападнаха днес централата на Националната петролна компания (NOC) в либийската столица Триполи, където се чуха експлозия и изстрели, според източник на либийските служби за сигурност и свидетели, предаде \"Франс прес\". По данни на телевизионния канал \"Ар Раид\" при нападението са загинали поне шестима души, съобщи ТАСС. По уточнени данни офисът на NOC е бил атакуван от група нападатели, сред които е имало и самоубийци. Трима са взривили поясите си с експлозиви, а останалите са проникнали в сградата и взели заложници. Сградата, разположена близо до центъра на Триполи, се запали и беше обкръжена от силите за сигурност, каза техен представител. Телевизионният канал \"218\" съобщи, че ръководителят на NOC Мустафа Санала е бил евакуиран. Либийската телевизия \"Алаан\" предаде онлайн, че шестима нападатели от \"Ислямска държава\" са открили огън и са детонирали експлозиви, докато щурмували сградата. Горните етажи са били обхванати от пламъци, а пожарникарите е трябвало да използват кранове, за да спасят хората в сградата, които бягали към последния етаж, според сайта на Либийския център за наблюдение. \"Службите за сигурност издирват въоръжени мъже в сградата. Но наш приоритет е да евакуираме цивилните, останали вътре\", каза за АФП Ахмед бин Салем, говорител на звеното \"Ал Редаа\" - въоръжена група, която служи в полицията в Триполи. \"Положението е под контрол\", увери той и добави, че самоличността на нападателите още не е установена. Служител на NOC разказа, че въоръжени мъже с качулки са нападнали централата след престрелка с охраната. Атаката беше извършена няколко дни след като с посредничеството на ООН беше договорено примирие, сложило край на продължили повече от седмица кървави сблъсъци между съперничещи си милиции в южните квартали на Триполи. В северноафриканската държава има две съперничещи си правителства: едно в Триполи и друго в източния град Тобрук. /БТА", "date": "2018.09.10", "title": "Най-малко 6 души загинаха при атака срещу най-голямата петролна компания в Либия"}
{"url": "https://www.dnevnik.bg/sport/2018/09/10/3308525_italianec_ot_moto2_e_izgonen_ot_otbora_si_sled_kato/", "text": "Италианският състезател Романо Фенати беше изхвърлен от отбора си \"Маринели снайперс\", след като в неделната надпревара за Гран при на Сан Марино в Moto2 на пистата \"Мизано\" хвана спирачките на свой съперник при скорост над 200 км/ч. Мотоциклетистът беше дисквалифициран от комисарите. Срещу Фенати веднага беше развят черен флаг заради \"опасно поведение на пистата, което застрашава здравето на другите пилоти\". Инцидентът се случи в 23-ата обиколка. Фенати хвана спирачките на сънародника си Стефано Мандзи, който за миг изгуби контрол над мотоциклета, но успя да се задържи на пистата. Ръководството на Световния шампионат по мотоциклетизъм обяви, че лишава Фенати от състезателни права за следващите два старта. Много пилоти и специалисти обаче призоваха за изхвърлянето му от спорта.  Фенати трябва да се присъедини към \"Агуста\" от сезон 2019, но президентът на компанията Джовани Кастильони обяви, че ще направи всичко възможно да прекрати подписания договор с пилота. \"Истинският спортсмен никога не прави такива неща. Ако аз бях на мястото на \"Дорна\" (промотърът на MotoGP) щях да го изхвърля завинаги. Ние ще опитаме да прекратим договора му, защото той не зачита ценностите на нашия отбор\", обяви Кастильони. Потърпевшият Мандзи обяви, че това е опит за убийство, заради високата скорост, при която се случва всичко между тях, \"Имахме контакт два завоя по-рано, но нищо сериозно. Беше просто състезателен инцидент, не толкова сериозен, че да доведе до такава реакция от негова страна. Мисля, че действията му говорят сами за себе си\", каза италианският пилот. Фенати се извини \"на целия спортен свят\". \"Тази сутрин на свеж ум ми се искаше това просто да е лош сън. Премислям отново тези моменти. Извърших позорен жест, не постъпих мъжки. Критиките са правилни. Искам да се извиня на всички, които вярваха в мен, и на тези, които се почувстваха наранени от действията ми\". Пилотът от кралския клас MotoGP Кал Кръчлоу, който завърши трети в \"Мизано\", също призова за изхвърлянето на Фенати. Провинението не е първо за Фенати в мотоциклетните надпревари. През 2015 г., когато караше в Moto3, в загрявката за Гран при на Аржентина той ритна финландеца Никлас Айо. Заради този инцидент той беше изхвърлен от състава на \"Скай\", който е собственост на  Валентино Роси  и развива млади талантливи пилоти.", "date": "2018.09.10", "title": "Италианец от Moto2 e изгонен от отбора си, след като хвана спирачките на съперник при 200 км/ч"}
{"url": "https://www.dnevnik.bg/politika/2018/09/10/3308577_koi_e_noviiat_ministur_na_regionalnoto_razvitie_petia/", "text": "Петя Аврамова беше  предложена от премиера Бойко Борисов  за нов министър на регионалното развитие. За да замести Николай Нанков на поста, тя ще трябва да получи подкрепата на депутатите, които ще гласуват кандидатурата ѝ. Нанков подаде оставка след катастрофата в Своге, при която загинаха 17 души. Аврамова е родена през 1963 г. Депутат от ГЕРБ е вече трети мандат. Тя е още заместник-председател на парламентарната Комисия по регионална политика, благоустройство и местно самоуправление и на комисията по енергетика. Била е още кандидат за кмет на Враца през 2011 г. Там е била и председател на общинския съвет (2011-2013 г.) и заместник-кмет по устройство на територията, общинска собственост, строителство и екология (2009-2011 г.). Преди да влезе в политиката, Аврамова е съсобственик в проектантската фирма \"Климадизайн\", която е създала заедно със сестра си Мая. Според публикация в \"24 часа\" от 2011 г. Петя Аврамова е успяла \"да преодолее подводните камъни в най-големия проект на общината за водния цикъл за повече от 136 млн. лв. и да реши за десетилетия напред нормалното водоснабдяване на Враца\". Водният цикъл на Враца е най-продължителният европейски проект в България. През август правителството реши да удължи срока за завършване на цикъла от юни 2018 г. на третото тримесечие на 2021 г. Ако новата дата бъде спазена, от одобряването на договора през 2009 г. до завършването на изпълнението ще са минали 12 години. Единствените други два конкурента по бавно изпълнение са магистрала \"Струма\", която до момента е в 7-ата си година, и жп линията Бургас - Пловдив. Според предизборната публикация от 2011 г. на \"24 часа\" Аврамова е технократ по природа и видимо трудно свиква с медийните изяви. Най-много цени в живота семейството, следват приятелите, пътуванията и природата. Капама и пържоли с топено сирене са любимите й ястия, които обича да прави за гостите си, пише още в същата публикация.", "date": "2018.09.10", "title": "Кой е предложеният за министър на регионалното развитие Петя Аврамова"}
{"url": "https://www.dnevnik.bg/zdrave/2018/09/10/3308598_direktorut_na_agenciiata_po_transplantacii_podade/", "text": "Директорът на Изпълнителната агенция по трансплантации д-р Марияна Симеонова е депозирала оставката си пред здравния министър като е обявила лични причини, свързани с професионалното й развитие, съобщи пресцентърът на министерството на здравеопазването. Симеонова иска да се оттегли за втори път в рамките на три месеца. В средата на юни тя подаде молба за напускане, а според пациентски организации причина беше  п рекратеният договор с европейската агенция за трансплантации  \"Евротрансплант\". Министър Кирил Ананиев тогава не прие оставката й с мотива, че проблемите трябва да бъдат решавани и тя остана на поста си. В днешното съобщение на министерството се съобщава, че до дни Ананиев ще назначи нов титуляр.  Екипът на Министерството на здравеопазването продължава преговорите за сключване на договор с европейски трансплантационен център, който да осигури лечението на българските граждани, нуждаещи се от трансплантация на бял дроб, се казва в съобщението. Министерството уверява, че разговорите с трансплантационния център в Есен, Германия, са на финален етап, а самата Симеонова ще продължи да съдейства със своята експертиза.", "date": "2018.09.10", "title": "Директорът на агенцията по трансплантации подаде наново оставка"}
{"url": "https://www.dnevnik.bg/evropa/2018/09/10/3308621_fainenshul_taims_es_planira_do_2020_g_da_ima_granichni/", "text": "Европейският съюз планира да създаде до 2020 г. гранични въоръжени сили, наброяващи 10 хил. души, предаде БТА, като се позова на вестник \"Файненшъл таймс\". Вестникът цитира документ на Европейската комисия, в който се говори за създаването на бъдещите сили. Служителите на силовата структура ще задържат незаконните мигранти, ще пресичат пътуването на мигранти от една страна членка на ЕС в друга и ще ускоряват завръщането в родината им на онези мигранти, които са получилите отказ на молбите си за убежище. Създаването на тези сили е \"отговор на демографската динамика и на нестабилността в съседните на Европа региони\", се посочва в документа на Европейската комисия. Освен това правомощията на Европейската служба за гранична и брегова охрана, на която ще бъдат подчинени новите гранични сили, ще бъдат разширени в областта на обмена на информация с трети страни с цел увеличаване на ефективността по въпроса за връщането на мигрантите у дома. Европейската служба за гранична и брегова охрана, която започна работата си през 2016 г., стана първата в историята на ЕС наднационална специална служба, разполагаща със свой собствен оперативен персонал, който може да бъде изпращан на външните граници на блока с цел засилване на тяхната охрана.", "date": "2018.09.10", "title": "\"Файненшъл таймс\": ЕС планира до 2020 г. да има гранични въоръжени сили от 10 хил. души"}
{"url": "https://www.dnevnik.bg/politika/2018/09/10/3308637_koi_e_noviiat_ministur_na_transporta_aleksandur_manolev/", "text": "Въпреки че е зам.-министър на икономиката, Александър Манолев беше номиниран от премиера Бойко Борисов да замени Ивайло Московски като министър на транспорта. Кадърът на ГЕРБ доби популярност на последните парламентарни избори, на които за него бяха пуснати 6703 преференциални бюлетини. Това го постави на трето място по най-голям брой преференции в страната след Бойко Борисов и Корнелия Нинова. Манолев е роден през 1976 г. в село Кулата, Петричко. Баща му Димитър Манолев е митничар и дългогодишен кмет на селото. Неговата майка е учителка по история. След като завършва Професионалната гимназия по икономика и туризъм \"Проф. д-р Асен Златаров\" в Петрич с профил \"Счетоводство и контрол\", получава висшето си образование в един от водещите икономически университети в света - University College London, Великобритания, според официалната му биография. Започва професионалната си кариера в Националното сдружение на общините в България, където отговаря за подготовката на проекти за европейско финансиране. Работил е в областта на маркетинга и е заемал позиции на средно и висше управленско ниво в редица компании. Назначен е за заместник-министър на туризма във второто правителство с министър-председател Бойко Борисов. През 2016 г. поема управлението на Държавната агенция за метрологичен и технически надзор. Ръководи агенцията до избирането му за народен представител на извънредните парламентарни избори на 26 март 2017 г. В първия кабинет на Бойко Борисов (2009-2013) Манолев е бил част от съвета на директорите на \"Булгартабак\" до приватизацията на дружеството. В третия кабинет на Борисов е назначен за заместник-министър на икономиката. Покрай няколко кадрови промени във ведомството на Емил Караниколов, който е от квотата на \"Обединени патриоти\", се разбра, че в ГЕРБ има недоволство от изолирането на Манолев. Според депутати на практика са му отнети част от ресорите, за които е отговарял - \"Конкурентоспособност\" и \"Индустриални зони\". Бизнес и роднини Освен кмет на Кулата, бащата на бъдещия кмет Димитър Манолев е успешен бизнесмен. В периода 2013 - 2015 г. чрез две свои фирми той е успял да спечели 15 обществени поръчки за над 3 млн. лева. Всички те са със сходен предмет и един конкретен възложител - държавното енергийно дружество \"Мини Марица-изток\",  пише \"Капитал \". От кмет на малко село Манолев-старши успява да стане доставчик на най-голямото въгледобивно предприятие у нас, което е и от значение за националната сигурност. Всички спечелени от Димитър Манолев обществени поръчки са за доставка на различни видове масла и смазочни материали. Дружествата му \"Ес Ди Ес Про\" и \"Ава Енерджи\" са създадени няколко месеца преди да започне изпълнението на поръчките, нямат интернет сайтове и въобще цялата информация за тях се изчерпва само до договорите с държавните енергийни фирми. Връзки от миналото  Кандидатът за транспортен министър Александър Манолев има и интересни бизнес партньорства в близкото минало. Сред тях например е Веселин Чолаков, с когото са били съдружници в дружеството \"Съксес\" от 2009 до 2011 г. Дружеството на Чолаков \"Парти сервиз\" също има сериозен успех с обществените поръчки в енергийния сектор - сключило е директно или през консорциуми договори за 19 млн. лв. В най-голямата част от тях възложители са АЕЦ \"Козлудуй\" и \"Мини Марица-изток\". Бивш бизнес партньор на Манолев е още бившата общинска съветничка от Сандански Юлияна Янева, която през декември 2017 г. беше обвинена от Специализираната прокуратура за участие в организирана престъпна група за данъчни престъпления (двамата участват преди време в управлението на \"Марти мед\"). Обвиняем по това дело е и бившият председател на Районен съд - Сандански, Илия Янев, който според държавното обвинение е бил ръководител на групата, която е източила близо 600 хил. лв. ДДС. Обвинителният акт срещу тях беше внесен през юли в съда, а делото е насрочено за септември. Александър Манолев е свързан и с друг местен бизнесмен - Костадин Костадинов, който през 2004 г. беше застрелян на паркинга на \"Макдоналдс\" до НДК. Костадинов е близък до Златомир Иванов-Баретата, бил е управител на \"Бинго Елит\" в Благоевград, което е било под наем в бившото кино на града, приватизиран от \"Пирин филм 98\". Заедно с Манолев той е участвал в управата на две дружества - \"Пиринплод\" и \"Пиринплод 98\", а в \"Марти мед\" новият министър наследява Костадинов.", "date": "2018.09.10", "title": "Кой е предложеният за министър на транспорта Александър Манолев (допълнена)"}
{"url": "https://www.dnevnik.bg/bulgaria/2018/09/10/3308714_okolo_6000_avtobusa_v_stranata_ne_sa_oborudvani_s/", "text": "От общо 17 хил. автобуса, които са преминали технически преглед през годината, под 6000 са произведени в периода преди 2006 г., когато не е имало изискване за монтиране на колани в автобусите. Това каза зам.-министърът по транспорта Ангел Попов, цитиран от пресслужбата на ведомството. Днес той, депутатът от ресорната парламентарна комисия Станислав Иванов, изпълнителният директор на Изпълнителна агенция \"Автомобилна администрация\" Бойко Рановски и експерти проведоха среща с представителите на техническите служби за проверка на изправността на превозните средства. Основна тема на дискусията бяха технологични предложения във връзка с предстоящо изменение на Закона за автомобилните превози за въвеждане на задължително изискване за оборудване на автобусите с маршрутни разписания над 30 километра с обезопасителни колани. По думите на Попов част от автобусите технологично разполагат с възможност за оборудване с предпазни колани. След катастрофата с автобус край Своге, при която загинаха 17 души и която доведе до три министерски оставки, от Асоциацията на пострадалите при катастрофи изчислиха, че  преоборудване на стар автобус с колани струва около 2 хил. лв. По време на днешната среща лабораториите за изпитания на превозни средства предложиха да направят безплатен анализ на автобуси, които в момента са без колани, за да изготвят разчети колко време и средства ще са необходими за преоборудването. Представителите на техническите служби бяха категорични, че поставянето на колани в автобусите може да спаси повечето потенциални жертви при пътен инцидент, като дадоха за пример шофьора на катастрофиралия край Своге автобус, който единствен в превозното средство е ползвал предпазен колан и е оцелял с минимални наранявания.", "date": "2018.09.10", "title": "Около 6000 автобуса в страната не са оборудвани с колани"}
{"url": "https://www.dnevnik.bg/regioni/2018/09/10/3308732_sveshtenikut_na_selo_gumzovo_e_zadurjan_za_napadenie_s/", "text": "Свещеникът на видинското село Гъмзово е задържан за нанесени телесни повреди на съпругата си и нейния брат. Това съобщи за \"Фокус\" кметът на населеното място Любослав Ангелов. Инцидентът е станал вчера. 45-годишният свещеник се скарал със съпругата си, след което я наръгал с нож. Нейният брат също пострадал по време на скандала, като и той е с порезни рани. И двамата пострадали са откарани по спешност във видинската болница. На мъжа е направена операция, а жената е освободена за домашно лечение. Свещеникът е задържан. За случая ще бъде уведомена и Видинската митрополия.", "date": "2018.09.10", "title": "Свещеникът на село Гъмзово е задържан за нападение с нож срещу съпругата си и нейния брат"}
{"url": "https://www.dnevnik.bg/sport/2018/09/10/3308715_bulgarkite_napraviha_dobur_start_na_svetovnoto_po/", "text": "Българските представителки в индивидуалните състезания направиха добър старт на световното първенство по художествена гимнастика. Боряна Калейн, Катрин Тасева и Невяна Владинова получиха високи оценки в квалификациите на обръч и изведоха България на второ място в отборното класиране след първия ден на шампионата в зала \"Арена Армеец\". Калейн постигна втория най-висок резултат сред съчетанията на обръч - 19.050 точки. По-добро изпълнение на този уред направи само украинката Влада Николченко - 19.850 точки. Тасева получи 18.850 точки, което й отреди третото място. Владинова се нареди пета с 18.700. С общ сбор от 56.600 точки България отстъпва единствено на Русия в отборното класиране. \"Сборная\" събра 60.450 точки след изпълненията на топка на Александра Солдатова и сестрите Дина и Арина Аверини. Трите рускини излязоха начело в общото индивидуално класиране. Солдатова получи 20.250 точки, Дина Аверина - 20.150, а Арина Аверина - 20.050. Тасева се движи пета, а Калейн и Владинова - съответно седма и девета. Във вторник българките ще играят с топка, а рускините - с обръч. В 19.15 часа започват финалите на двата уреда. Владинова загуби шанс да попадне в този на обръч, тъй като по регламент могат да участват до две състезателки от една държава. Същата е ситуацията с Арина Аверина, която няма да може да защитава златния си медал на топка от 2017 г. В сряда и четвъртък световното ще продължи с квалификациите и финалите на бухалки и лента. Финалът в многобоя, в който ще участват 24-те състезателки с най-добър общ резултат в квалификациите, е в петък.", "date": "2018.09.10", "title": "Българските гимнастички направиха добър старт на световното"}
{"url": "https://www.dnevnik.bg/sport/2018/09/10/3308570_avstraliiski_vestnik_predizvika_kritiki_s_karikatura/", "text": "Темата за  скандалния финал в женския турнир на US Open  е водеща в света на спорта и продължава да предизвиква коментари и анализи. Във вълната се включи и австралийският \"Хералд сън\", който публикува карикатура. На нея е изобразена гневната Серена Уилямс, която скача върху счупената си ракета. В същото време съдията казва на съперничката ѝ на корта: \"Може ли просто да я оставите да победи\". Карикатурата на Марк Найт бързо предизвика дискусии в социалните мрежи. Мнозина я определиха за расистка.  На въпрос в \"Туитър\" къде е била карикатурата, когато много мъже са чупили ракетите си на корта през годините, Найт посочва, че въпросът за половото равенство изобщо не е тема в случая и не трябва да бъде намесван. Той припомни и друга своя карикатура, посветена на случая, в който съдия окуражи австралиеца Ник Кириос по време на US Open. \"Не намесвайте половете в темата, тъй като тук става дума за поведението\", написа авторът на карикатурата. След финала  Уилямс обясни, че е поискала да защити правата на жените . Според нея състезателките получават различно отношение от мъжете при сходно поведение на корта. Американката, която се бореше за 24-ата си титла от Големия шлем,  получи подкрепата на Женската тенис асоциация (WTA) . Към Серена Уилямс е проявен сексизъм от страна на съдията на стола във финалния мач на US Open Карлос Рамос, твърди ръководителят на организацията Стив Саймън.", "date": "2018.09.10", "title": "Австралийски вестник предизвика критики с карикатура на Серена Уилямс"}
{"url": "https://www.dnevnik.bg/regioni/2018/09/10/3308740_pojar_goria_do_letishteto_v_plovdiv_oguniat_dostigna/", "text": "Голям пожар избухна в района на \"Летище Пловдив\". Пламъците обхванаха около 5 декара сухи треви и храсти в охраняемата зона на летището, съобщава \"Нова телевизия\". Огънят се е разпространил бързо и е успял да стигне до пистата. Пет пожарни са се включили в гасенето на пожара, като вече е овладян. Няма опасност за полетите от и за летището. Най-вероятната причина за пожара е незагасена цигара.", "date": "2018.09.10", "title": "Пожар горя до летището в Пловдив, огънят достигна пистата"}
{"url": "https://www.dnevnik.bg/sport/2018/09/10/3308554_naiki_uvelichi_prodajbite_si_sled_reklamata_s_kolin/", "text": "Компанията за спортна екипировка \"Найки\" бележи ръст на продажбите от 31% въпреки пускането на спорната  реклама с участието на състезателя по американски футбол Колин Каперник . Бившият куотърбек на \"Сан Франциско 49\" стана лице на новата рекламна кампания на \"Найки\" по случай 30-ата годишнина от създаването на слогана Just Do It. Според Edison Trends рекламата с участието на Каперник не се отразява негативно на \"Найки\" въпреки призивите в социалните мрежи да бъдат изгаряни стоки на фирмата. Ръстът на продажбите е отчетен в периода между 2 и 4 септември, когато имаше и неработни дни в САЩ по случай Деня на труда. Състезателят по американски футбол Колин Каперник привлече вниманието през 2016 г., когато коленичи по време на американския химн. Действието му беше акт на протест срещу полицейското насилие спрямо цветнокожите в САЩ, което впоследствие се превърна в масова практика в НФЛ. От миналата година Каперник е без отбор, но продължава да бъде много активен по социални теми. Той стана лице на новата кампания на известната фирма. Във  видеото с продължителност 2 минути , озаглавено Dream Crazy (\"Мечтай лудо\"), глас зад кадър призовава хората да се борят за мечтите си, колкото и да са смели. В клипа се виждат кадри със звезди от спорта като Серена Уилямс и Леброн Джеймс. Накрая се появява и разказвачът Каперник.", "date": "2018.09.10", "title": "\"Найки\" увеличи продажбите си след рекламата с Колин Каперник"}
{"url": "https://www.dnevnik.bg/sport/2018/09/10/3308742_mejdunarodnata_federaciia_po_tenis_zashtiti_sudiiata/", "text": "Международната федерация по тенис (ITF) защити съдията от  женския финал на US Open  Карлос Рамос. От организацията изтъкнаха, че португалецът \"е един от най-опитните и уважавани съдии в тениса\". \"Решенията на г-н Рамос бяха в съответствие с действащите правила и бяха потвърдени след решението на US Open да  глоби Серена Уилямс за трите нарушения \", се казва в становище на федерацията. От ITF допълват, че е разбираемо, че  този значим инцидент трябва да предизвика обсъждания . \"В същото време е важно да се знае, че г-н Рамос изпълни задълженията си като официално лице според действащия правилник и през цялото време действаше с професионализъм и почтеност\". Рамос се оказа в центъра на вниманието наравно с финалистките Наоми Осака и Серена Уилямс. Съдията даде предупреждения и наказания на американката за треньорска намеса и за поведението ѝ впоследствие. Носителката на 23 титли от Големия шлем го нарече \"лъжец\" и \"крадец\" и поиска да ѝ се извини. От своя страна,  Женската тенис асоциация (WTA) подкрепи Уилямс в обвиненията ѝ в сексизъм . Според американката съдиите действат по различен начин спрямо жените и мъжете при еднакви ситуации.", "date": "2018.09.10", "title": "Международната федерация по тенис защити съдията от женския финал на US Open"}
{"url": "https://www.dnevnik.bg/sviat/2018/09/10/3308746_trump_produlji_s_oshte_edna_godina_izvunrednoto/", "text": "Американският президент Доналд Тръмп продължи с една година извънредното положение в страната. То беше въведено в САЩ след терористичните нападения на 11 септември 2001 г., съобщава БТА. \"Терористичната заплаха, която доведе до въвеждането на извънредното положение на 14 септември 2001 г., се запазва\", каза Тръмп в уведомление до Конгреса, разпространено от Белия дом. Президентът взе решение и да продължи до 14 септември 2019 г. търговските ограничения срещу Куба, като същевременно запази възможността за смекчаване на ембаргото. Става дума за закон, влязъл в сила още през 1917 г. и позволяващ ограничаване на търговията със страни, които са враждебно настроени към САЩ. В момента Куба е единствената държава, за която се прилага този закон. През 2008 г. от списъка беше изключена Северна Корея, срещу която действат други сурови санкции.", "date": "2018.09.10", "title": "Тръмп продължи с още една година извънредното положение в САЩ"}
{"url": "https://www.dnevnik.bg/sport/2018/09/10/3308745_bojinov_zapochna_trenirovki_s_botev_vraca_i_e_na/", "text": "Валери Божинов започна тренировки с \"Ботев\" (Враца), обявиха от клуба. Според информацията той се е срещнал с кмета на града Калин Каменов. Очакванията са нападателят да подпише договор до края декември с отбора, чийто треньор е доведеният му баща Сашо Ангелов. След това играчът би бил свободен да премине в чуждестранен клуб или може да остане в \"Ботев\" до края на сезона. Ако се стигне до споразумение, клубът от Враца ще е 15-ият в кариерата на Божинов. За последно  той игра в хърватския \"Риека\" . Според информацията в сайта на \"Ботев\" Ангелов вярва, че нападателят ще бъде \"изключително полезен на отбора с опита и класата си\". Същото е мнението и на кмета Каменов, кой иска в отбора да има конкуренция на всеки пост. Наскоро Божинов призна за преговори с \"Ботев\", но посочи, че предпочита да играе в чужбина. \"Направих добра подготовка (с \"Риека\") и играх в контролите, така че съм в много добро функционално състояние.\" \"По принцип приоритетът ми е да остана в чужбина, но не отричам, че разговарях с кмета на Враца Калин Каменов. Познавам отлично отбора заради Сашо Ангелов. При всяка възможност гледам техни срещи. Не мога да кажа дали ще подпиша с \"Ботев\", но не крия, че говорих с кмета\", каза Божинов преди три седмици.", "date": "2018.09.10", "title": "Божинов започна тренировки с \"Ботев\" (Враца) и е на крачка от договор"}
{"url": "https://www.dnevnik.bg/ot_vas/novini_ot_vas/2018/09/10/3308305_albaniia_-_adriatika/", "text": "През 2011 г. Албания за първи път се появява в международен туристически справочник. През 2015 г. страната за първи път има свой щанд на международно туристическо изложение,", "date": "2018.09.10", "title": "Албания - Адриатика"}
{"url": "https://www.dnevnik.bg/razvlechenie/2018/09/10/3308737_eros_ramacoti_shte_iznese_koncert_v_sofiia_sled_edna/", "text": "Италианският певец Ерос Рамацоти ще изнесе концерт в София догодина. Събитието е част от световното турне на музиканта \"Vita ce n`e\" и е планирано за 3 октомври в зала \"Арена Армеец\", съобщиха организаторите на концерта \"София мюзик ентерпрайсис\". Турнето на Рамацоти е кръстено на едноименният нов нов албум на певеца. Той трябва да излезе на пазара в края на ноември тази година. Мащабното световното турне на изпълнителя започва на 17 февруари догодина в Мюнхен. Билетите за концерта ще бъдат на цени от 50 до 120 лева и ще могат да бъдат закупени в мрежата на Ивентим, както и онлайн на  www.eventim.bg . Продажбата им започва след три дни - на 13 септември от 11 ч.", "date": "2018.09.10", "title": "Ерос Рамацоти ще има концерт в София след година"}
{"url": "https://www.dnevnik.bg/photos/2018/09/10/3308343_fotogaleriia_svetovnite_snimki_na_denia_-_10_septemvri/", "text": "Въртележки на традиционния фестивал Knabenschiessen в Цюрих, Швейцария.", "date": "2018.09.10", "title": "Фотогалерия: Световните снимки на деня - 10 септември"}
