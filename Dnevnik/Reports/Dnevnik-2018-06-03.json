{"url": "https://www.dnevnik.bg/sport/2018/06/03/3189081_cska_se_e_sprial_na_mlad_surbin_za_nov_trenyor_na/", "text": "Сръбският специалист Нестор Ел Маестро е най-вероятният  нов треньор на ЦСКА , съобщава \"Труд\". Ел Маестро е на 35 години и през миналия сезон изведе \"Спартак\" (Търнава) до историческа първа титла на Словакия. ЦСКА е без треньор, след като ангажиментът на Христо Янев беше временен. Той водеше червените след освобождаването на Стамен Белчев. Треньорът е роден в Белград под името Нестор Йевтич. Семейството му обаче емигрира в Лондон по време на войната в бивша Югославия, а във Великобритания той сменя фамилията си на Ел Маестро. До момента 35-годишният треньор е работил като асистент в \"Шалке\", \"Хановер\", \"Хамбургер\" и \"Аустрия\" (Виена). Ел Маестро е бил помощник на опитния Мирко Сломка, а за кратко е карал стаж и в \"Ювентус\". Кариерата му започва в академията на \"Уест Хем\", когато е едва на 15 години. \"Спартак\" (Търнава) е първият отбор, в който Ел Маестро е бил старши треньор. Според сайта transfermarkt той има договор с тима от Търнава до юни 2019 г. Доскоро се смяташе, че фаворит за треньорския пост на \"Българска армия\" е полякът Матей Скоржа.", "date": "2018.06.03", "title": "ЦСКА се е спрял на млад сърбин за нов треньор на отбора"}
{"url": "https://www.dnevnik.bg/sport/2018/06/03/3188902_ioahim_lyov_nareche_zagubata_ot_avstriia_smushtavashta/", "text": "Националният отбор на  Германия загуби от Австрия за пръв път от 32 години  и постави много въпроси с представянето си дни преди началото на световното първенство. Селекционерът на световните шампиони Йоахим Льов също е притеснене след поражението с 1:2. \"Загубата е смущаваща определено. Аз съм притеснен и разочарован, но не защото загубихме, а заради начина, по който това се случи. Грешките са изцяло наши, защото контролирахме мача и вместо да стане 2:0, ние оставихме Австрия да се върне в срещата\", каза Льов. Германия поведе още в 11-ата минута чрез Месут Йозил, а до края на първата част имаше още два добри шанса да вкара. След това обаче Австрия беше по-добрият отбор на терена и заслужено спечели. Едва в края на срещата германците отново си върнаха контрола, но стигнаха само до стихиен натиск. \"Не намерихме играта си и представянето ни беше разочароващо. Определено направихме много грешки и има много неща, към които имам забележки\", каза още селекционерът. Льов беше доволен единствено от представянето на Мануел Нойер, който се завърна на терена след дълго лечение на контузия. Вратарят изигра цял мач и нямаше голяма вина за попаденията на Австрия. Льов определи представянето му като задоволително. \"Най-важното е, че той няма проблеми след мача и не чувства болки. Това ми дава поводи за оптимизъм, че ще бъде на ниво за световното първенство\", добави още треньорът на Германия. Световните шампиони имат още една контрола, която е срещу Саудитска Арабия. На световното първенство тимът е в една група с Мексико, Швеция и Южна Корея.", "date": "2018.06.03", "title": "Йоахим Льов нарече загубата от Австрия смущаваща"}
{"url": "https://www.dnevnik.bg/bulgaria/2018/06/03/3188976_turski_shofyor_na_kamion_zagina_na_magistrala_marica/", "text": "Турски шофьор на камион е загинал на магистрала \"Марица\", след като е бил ударен от товарен автомобил с българска регистрация, съобщава \"Фокус\". Инцидентът е станал рано тази сутрин. Камионът с турски шофьор пътувал в посока към граничен пункт Капитан Андреево и е аварирал. Водачът е спрял в аварийната лента и е слязъл от превозното средство, за да се опита да оправи повредата, но е бил ударен от другия камион, като е починал на място. Инцидентът не предизвика сериозни проблеми с движението.", "date": "2018.06.03", "title": "Турски шофьор на камион загина на магистрала \"Марица\""}
{"url": "https://www.dnevnik.bg/bulgaria/2018/06/03/3188979_imame_novina_-_barekov_se_vrushta_v_televizionen_efir/", "text": "Дългогодишният телевизионен водещ, евродепутат и партиен лидер на \"Презареди България\" (бившата \"България без цензура\") Николай Бареков отново ще обявява наличието на новини от сутрешен телевизионен ефир. \"Предстои завръщането ми на екран в сутрешния часови пояс с предаване без цензура\", съобщи Бареков в прессъобщение до медиите. Време е да се появи алтернатива на модерната напоследък баджак журналистика, обявява Бареков. Засега не се съобщава откога тръгва предаването и по коя телевизия. От прессъобщението обаче се разбира, че Бареков ще има и партньор в ефира - напусналият в началото на миналата година Националния фронт за спасение на България  Димитър Байрактаров.  \"Очаквайте \"Бареков и Байрактаров - без цензура\" всяка събота от 9 часа. Откога и къде ще съобщим утре!\", обещава Бареков. Дълги години Бареков водеше сутрешния блок на Би Ти Ви, а неговата фраза: \"Мисля, че имаме новина\", стана нарицателна, често и обект на закачки. Той се отказа от ефира, за да се впусне в политиката, основа партия и стана евродепутат. Наскоро от документите по делото за фалита на КТБ се разбра, че Бареков  е бил финансиран безотчетно , а парите са идвали и с чували. С времето парите започват да идват в по-големи пликове, после в чанти, а накрая и в чувал - това се разбира от разпитания в хода на разследването за фалита на КТБ финансист на евродепутата Николай Бареков и преименуваната вече партия \"България без цензура\" - Христо Цирков. Показанията му са част от документите в досъдебното производство, представяни в поредица на \" Капитал \". Сред материалите, които прокуратурата е внесла в съда по делото срещу Цветан Василев и останалите 17 души, сред които не е Бареков, има множество доказателства не само за това, че той и политическият му проект са били финансирани нерегламентирано с пари от КТБ по нареждане на Василев, но и че с пари, теглени от касата на банката, най-вероятно са били купувани гласове. Засега Бареков не е коментирал тези данни.", "date": "2018.06.03", "title": "\"Имаме новина\" - Бареков се връща в сутрешния телевизионен ефир"}
{"url": "https://www.dnevnik.bg/photos/2018/06/03/3188932_fotogaleriia_vikingski_strasti_ili_kak_fenovete_v/", "text": "Песни и типична викингска атмосфера - така премина една от полседните контроли на Исландия преди дебютното участие на световно първенство. Тимът загуби от Норвегия с 2:3 в Рейкявик, но отново исландските фенове бяха тези, които привлякоха вниманието. За исландците точни бяха Финбогасон и Гилфи Сигурдсон, докато за Норвегия головете вкараха Йонсен, Кинг и Сорлот. Начело на норвежкият отбор е Ларс Лагербак, който между 2011 и 2016 г. водеше Исландия и изведе тима до участие на Евро 2016.", "date": "2018.06.03", "title": "Фотогалерия: Викингски страсти, или как феновете в Исландия преживяват мач на нацоналния отбор"}
{"url": "https://www.dnevnik.bg/analizi/2018/06/03/3189007_politikata_na_preimenuvane_nabor_ot_idei/", "text": "Политиката на преименуването е древна като света. Този, който владее словото, създава реалност. Като смениш името, унищожаваш старото и раждаш ново от нищото.  Последният патриотичен акт на преименуване у нас беше извършен в Старозагорско , където бяха сменени 838 турско-арабски имена с български. \"Сред тях са например местността Чаплака, която вече ще се казва Голото, Халваджи бунар ще е Халваджийски кладенец, Калпазан баир ще бъде Ялов рид, Бейска кория ще бъде Чорбаджийска гора, Ахмед баир – Антонов рид. Карталско дърво ще е вече Орлово дърво, Сърдаревото ще е Пъдаревото.\" При превода за съжаление винаги има загуба на смисъл: едно е Калпазан баир, друго е Ялов рид. С такава подмяна за историята ще остане загадка дали на този баир са се събирали селските калпазани или просто на него нищо никога не е виреело. Вярно, това не е голям въпрос, но за краеведите всеки детайл е важен. Също така понякога се стига до парадокси – заменя се една турска дума с друга турска дума: като \"чорбаджия\" на мястото на \"бей\". Патриотичният ефект от подобна подмяна е скромен, но остава доброто намерение. Географски преименувания са ставали в България и преди, и Старозагорско винаги е било лидер. Най-голямото преименуване е национално и се случва през 1934 г.: \"От август до декември 1934 г. с девет заповеди на министъра на вътрешните работи и народното здраве (ВРНЗ) Петър Мидилев са променени имената на 1875 населени места в нашата страна. Големи преименувания на селищата в България има през 1906 г., когато са сменени имената на 347 населени места, предимно в тогавашния Старозагорски окръг, през 1942 г., когато са променени имената на 360 населени места в Южна Добруджа и през 1966 г. когато е уточнено изписването или са променени имената на 211 селища в цялата страна. Но никога преди и след 1934 г. промяната на имената на населените места в България не е толкова мащабна. През годината са сменени названията на 32,6 % от всички селища.\" След толкова масово покръстване на околната среда човек би помислил, че Кимон Георгиев и \"звенарите\" са изчерпали патриотичния потенциал на политиката на географско преименуване. Затова комунистическият режим през 80-те години на миналия век започна да преименува не географията, а направо хора, което доведе до трагедията с т.нар. възродителен процес. В резултат на нея България започна прехода като международен парий, който тежко нарушава правата на човека, и бяха необходими гигантски усилия това отношение на света към нас да се промени. Дано днешните патриоти да са си взели поука от тези събития! Поне засега те се връщат не към политиката на Тодор Живков (хора), а към тази на Кимон Георгиев (селища). Поради това Сидеров, Джамбазки и Каракачанов може да бъдат спокойни, че техните имена няма да бъдат сменени с нещо по-славянско. (Чудно пък как най-големите патриоти се оказаха с турски имена!) В сравнение с Кимон Георгиев обаче днес имаме сериозна радикализация на политиката – от селища вече се преминава към местности и географски понятия. Тази радикализация отваря гигантска възможност за сходни актове по цялата страна, след което тя може да се окаже напълно неузнаваема и с непотребни карти. Политиката на преименуването обаче трябва да бъде систематизирана и принципите ѝ да се изчистят. Засега тя се провежда стихийно и никой не знае какъв ще е крайният резултат и докъде ще стигне тя. Затова следните въпроси трябва се обмислят и патриотите да излязат с решение по тях: 1. Само география или и предметен свят?  По времето на \"възродителния процес\" преименуването на хора върви паралелно с опити за преименуване на предмети. Под ръководството на Георги Джагаров и други комунистически дейци заседават комисии, които сериозно обмислят радикална смяна на имената на храни и предмети от бита. Думата \"сарми\" например е с определено непатриотичен произход и предложенията са били да бъде заместена с родните думи \"гушки\" или \"свитки\". Аз лично бих предпочел \"гушки\", но рискът да изядеш сериозен шамар от сервитьорката, когато си ги поръчаш, е много голям. Трудностите настрана, патриотите трябва да решат какво правим с предметите – например с халвата. Защото се стига до парадокса, че заменяме Халваджи бунар с Халваджийски кладенец, което дава само 50% патриотичен ефект. 2. Големият въпрос - България  Да речем, че патриотичните намерения се концентрират основно върху географията, от която се изхвърлят всички наименования с тюркски и арабски произход. Тук възниква рискът от изхвърляне и на името България, защото има вероятност то да е с тюркси произход и да обозначава \"смесен народ\". Тюркският произход на българите беше това, което всички учихме в училище през 80-те години на миналия век, макар че етимологията на България от \"булгамак\" – смесвам – определено е спорна (а пък си е и направо обидна). Както някои правилно отбелязват, защо пък точно нас ще ни кръстят \"смесени\", като всички преселващи се народи са били на нашия хал? Днес по-модерна е теорията за иранския произход на името, но това беше преди изострянето на отношенията ни с тази държава по ядреното споразумение и ситуацията в Сирия по-общо. Слабост на тази теория е, че липсват сериозни доказателства за нея, освен звуковото сходство между Балхара и България. Но хубавото е, че според нея вместо от \"смесен\" името ни произлиза от \"бала\" – \"висок, велик, главен\". Така или иначе, ако теорията за тюркския произход все пак се окаже вярна, политиката на преименуване ще се изправи пред голям проблем. Ще излезе, че сме сменили \"Куру баглар\" с \"Лозенец\", а името на цялата държава не е сменено. Вярно е, че славянизацията на \"България\" също няма да е лесен процес – Сплавия или Смесия са имена, които не всеки би преглътнал. Да не говорим за латинизация на името – например, Хибридия, което ще ни вкара направо в окото на геополитически циклон. 3. Другият голям въпрос - Балканите Ако патриотичната политика по географско преименуване остане само на национално ниво, тя ще е определено незавършена. Думата \"Балкани\", както Мария Тодорова блестящо показа, бездруго е придобила пейоративно значение. Затова може да бъде смесенена с нещо по-славянско. Бихме могли да поставим смяната на името като условие за приемането на Западните Балкани в ЕС. Но можем да срещнем и опозиция от страна на Гърция. Компромис може да се постигне с тях чрез наименование на региона от рода на Бивша Византия или Европейска Византия. Но пък това ще е твърде голям реверанс към гърците. Изобщо – заплетена работа, която може да създаде напрежения за векове напред. 4. Партиите  И накрая, пред политиката на преименуването стои и един философски проблем. Дори и да е вярно, че Бог е създал света чрез словото, от това не следва, че и човекът може да създава свят по този начин. Да предположим, че такъв креационизъм е възможен – сменяйки името, сменяте и нещото. Например, кръщавате партия \"Обединени патриоти\" и тя става патриотична партия. Ако това е възможно, не е ли редно да кръстим по закон всичките български партии \"патриотични\", за да сме сигурни, че са патриоти? Най-лесно би било с ПП ГЕРБ, която ще стане Патриотична партия ГЕРБ. Бездруго \"Политическа партия\" е тафтология, защото партиите не могат да са неполитически, а пък очевидно не става дума за партия шах в случая. При ДПС и \"Демократична България\" ще се прибави по още една буква и ще станат ПДПС и ПДБ, което не е трудно. \"БСП за България\" може да бъде извинено да не добавя \"патриотична\" отпред, доколкото си е сложило пояснението отзад. (Макар че с това \"за България\" може би се има предвид друго – че БСП не е само за Русия.) Най-губещи ще се окажат \"Обединените патриоти\", които няма да са вече уникални. Но и те могат да добавят още един предикат и да станат Патриотични обединени патриоти (ПОП). Двоен дикиш по-здраво хваща. Пардон, двоен шев по-здраво хваща!", "date": "2018.06.03", "title": "Политиката на преименуване (набор от идеи)"}
{"url": "https://www.dnevnik.bg/sviat/2018/06/03/3189008_nad_770_hil_vuprosa_sa_postupili_kum_putin_predi/", "text": "Близо 770 хил. въпроса са постъпили към Владимир Путин, който на 7 юни ще участва в така наречената \"Пряка линия с президента\". Предаването се излъчвана по няколко телевизии и радиостанции в Русия, като държавният глава на страната отговаря на въпроси на гражданите, съобщава БТА. Предаването ще е на живо и ще започне в 12 ч. московско време, като въпроси ще може да се отправят и по време на излъчването му. Повечето от тях постъпват по телефона, чрез текстови и видеосъобщения, а останалите - чрез уебсайт, мобилни приложения или руски социални медии. Досега Владимир Путин е отговарял по този начин 15 пъти на въпроси на руснаци - 11 пъти като президент и 4 пъти като премиер. Първата \"Пряка линия\" се състоя на 24 декември 2001 г. Единствено през 2004 и 2012 г. нямаше подобно предаване.", "date": "2018.06.03", "title": "Над 770 хил. въпроса са постъпили към Путин преди пряката връзка с него"}
{"url": "https://www.dnevnik.bg/sport/2018/06/03/3189014_zverev_specheli_treti_poreden_petsetov_mach_i_stigna/", "text": "Третият в световната ранглиста и втори поставен на \"Ролан Гарос\" Александър Зверев се класира на първия си четвъртфинал в турнири от Големия шлем. Германецът спечели трети пореден петсетов мач в Париж, след като пречупи руснака Карен Хачанов – 4:6, 7:6 (4), 2:6, 6:3, 6:3 след 3.29 часа. Подобно на предишните си две срещи с Душан Лайович и Дамир Джумхур, Зверев отново мина през различни настроения и емоции, а мачът беше пълен с обрати. На четвъртфинал Зверев ще срещне Доминик Тийм. Осмият в света за трета поредна година стига до най-добрите осем, след като през 2016 и 2017 игра полуфинал. Той победи в четири сета Кей Нишикори. \"Нямам против да играя петсетови мачове, аз съм млад, така че имам енергия\", каза Зверев след срещата. \"Честно казано, без феновете нямаше как да премина през този мач. Енергията, която ми давате, е невероятна и няма друго такова усещане като тук в Париж\", добави германецът. Той завърши срещата със 17 аса срещу девет за Хачанов. Двамата направиха по 51 непредизвикани грешки, но решаващи за крайния изход се оказаха 63-те уинъра на германеца. Той направи 18 повече от съперника си. В първия сет Хачанов реализира два пробива и успя да измъкне частта под носа на Зверев. Особено драматичен беше десетия гейм, в който и двамата имаха шансове, но все пак руснакът спечели, стигайки до три точки за пробив. След това дойде 55-минутен втори сет, в който Зверев първи проби и изглеждаше сигурен, но допусна изравняване при 5:5 след едн гейм, който продължи близо 15 минути. В тайбрека и двамата грешаха много, но германецът спечели две поредни точки в края и изравни сетовете. Това го разконцентрира и Хачанов направи много силна трета част, в която спечели пет поредни гейма и това се оказа решаващо. Зверев реши да съхрани сили за следващия сет и се предаде при 2:6. След това обаче германецът беше много по-силен и взе двата сета. В началото на петия сет Зверев искаше помощ от физиотерапевт заради проблеми с пришки, но превъзмогна болката и успя да спечели. В последните два сета той показа повече енергия от съперника си и беше неудържим срещу руснака. Съперникът му Тийм прекара с час по-малко на корта, след като победи Нишикори в четири сета. Австриецът започна много силно и спечели първите два сета за по-малко от час – 6:2, 6:0. Последва маратонска трета част, която след 50 минути Нишикори измъкна. Той реализира пробив в 12-ия гейм, за да спечели сета със 7:5. Японецът се представи добре и в четвъртия сет, когато резултатът се движеше равен до 3:3. След това Тийм проби и това се оказа решаващо, за да спечели с 6:4. Той продължава да губи само по един сет в мачовете си, след като победи с 3:1 Стефанос Циципас и Матео Беретини. Тийм стигна до чиста победа единствено в първия кръг срещу Иля Ивашка. Тийм има положителен баланс срещу Зверев от досегашните им шест мача – четири победи и две загуби. При последната им среща обаче германецът спечели, това стана във финала в Мадрид преди по-малко от месец.", "date": "2018.06.03", "title": "Зверев спечели трети пореден петсетов мач и стигна четвъртфиналите на \"Ролан Гарос\""}
{"url": "https://www.dnevnik.bg/tehnologii/2018/06/03/3187194_ucheni_suzdadoha_purvata_rogovica_za_choveshko_oko/", "text": "Учени от Университета в Нюкасъл успяха да създадат първата роговица за човешко око след триизмерно принтиране. Те смесили клетки от здрава роговица с колаген, за да създадат т.нар. мастило за биопринтиране, каквото вече се използва за произвеждането на хрущялна тъкан. Използвайки най-обикновен 3D биопринтер на учените им трябвали по-малко от 10 минути, за да се сдобият с нова роговица. Тя се образувала след екструдиране на мастилото в концентрични кръгове. След принтирането на роговицата е установено, че стволовите клетки са започнали да растат, което позволява тя да бъде използвана върху всеки човек. За да бъде изработена персонално, първо трябва да се направи сканиране на окото на пациента. Така ще се определят размерът и формата, в които трябва да бъде принтирана роговицата. От роговична слепота страдат около 10 млн. души по света. Още 5 милиона имат слепота, породена от белези по роговицата, каквито могат да бъдат причинени от изгаряния, разкъсвания, износване или заболяване. Основният проблем по време на експериментите бил откриването на донори на роговици. Сега обаче вече имало готово мастило за биопринтиране, съдържащо необходимите стволови клетки, което позволява печатането на тъкани, без да има притеснения за растежа на клетките в тях. Роговицата е част от външната обвивка на окото. Тя е гладка, лъскава, прозрачна и много чувствителна и изпълнява предпазна роля за окото. Очаква се технологията да навлезе за широка употреба до няколко години.", "date": "2018.06.03", "title": "Учени създадоха първата роговица за човешко око след триизмерно принтиране"}
{"url": "https://www.dnevnik.bg/bulgaria/2018/06/03/3189016_katastrofa_i_remont_predizvikaha_kilometrichni/", "text": "Катастрофа между лек автомобил и джип на магистрала \"Тракия\" в района на Вакарел затруднява сериозно движението в посока София, съобщава \"Фокус\". Инцидентът е станал между 19 и 20 км. Затворена за движение е лявата лента за изпреварване. Заради катастрофата в района се е образувало километрично задръстване, което е около 15 км. Вчера отново в същия район на магистралата, само че в посока Пловдив,  цистерна се обърна на пътното платно  и блокира за няколко часа движението. Образува се също голямо задръстване. Колони с автомобили има и по магистрала \"Хемус\". Те са около 37-ия километър на аутобана, където се извършват ремонтни дейности.", "date": "2018.06.03", "title": "Катастрофа и ремонт предизвикаха километрични задръствания по магистралите \"Тракия\" и \"Хемус\""}
{"url": "https://www.dnevnik.bg/sport/2018/06/03/3188950_djiroto_otbeliaza_spad_na_gledaemostta_v_italiia_s/", "text": "Обиколката на Италия през 2018 г. е привлякла по-малко зрители в сравнение с предходното 100-но издание на легендарното състезание, сочи официалната информация. Историческата титла на  Крис Фрум , с която той оформи Тройната корона в кариерата си и спечели трета поредна голяма обиколка в рамките на едва десет месеца, е била видяна от 9% по-малко зрители в сравнение с 2017 г. Според експертите в Италия това до голяма степен се дължи на слабото представяне на местните колоездачи. Колкото и големи звезди да участват в Джирото, местната публика се интересува главно от италианците. Най-голямата италианска надежда Фабио Ару обаче се провали и слезе от велосипеда в 19-ия етап. Другият голям италиански колоездач в момента Винченцо Нибали пък изобщо не взе участие в джирото, след като се готви за Тур дьо Франс. На територията на Италия Джирото се излъчва от RAI, която тази година реши да излъчва състезанието по втория си канал – RAI 2, както и по тематичния спортен RAI Sport. Първото решение беше определено като самоубийство от експерти, след като RAI 2 е определян за канал с културна насоченост. Това е другата причина за отлива на зрители според експерти в Италия. За пръв път от 2009 г. нито един етап не събра 3 милиона зрители или повече, което не се приема добре. Най-голяма аудитория е имало в 14-ия етап, който Крис Фрум  спечели на изкачването Монте Дзонколан . Тогава 2.850 милиона италианци са гледали джирото. Следващият 15-и етап от Толмецо до Сапада е бил наблюдаван от 2.717 милиона зрители, а трети е 20-ият – Суза до Червиния. И трите етапа бяха през уикенда, а най-интересният  19-и етап, когато Фрум атакува 80 км преди финала  не попада в челото, защото беше в работен ден – петък. Сравнение между данните от 2017 г. показват, че общо шест етапа от 100-ото издание са били по-гледани от трите най-гледани през тази година. Въпреки цифрите RAI планира да удължи партньорството си с джирото. То датира от 1953 г., когато са били излъчени само първият и последният етап.", "date": "2018.06.03", "title": "Джирото отбеляза спад на гледаемостта в Италия с девет процента"}
{"url": "https://www.dnevnik.bg/sport/2018/06/03/3189027_horhe_lorenso_specheli_gran_pri_na_italiia_rosi_se/", "text": "Хорхе Лоренсо покори за шести път мотоциклетното Гран при на Италия на пистата Муджело. Испанецът беше най-бърз в шестия кръг от шампионата в MotoGP като измина 23-те обиколки за 41:43.230 минути. Победата е първа за Лоренсо от ноември 2016 г., когато триумфира в Гран при на Валенсия. Успехът е и пръв за испанеца, откакто кара за \"Дукати\". Лоренсо изпревари с шест секунди съотборника си Андреа Довициозо, а трети завърши Валентино Роси. Доктора, който потегли от полпозишън за 65-и път в кариерата си, нямаше нужната скорост в състезателна дистанция. \"Много хора ме бяха отписали, но аз бях убеден, че трябва да се чувствам удобно на мотора. След промяната в резервоара се видя, че мога да съм по-постоянен. Първата ми победа с \"Дукати\" е като сбъдната мечта\", каза Лоренсо след двойната победа на \"Дукати\". Все пак Роси се качи на подиума във второ поредно състезание, а освен това стана първият пилот в историята, който достига границата от 5000 точки. Благодарение на третото си място деветкратният световен шампион вече има 5005. \"Много съм щастлив, получи се много трудно състезание, но се справихме дори с твърдата гума. Във втората половина на дистанцията можех да натискам и това ми помогна да се върна на подиума в Муджело, това беше целта ми\", каза Доктора. Той не успя да грабне осма победа на Муджело и първа от 2008 г. пред тифозите. Световният шампион Марк Маркес падна и завърши едва 16-и. Той не взе никакви точки от състезанието, което съкрати аванса му на върха на само 23 точки. Състезанието започна много драматично като Лоренсо се изстреля и поведе, а Роси нямаше как да удържи атаката му. Малко по-назад Марк Маркес спечели три позиции, но в един от завоите се докосна с Данило Петручи и го извади от идеалната линия. Испанецът беше с твърди гуми, но това не му попречи бързо да се справи с Валентино Роси и да излезе втори. Световният шампион се движеше много добре, но 19 обиколки преди края падна. Той допусна грешка в завой №10, но още докато се пързаляше по асфалта опита да вдигне мотоциклета си. По впечатляващ начин път напред си проби и Довициозо, който за няколко обиколки стигна до второто място, изпреварвайки Роси. Доктора имаше проблеми и беше изпреварен дори от Андреа Яноне със \"Сузуки\". Битката между Роси и Яноне беше ожесточена в следващите обиколки, като двамата често разменяха позициите си по пистата. Все пак опитът на Доктора си каза думата и той успя да се възползва, карайки с по-високо темпо в края. Напред Лоренсо нямаше никакви затруднения и в последните обиколки дори можеше да пази техниката, сваляйки темпото. Най-бързата обиколка пък направи Данило Петручи. В последната обиколка Роси се доближи до Довициозо, но не успя да го атакува и така трябва да се задоволи с третото място. След тях завършиха Яноне, вторият пилот на \"Сузуки\" Алекс Ринс, Кал Кръчлоу, Данило Петручи, Маверик Винялес и Алваро Баутиста, а десети беше Йоан Зарко. В генералното подреждане Роси се изкачи на второто място със 72 точки. Той има с 23 по-малко от лидера Маркес. Маверик Винялес е трети с 67 пред Довициозо 66, Зарко 64, Петручи 63 и Яноне 60. Следващият старт за сезона е Гран при на Каталуня на 17 юни.", "date": "2018.06.03", "title": "Хорхе Лоренсо спечели Гран при на Италия, Роси се качи на подиума в историческо състезание"}
{"url": "https://www.dnevnik.bg/sviat/2018/06/03/3189028_letishteto_v_hamburg_ne_raboti_ot_niakolko_chasa/", "text": "Внезапно спиране на електрозахранването днес на летището в Хамбург доведе до спирането на всички кацания и излитания и евакуация на пътниците от комплекса, съобщава БТА.  Спирането на тока, вероятно поради късо съединение, доведе до отменянето на около 200 полета от и до петото по големина летище в Германия. Самолетите, вече полетели за Хамбург, са били насочвани към други летища. Аварията е станала към 10 ч. сутринта и все още не е известно кога ще бъде възстановено захранването. ", "date": "2018.06.03", "title": "Летището в Хамбург не работи от няколко часа заради липса на ток"}
{"url": "https://www.dnevnik.bg/sport/2018/06/03/3189031_neimar_i_firmino_donesoha_pobeda_na_braziliia_nad/", "text": "Звездата на Бразилия Неймар се завърна по впечатляващ начин след тримесечнно отсъствие заради травма. Нападателят, който  изкълчи глезен и счупи костица в края на февруари , изигра голяма роля за победата на бразилския национален тим над Хърватия в контролен мач. Селесао спечели с 2:0 с прекрасен гол на звездата на ПСЖ, а второто попадение беше дело на Роберто Фирмино. Контролата беше първа за Бразилия преди световното първенство. Успехът пък е общо трети за 2018 г., след като през март бразилците надиграха Русия и Германия съответно с 3:0 и 1:0. Мачът беше игран на стадион \"Анфийлд\" в Ливърпул. След седмица Бразилия ще срещне Австрия във Виена, което ще бъде и последна проверка преди световното в Русия. Неймар вкара своя 54-и гол с националната фланелка в 84-ия си мач. Той вече е само на един зад Ромарио, който е трети в голмайсторската ранглиста на страната. Пред тях са легендата Пеле със 77 гола в 92 мача и Роналдо с 62 гола в 98 срещи. Селекционерът на Бразилия Тите заложи на схема 4-3-3. В средата на терена започнаха Фернандиньо, Каземиро и Паулиньо, които се справиха с класната халфова линия на хърватите в състав Лука Модрич, Иван Ракитич и Милан Бадел. В нападение пък бяха Коутиньо, Габриел Жезуш и Вилиан. Въпреки това на почивката Тите пусна Неймар вместо Фернандиньо и заигра с 4-2-3-1, давайки свободна роля на звездата си. Това даде голямо преимущество на бразилците, които бяха много по-остри. Те нямаха точен удар преди почивката, но през втората част бяха по-добрият отбор. В 69-ата минута Коутиньо подаде на Неймар, той влезе в наказателното поле, залъга Шиме Върсалко и Цалета-Чар, след което с мощен удар не остави шансове на Даниел Субашич от около 10 метра – 1:0. Хърватия така и не успя да отговори и в края на мача инкасира втори гол. Той беше дело на Роберто Фирмино, който отбеляза по ефектен начин, прехвърляйки хърватския страж. Асистенцията за гола беше на Каземиро. Хърватският тим също ще има още една контрола преди световното. Тя ще бъде на 8 юни срещу Сенегал в Осиек. Хърватите са в група D заедно с Аржентина, Нигерия и Исландия, докато Бразилия е в Е с Швейцария, Коста Рика и Сърбия.", "date": "2018.06.03", "title": "Неймар и Фирмино донесоха победа на Бразилия над Хърватия"}
{"url": "https://www.dnevnik.bg/sport/2018/06/03/3189043_ansambulut_zavurshi_evropeiskoto_purvenstvo_s_titla_na/", "text": "Ансамбълът по художествена гимнастика завърши европейското първенство в Гуадалахара с титла на три топки и две въжета. Възпитаничките на Весела Димитрова, които в многобоя спечелиха бронзово отличие, този път се качиха на най-високото стъпало. Симона Дянкова, Елена Бинева, Мадлен Радуканова, Лаура Траатс и Стефани Кирякова получиха оценка 22.825, като изпревариха Италия (22.350) и Азербайджан (20.350). Именно съчетанието с топка и въжета беше проблемно за ансамбъла в многобоя, като грешка при него ги лиши от титлата, пращайки ги трети. Тогава те получиха по-висока оценка, но тя стигна само за бронз. В съботния ден ансамбълът спечели бронзов медал и в отборната надпревара. \"Момичетата имаха много голямо желание да се докажат след грешката вчера. Може би това не беше нашето състезание, но съм щастлива, че успяхме да спечелим златен медал\", каза треньорът Весела Димитрова веднага след награждаването пред Би Ти Ви. \"Усещането е хубаво, но беше едно много тежко състезание, което ни научи на много неща. Знаем, че сега има много да работим и се надяваме да сме по-добри на следващите състезания. Трябва да сме напълно концентрирани, да не обръщаме внимание на публиката. Това беше голяма тренировка за световното, което ще е на родна земя, с още по-голяма публика и за него ще сме още по-подготвени\", добави капитанът Симона Дянкова. В съчетанието с пет обръча отборът получи оценка 21.250, но тя отреди четвърта позиция. Златото отиде в Италия с (22.350), среброто за Украйна (22.100), а бронза за победителките в многобоя от Русия – (21.600).", "date": "2018.06.03", "title": "Ансамбълът завърши европейското първенство с титла на топки и въжета"}
{"url": "https://www.dnevnik.bg/bulgaria/2018/06/03/3152641_dnes_e_nedelia_na_vsichki_svetii/", "text": "Църквата отбелязва днес Неделя на всички светии. Денят се чества в първата неделя след  Петдесетница  и в него се отдава почит към всички светии, вършели чудеса и разпространявали Евангелието и Божия промисъл. Празникът е установен, за да напомня, че има много герои на вярата, които със съвършен живот и с жертвена изповед са служили на Бога и са увенчани от Него с \"венеца на славата\", но са останали безименни и неизвестни за света. Идеята е да се съберат всички светии независимо от техния произход, за да се знае, че те са се подвизавали на едно и също поприще на добродетелта и всички са от Христовата вяра. В Неделята на всички светии са Петрови заговезни, след което започва Петровият пост в чест на светите първовърховни апостоли Петър и Павел. Денят е последният, в който християните могат да ядат яйца, месо, мляко и млечни продукти. Постът продължава до края на вечерното богослужение преди Петровден, отбелязван на 29 юни.", "date": "2018.06.03", "title": "Днес е Неделя на всички светии"}
{"url": "https://www.dnevnik.bg/sport/2018/06/03/3188536_adidas_sreshtu_naiki_ili_nadprevarata_na_golemite/", "text": "Надпреварата за надмощие на пазара за спортни стоки между водещите компании \"Адидас\" и \"Найки\" ще навлезе в решителна фаза с началото на световното първенството по футбол в Русия. С огромния си зрителски интерес шампионатът на планетата е най-голямата сцена за реклама на спортните марки. В спора за приходи важна роля заемат спонсорските договори, като световният шампион ще донесе значителни средства от продажби на фланелки в компанията, която доставя екипировката му. В това отношение \"Адидас\" теоретично има по-голям шанс спрямо американския си конкурент. Германската компания има спонсорски договори за екипировката с 12 отбора в надпреварата, докато \"Найки\" е обвързана с десет от 32-та тима в турнира. Сред клиентите на \"Адидас\" са победителите от последните две световни първенства - Испания и Германия, както и едни от фаворитите Аржентина и Белгия. В клуба на \"Найки\" са претендентите за титлата Бразилия и Франция, заедно с Англия и европейския шампион Португалия. Световното първенство в Бразилия преди четири години се оказа златна мина за \"Адидас\". Германската компания отчете продажби на обща стойност 2.1 милиарда евро. Продадени бяха общо 14 хиляди официални топки и 8 милиона фланелки, 3 милиона от които на шампиона Германия. \"Адидас\" е спонсор на най-големия футболен форум в света и ще снабдява турнира с топки до 2030 г. Наскоро компанията продължи  партньорството си с Шампионската лига . От първенството в Русия обаче от \"Адидас\" очакват ограничен приток от средства заради икономиката в страната, която е в застой.  \"Световното в Русия предоставя по-ниски финансови възможности, отколкото преди четири години в Бразилия. В същото време очакваме шампионата с нетърпение. Надпреварата е фантастичен начин да вдъхнем живот от световен мащаб на нашата марка\", каза директорът на \"Адидас\" Каспер Рорстед. Докато договорите с отборите за важни за продажбата на фланелки, то обвързването с големите звезди и идоли на мнозина също носи значителни приходи при продажбата на бутонки. Сериите на Кристиано Роналдо (\"Найки\") и Лионел Меси (\"Адидас\") очаквано са най-доходоносните за двете марки. Очакванията са близо 65% от футболистите на световното да носят бутонки на \"Найки\". Това важи за почти половината от германския и испанския отбор, въпреки че \"Адидас\" е спонсор на отбора. Германската компания отстъпва значително, като една четвърт от играчите в Русия ще са с нейни бутонки. Футболистите на Иран, които искат да носят обувки на \"Найки\", вероятно ще бъдат разочаровани. По повод излизането на САЩ от иранската ядрена сделка американците забраниха на иранските футболисти да играят с техни бутонки, докато екипировката им е спонсорирана от \"Адидас\". Двете марки се очаква отново да си разделят големия пай от приходите, като разликата в превъзходството им над другите брандове трудно би се променила.", "date": "2018.06.03", "title": "\"Адидас\" срещу \"Найки\", или надпреварата на големите покрай световното в Русия"}
{"url": "https://www.dnevnik.bg/evropa/2018/06/03/3184010_malko_zapadni_balkani_i_nemalko_rusiia_-_peti_mesec/", "text": "Кулминацията на българското европредседателство? Може би да. Но голям пробив за Западните Балкани? Надали. Коментарите за срещата на върха в София между лидерите на ЕС и колегите им от Западните Балкани ще продължат още дълго време. Положителните оценки са логични поради факта, че среща в този формат бе проведена за пръв път от 15 години. Въпросът обаче е какво стои отвъд събирането на десетки лидери и многократно рекламираното от българското председателство \"поставяне на темата високо в дневния ред на ЕС\". Реалността бе обобщена с ярки тонове от  германския \"Ханделсблат\" : \"По тази тема Бойко Борисов влезе в ролята на портиер, който се опитва да вкара в ЕС страните от Западните Балкани. Да даде тласък на евроразширяването - това наследство иска да остави Борисов от българското европредседателство. Но далеч не всички от колегите му в ЕС реагират с възторг\". Изданието акцентира върху упоритостта, с която София повдига този въпрос на всички форуми в рамките на българското европредседателство. Преди срещата България неведнъж подчерта, че тя е за свързаността, а не за разширяването на ЕС. След форума Еврокомисията заяви, че ЕС ще предостави безвъзмездни средства за допълнителни 11 високоприоритетни транспортни проектa на стойност 190 милиона евро. С тези инвестиции могат да се мобилизират до 1 милиард евро заеми от международни финансови институции. Освен това ЕС е заделил 30 милиона евро за инвестиции за осигуряването на широколентов достъп в целия регион. По време на срещата председателят на Европейския парламент Антонио Таяни е предложил идеи как да се направят 10 млрд. евро нови инвестиции за региона. В този смисъл инвестиции по всяка вероятност ще има и по всяка вероятност няма да са милиарди евро, но това далеч не превърна срещата в обявения преди това \"исторически\" форум за Западните Балкани. Какво (не) бе постигнато Крайната декларация , изразяваща \"недвусмислена подкрепа\" за \"европейската перспектива\" на Западните Балкани, звучи твърде общо и бледнее в сравнение с резултатите от срещата в Солун през 2003г. В  документа, приет тогава , думите \"Западни Балкани\", \"членство\" и \"разширяване\" присъстват в текста, понякога дори в едно изречение. В декларацията от София посланията бяха внимателно подбрани, за да гарантират подкрепа от всички европейски държави, и подобни термини липсваха. И все пак да се очаква, че българското европредседателство ще успее  да помири Македония и Гърция , Косово и Сърбия, или пък че ще убеди  Испания да признае независимостта на Косово , и то в твърде чувствителен за Европа момент (продължаващата криза в Каталуня, разделенията около мигрантската криза) би било прекалено. Това са сложни казуси, чието решение не е по силите не само на България. В този смисъл европредседателството може наистина да се похвали с успех за връщането на темата сред основните в ЕС, но не може да се пребори с продължаващи десетилетия наред спорове или с  твърдите национални политики  на някои държави членки. Позициите след срещата са близки до изходните, а именно: ЕС не иска да внася нестабилност от неукрепналите демокрации на Западните Балкани, а шестте страни от района имат да извървят още дълъг път, докато решат двустранните си проблеми и се докажат като надеждни партньори. Пари за проекти ще бъдат отпуснати, но все още няма отговор въпросът дали в следващия бюджет на ЕС ще има отделен фонд за стимулиране на инвестициите в Западните Балкани, за което призова Таяни. По-важните теми Задачата на България се оказа сложна и заради още един мащабен международен процес. Срещата на върха премина под сянката на разрива в отношенията между САЩ и ЕС. Поводи през последните месеци не липсваха. Като се започне от планираните американски мита за стоманата и алуминия от ЕС и се стигне до  изтеглянето на Вашингтон  от иранското ядрено споразумение. Подобни големи теми нямаше как да бъдат подминати от лидерите на ЕС, които се събраха на  неформална вечеря в София  преди деня на срещата със Западните Балкани. Дори и форумът да се провеждаше в друга държава от ЕС, трансатлантическите връзки щяха да доминират разговорите на лидерите, независимо от предварително дадените заявки. В този смисъл, ако целта е била  да покажат единство , за ЕС срещата може и да се сметне за успешна. Макрон, не разделяй Европа Вътрешнополитическите теми, този път с европейски нюанс, нямаше как да останат встрани. \"Снощи до два и половина с канцлера Меркел, с президента Макрон, с транспортния министър Московски, с финансовия министър текст по текст, дума по дума сме гледали\". С тези думи,  изречени след вечерята с лидерите на ЕС , премиерът Бойко Борисов вероятно целеше да потуши недоволството сред българските превозвачи  срещу промяната в регламенти на ЕС , предложена от френския президент Еманюел Макрон, налагаща нови правила в придвижването на стоки и хора. Превозвачите все пак  излязоха на протест  и то в деня на голямата среща. А дали френският президент ще обърне внимание на плакатите, една част от които бяха на английски език, (едва ли - у дома Макрон от седмици е в центъра на непрекъсната вълна от стачки и протести срещу планираните от администрацията му реформи) и дали българската страна ще успее да защити интересите си? Отговорът се простира далеч отвъд компетенциите на българското европредседателство, което приключва в края на юни. На източния фронт - нещо ново \"Ако не обгрижим Западните Балкани и не им помогнем, няма защо да се сърдим, че влиянието на Русия, Китай, Саудитска Арабия нараства. Трябва да покажем, че Балканите са не по-малко цивилизовани от двете Кореи\", каза Борисов преди да заседанието на ЕНП на 16 май - ден преди срещата ЕС-Западна Балкани. Две седмици по-късно той изненадващо отиде на посещение в Кремъл за среща с президента Владимир Путин, на когото се извини, че преди четири години бяха спрени \"Южен поток\" и АЕЦ \"Белене\".  Борисов обяви  след срещата, че газопроводът \"Турски поток\" ще стигне до България и ще бъде свързан с българската газопреносна мрежа. Това бе второ за месеца българско посещение на високо ниво в Русия. Първото беше на президента Румен Радев, който обаче  не бе придружен от нито един министър . След срещата с Радев  Путин обяви, че  визитата на държавния глава е сигнал за възстановяване на пълноформатните отношения между Русия и България. Междувременно словесните битки между Борисов и Радев преминаха и в полето на европредседателството.  Дъ ржавният глава каза , че България е показала способност да администрира процесите от европейския дневен ред, но в същото време подчерта, че има \"разминаване между фанфарния тон и реалните резултати, които преминаха изцяло в сферата на обещанията\". Радев дори говори за  \"пр екалената употреба на европейското председателство за политически PR\" . Всичко по старому И докато се  прегръщаха с премиера Борисов  и хвалеха българското европредседателство, националните лидери на останалите 27 страни от ЕС едва ли са променили мнението си за състоянието на българската политика и икономика. Свидетелство за това е и обявената почти веднага след това от Европейската комисия и Европейската централна банка оценка, че България все още  не е готова да приеме еврото . В оповестения на 23 май доклад за конвергенцията за 2018 г., в който се прави преглед на напредъка на държавите членки към въвеждането на еврото, се посочва, че България не изпълнява критерия за обменния курс, а законодателството в страната не е напълно съвместимо с Договора за функционирането на ЕС. Казва се и че в Закона за БНБ има редица недостатъци, поставящи въпроси за независимостта ѝ. В  доклада на Европейската централна банка  за конвергенцията пък се посочва, че българското законодателство не съответства на всички изисквания за независимост на централната банка, на забраната за парично финансиране, както и за правна интеграция в Евросистемата. А междувременно на конференция в София ден преди срещата ЕС - Западни Балкани от \"Репортери без граници\" заявиха, че  в българските медии нищо не върви добре . Което говори достатъчно за посоката на България отвъд лъскавите европейски срещи.", "date": "2018.06.03", "title": "Малко Западни Балкани и (не)малко Русия - пети месец европредседателство"}
{"url": "https://www.dnevnik.bg/bulgaria/2018/06/03/3188804_predstoi_topla_nedelia_v_severozapadna_bulgariia_se/", "text": "Днес до обяд ще бъде слънчево и топло в цялата страна. Ще има и слаб вятър. В Северозападна България обаче след обяд и до полунощ ще има краткотрайни валежи с гръмотевици, възможни са и градушки. Максималните температури ще са между 29 и 34 градуса. По Черноморието и в София те ще са около 28 градуса. Над Черноморието през деня ще преобладава слънчево време. По-значителни увеличения на облачността ще има вечерта по Северното Черноморие и тогава е възможно краткотрайно да превали и прегърми. Температурата на морската вода ще е 21-22 градуса. Вълнението на морето ще е около 2 бала. Над планините преди обяд ще преобладава слънчево време. Около и след обяд ще се развива купесто-дъждовна облачност и на много места ще превали краткотраен дъжд с гръмотевици. На отделни места в Рило-Родопската област явленията ще са по-интензивни. Ще духа до умерен вятър от север-северозапад. Температурите ще останат без съществена промяна - максималната на височина 1200 метра ще е около 21 градуса, на 2000 метра – около 15.", "date": "2018.06.03", "title": "Предстои топла неделя, в Северозападна България се очакват валежи и градушки"}
{"url": "https://www.dnevnik.bg/sport/2018/06/03/3188847_plamen_konstantinov_imame_ocheviden_problem_v_kraia_na/", "text": "Селекционерът на националния отбор по волейбол Пламен Константинов даде ясен знак, че е притеснен от невъзможността съставът да се възползва от възможностите си в края на геймовете. Думите му дойдоха след  тежката загуба с 0:3 от Австралия в \"Арена Армеец\" . Както и в  мача със Сърбия ден по-рано , така и в този случаи се видяха колебания в решителните разигравания. Константинов обвърза проблема с необходимостта да бъде проявяван характер. \"Виждате, че очевиден проблем имаме в края на геймовете. Нямаме хора, които да... До този момент никой не решава края на геймовете. Същото беше и срещу Сърбия. Там трябва да проявяваме характери. Няма никакво подценяване\", каза Константинов. Същото мнение изрази и капитанът Виктор Йосифов. \"Стартирахме мача с различен състав от това, което бяхме в последните мачове. Имаше много нови момчета, които нямат опит и бяха малко смутени. Когато тръгне така мачът, е трудно да се пренастроиш. В третия гейм не можахме да обърнем резултата, не можем да си затваряме геймовете\", каза центърът. Според Константинов за загубата от Австралия е повлияла и травмата на Георги Братоев. Разпределителят стъпи накриво в началото на третия гейм и беше сменен от Георги Сеганов, след което беше откаран в болница. \"Не знам дали ги разстрои, загубихме ли мотивация... Очаквах да се върнем в мача в третия гейм\", заяви селекционерът. Той отчете като важен проблем и липсата на диагонал, тъй като Боян Йорданов все още не е възстановен, а Николай Учиков не игра достатъчно добре.", "date": "2018.06.03", "title": "Пламен Константинов: Имаме очевиден проблем в края на геймовете (видео)"}
{"url": "https://www.dnevnik.bg/bulgaria/2018/06/03/3188877_lichen_motiv_bil_nai-veroiatna_prichina_za_ubiistvoto/", "text": "Собственикът на казина Коста Николов-Миджурина е бил застрелян и убит снощи в Слънчев бряг. Най-вероятната причина за престъплението е ревност. Вече има задържан млад мъж, който е заподозрян за убийството. Това съобщиха тази сутрин Би Ти Ви и Нова телевизия. Местните кореспонденти съобщават, че стрелците са се придвижвали с кола, марка БМВ. Сигналът за стрелбата е получен малко след 21.10 ч. Установено е, че е простреляният мъж е починал на място. Свалени са и видеозаписи от камерите на хотел наблизо, където е бил спрял автомобилът на убития. Държавното обвинение ще иска постоянен арест за извършителя на тежкото престъпление, извършено с особена жестокост. Ще му бъдат повдигнати обвинения за убийство и опит за убийство, каза административният ръководител на Окръжна прокуратура - Бургас Георги Чинев, цитиран от \"Фокус\". Чинев обясни, че извършителят на убийството последователно е стрелял първо в бизнесмена и после в младата жена, която е седяла до него и уточни, че колата не е била в движение по време на стрелбата. От думите му стана ясно, че извършителят на убийството е работил в Слънчев бряг.", "date": "2018.06.03", "title": "Личен мотив е най-вероятната причина за убийството на хазартен бос в Слънчев бряг, има задържан"}
{"url": "https://www.dnevnik.bg/bulgaria/2018/06/03/3188885_deniat_zapochva_s_kultura_vze_specialen_priz_na/", "text": "Предаването на БНТ \"Денят започва с култура\" получи \"Специална награда\" за задълбоченото отразяване на културния живот в страната на наградите за телевизионна журналистика \"Свети Влас\". Отличието се връчва за оригинални идеи и индивидуално присъствие. Екипът на предаването влезе в конфликт с програмния директор на БНТ 1 Емил Кошлуков малко след неговото встъпване в длъжност. В началото на годината се разбра, че Кошлуков иска да внесе промени в предаването \"Денят заточва с култура\" и да го преориентира към лайфстайл тематиката. Това предизвика силен отпор от учени, творци, преподаватели и журналисти. От екипа на предаването уточниха, че  Кошлуков се е опитвал да се меси при избора на гости  и какви въпроси да се задават. В крайна сметка през март със заповед на програмния директор на БНТ 1 продуцентът на \"Денят започва с култура\"  Весела Петрова беше освободена от поста. Носител на \"Голямата награда\" от Св. Влас е водещият на \"Панорама\" по БНТ Бойко Василев. Той е отличен за висок професионализъм в телевизионната журналистика. Миналогодишният приз отиде при Сашо Диков. Награди за журналистически постижения получиха също и Мария Савкова от Би Ти Ви и Кузман Илиев от \"България он ер\".", "date": "2018.06.03", "title": "\"Денят започва с култура\" взе специален приз на наградите за телевизионна журналистика"}
{"url": "https://www.dnevnik.bg/sviat/2018/06/03/3188890_grafika_na_denia_koia_e_gospodstvashtata_socialna/", "text": "Обяснете ми защо не би трябвало да третираме \"Фейсбук\" като монопол - с този въпрос лидерите на групите в Европейския парламент се обърнаха към Марк Зукърбърг по време на неговото изслушване в Брюксел преди дни. Той посочи, че потребителите имат на разположение много други средства за комуникация - но някои от тях са негово притежание, което на практика поставя в ръцете му основния канал за общуване на огромен брой хора по света. Дали компанията му е монопол и дали трябва да се вземат мерки срещу нея, остава под въпрос. Безпспорни са само данните - \"Фейсбук\" е най-влиятелната социална мрежа на света. Той е водещ в 152 от 167 анализирани държави, показва анализът на италианския маркетинг специалист Винченцо Косенца, позоваващ се на информация от \"Алекса\" и \"Симилър уеб\". Мрежата на Зукърбърг има трима основни конкуренти - руските \"Вконтакте\" и \"Одноклассники\" и QZone в Китай. В Иран, заради държавната цензура по отношение на \"Фейсбук\", първото място се държи от \"Инстаграм\", който също е собственост на Зукърбърг.", "date": "2018.06.03", "title": "Графика на деня: Коя е господстващата социална мрежа по света"}
{"url": "https://www.dnevnik.bg/sport/2018/06/03/3188887_kompani_pritesni_belgiia_poluchavaiki_kontuziia_v_edna/", "text": "Капитанът на белгийския национален отбор  Венсан Компани  получи контузия в една от последните контроли преди началото на световното първенство. Централният защитник напусна принудително терена при 0:0 срещу Португалия. В началото на второто полувреме Компани беше сменен, а по-късно от белгийския отбор потвърдиха, че става въпрос за проблем в слабините. През годините защитникът често страда от мускулни проблеми и от три сезона насам не е записвал повече от 16 шампионатни мача в една кампания. Селекционерът на Белгия Роберто Мартинес обясни, че Компани ще мине медицински прегледи в неделя, за да се разбере какво е състоянието му. Белгийският отбор не успя да впечатли в срещата с европейския шампион, който беше без Кристиано Роналдо. Двата отбора направиха скучен двубой, в който головите положения бяха малко. Най-доброто се откри пред Ян Вертонген, който записа своя мач №100 за тима. Централният защитник се превърна в първия белгиец стигнал до подобна бройка. Преди началото на световното първенство Белгия има още две контроли – на 6 юни се изправя срещу Египет, а на 11-и срещу Коста Рика. На първенството в Русия Белгия е в една група с Панама,  Англия  и Тунис.", "date": "2018.06.03", "title": "Компани притесни Белгия, получавайки контузия в една от последните контроли преди световното"}
{"url": "https://www.dnevnik.bg/bulgaria/2018/06/03/3188906_purvanov_dali_niakoi_goliam_brat_niama_da_se_obadi_i/", "text": "Все още за мен стои въпросът дали пак няма да се обади някой \"голям брат\" отвън, който да наложи забрана за реализация на енергийните проекти, уговаряни в Москва. Това каза днес пред БНР президентът от 2002 до 2012 г. Георги Първанов, който коментира  резултатите от посещението на премиера Бойко Борисов  и представители на кабинета в Русия. Първанов коментира, че и Западна Европа, и САЩ, имат трайни интереси в областта на енергетиката и икономиката, които не са в полза за България. \"Руското икономическо присъствие в този район не е желано, но за България е необходимо. Така че трябва да си отстоим интереса\", каза Георги Първанов. И попита защо Германия отстоява интересите си при строежа на Северен поток, а за България това да не е приемливо. Нелепо и национално безотговорно е да се твърди, че стратегическата ни външнополитическа ориентация предполага отказ от тези големи енергийни проекит, каза още Георги Първанов. Като президент през 2008 година той подписа с колегата си Владимир Путин четири споразумения, свързани с енергетиката - за газопровода \"Южен поток\", за проектиране, доставка и изграждане на АЕЦ \"Белене\", за създаване на международна проектна компания за нефтопровода Бургас-Александруполис и за отработеното ядрено гориво. Първанов ги определи като \"Голям шлем за България\", по подобие на титлата от тениса, която се присъжда на състезателите, спечелили четирите най-големи турнири през сезона. В последствие нито един от проектите не се реализира. Вината за това тези проекти да не се реализират е много тежка и невинни от българските политици няма, коментира днес Първанов. Тройната коалиция била виновна, че не е направила проектите необратими, кабинетите на Борисов, които формално се отказали и наложиха мораториум, а кабинетът на Орешарски се огънал се под външни влияния. Въпросът е какво може да се съхрани от тези проекти, защото на практика големият шлем стана турски, отбеляза Първанов. Георги Първанов коментира, че посещението на Борисов в Москва не е триумф, както някои са очаквали, но е успешна крачка напред. Процесът сега започва, отбеляза той. \"Няма хеттрик, разбира се. Аз също играя футбол. Добрата новина е, че с тази визита се върнахме в мача\", каза Първанов.", "date": "2018.06.03", "title": "Първанов: Дали някой \"голям брат\" няма да се обади и пак да бъдат спрени енергийните проекти с Русия"}
{"url": "https://www.dnevnik.bg/bulgaria/2018/06/03/3188911_energiiniiat_ministur_ochakva_moratoriumut_vurhu_aec/", "text": "Енергийният министър Теменужка Петкова заяви пред БНР, че очаква през идната седмица в парламента да бъде взето решение за  свалянето на мораториума върху строежа на АЕЦ \"Белене\".  Тя уточни, че по нейна информация предстоят дебати в пленарна зала и до петък депутатите да гласуват дали да започне реализацията на проекта. Петкова уточни, че страната разполага с всички необходими документи за бъдещия строеж, има изградена площадка и притежава необходимото оборудване. Именно заради това не трябвало да губи всички тези преимущества и затова призова за по-бързо решение какви действия да се предприемат по проекта. Тя за пореден път подчерта кои са основните приоритети, които държавата ще следва при реализацията на АЕЦ \"Белене\". Според нея проектът трябва да е без държавна гаранция и без дългосрочни договори за изкупуване на електрическа енергия, както и за 51% собственост на държавата. По думите ѝ р азклонението на газопровода \"Турски поток\" към България , за което съобщи премиерът Бойко Борисов след срещата си с руския президент Владимир Путин, е много добра новина за страната. \"Нашата цел не е да се подпише някакъв договор и после да се чудим как да го изпълняваме. Всеки детайл трябва да е ясно обоснован\", каза още Петкова. Тя уточни, че реализацията на разклонението на \"Турски поток\" към България може да отнеме 1-2 години.", "date": "2018.06.03", "title": "Енергийният министър очаква следващата седмица парламентът да реши за АЕЦ \"Белене\""}
{"url": "https://www.dnevnik.bg/photos/snimka_na_denia/2018/06/03/3188907_snimka_na_denia_da_igraesh_s_nadal_ili_sbudvaneto_na/", "text": "Световният №1 Рафаел Надал зарадва едно от децата, които подават топките на \"Ролан Гарос\", след като поигра с него след мача си срещу Ришар Гаске. Надал връчи една от ракетите си на момчето, след което двамата направиха няколко разигравания, подкрепяни от публиката на централния корт \"Филип Шатрие\".", "date": "2018.06.03", "title": "Снимка на деня: Да играеш с Надал или сбъдването на детските мечти"}
{"url": "https://www.dnevnik.bg/sport/2018/06/03/3188893_bulgariia_ima_nai-silniiat_ansambul_v_sveta_smiata/", "text": "Президентът на федерацията по художествена гимнастика Илиана Раева смята, че българският ансамбъл е най-силният в света в момента, въпреки грешките, които допусна на европейското първенство. Съставът на България  остана трети в многобоя на европейското в Гуадалахара , независимо че водеше след първия ден. Според Раева това няма да се отрази на представянето на отбора в бъдеще. \"България има най-силният ансамбъл в света, който обаче има какво още да учи. Всички поздравяваха за силата на отбора, изказваха огромното си съжаление за грубите грешки, но и не спряха да дават кураж и много любов на момичетата\", написа Раева във \"Фейсбук\". Ансамбълът на България в състав Симона Дянкова, Елена Бинева, Мадлен Радуканова, Лаура Траатс и Стефани Кирякова водеше след първия ден на надпреварата, но получи оценка 18.650 в съчетанието си на три топки и две въжета. Това се дължеше на излизане на една от гимнастичките и на уред извън терена. Титлата взе Русия с 43.625, а второто място завоюваха домакините от Испания със сбор 42.900. \"България е много силна и вярвам, че това ще се докаже за пореден път\", добави Раева, която е с гимнастичките в Гуадалахара. В неделния ден предстои многобоя в индивидуалната надпревара, където България има две представителки – Невяна Владинова и Катрин Тасева.", "date": "2018.06.03", "title": "България има най-силният ансамбъл в света, смята Илиана Раева"}
{"url": "https://www.dnevnik.bg/bulgaria/2018/06/03/3188944_maluk_samolet_padna_krai_kazanluk_ima_postradali/", "text": "Малък самолет е паднал край казанлъшкото село Овощник. Инцидентът е станал преди обед, като летателният апарат е трябвало да премине над Казанлък като част от програмата по закриването на Празника на розата, съобщава Би Ти Ви. По първоначална информация са пострадали пътниците в самолета - баща и 6-годишната му дъщеря. Пилот е бил управителят на частното летище до Овощник. По данни на Нова телевизия самолетът е изгубил тяга и това е довело до падането му. В момента на мястото на инцидента има полиция, пожарна и линейки. Предстои разследващите органи да установят причините за падането на самолета.", "date": "2018.06.03", "title": "Малък самолет падна край Казанлък, има пострадали"}
{"url": "https://www.dnevnik.bg/gradska_sreda/2018/06/02/3186721_kak_jitelite_na_kaspichan_prebivat_obshtinata_s/", "text": "В град Каспичан има паметна плочна с надпис: \"19.10. 2014 г. успешно проведен референдум от жителите на Каспичан на екологична тема\". Тя отбелязва деня, в който жителите му отхвърлят почти завършения проект на частен инвеститор и общината за инсинератор - инсталация за горене на отпадъци, в града. Когато жителите на града разбират, че общината е на път да разреши изграждането на инсталация, в която да се изгарят болнични и животински отпадъци, проектът е в напреднала фаза. Има Оценка за въздействието върху околната среда и остава единствено общината да издаде разрешение за строеж. За това обаче е било нужно да се проведе обществено обсъждане. Сюжетът в София не е по-различен.  Общината има проект за изграждане на инсинератор  в ТЕЦ София и макар да работи по него почти 10 години, жителите на града започнаха да се вълнуват от плана преди година. Общината не прави достатъчно, за да информира, като организацията \"За Земята\" са завели дело за отказ на информация. В отговор на  критиките към проекта и призивите  да се потърси по-съвременна и екологична технология от общината казват, че вече е твърде късно, за да спират. Съветниците от \"Политическа група 5\" ще събират подписи за референдум, а \"Демократична България\" вече внесоха в общината подписка за същото. Никога не е късно Изненадващо на обсъждането в Каспичан се появява голяма част от жителите на града. Аргументите на общината в полза на проекта са, че инсталацията ще създаде нови работни места. \"Сякаш ни казваха - Запушете си носовете, ще има работа\", припомня си Илиян Илиев - еколог, член на организацията \"Обществен център за околна среда и устойчиво развитие\", жител на Каспичан и един от инициаторите на местния референдум. Toй казва, че до обсъждането общината - кметът и общинските съветници, вече формално приели проекта \"без много да се съпротивляват\" и гледали на общественото обсъждане само като \"отчитане на факта, че в града ще се строи инсинератор\". Илиев и няколко съмишленици бързо създават инициативен комитет и започват да събират подписи за провеждането на референдум. За да забавят процеса обжалват екологичната оценка в съда, със знанието, че няма да спечелят делото. \"Когато разбраха колко много подписи сме събрали общинските съветници ни изпревариха и сами взеха решение да се проведе референдум\", разказва Илиев. И през 2014-та година и сега мнозинството в общинския съвет в Каспичан се държи от парти ГЕРБ. Разбрало се и че проектът за същия инсинератор на същите инвеститори бил отхвърлен три пъти от община \"Шумен\". В  референдума вземат участие над 1700 от 2800 жителите на града . От тях само 22 подкрепят проекта. Според Илиев причината за високата активност е натрупаната еуфория сред гражданите от скорошната смяна в управлението на града - след дълги години на БСП последните избори са спечелени от ГЕРБ. \"Втората причина беше, че доста хора знаеха за съществуващите инсинератори в Шумен и миризмата, която идва от тях\", казва Илиев. Така гражданите \"пребили\" общината, както казва екологът. Инсинераторът бил отхвърлен, а впоследствие била поставена и паметната плоча. \"Беше се натрупала една гражданска енергия и жителите на Каспичан имаха шанс да променят и още неща в града, но го пропуснаха. Просто нямаше повече интерес\" - казва Илиев. Междувременно в София Столичната община постъпи по сходен начин с проекта си за ТЕЦ София. Въпреки  опасенията, че във въздуха ще се отделят фини прахови частици  и други замърсители, че ще е прекалено скъпа и и  пълната липса и нарочното ограничаване на информация , съветниците от ГЕРБ не отстъпват. Общественото обсъждане на проекта се проведе в делничен ден и въпреки това залата в общината бе пълна. Подобно на това в Каспичан срещата имаше за цел да съобщи на гражданите, че общината ще изтегли креди от 67 млн. евро, за да изгради инсинератора в \"ТЕЦ София\". Останалите 91 млн. евро ще са от оперативна програма. На обсъждането повечето от въпросите на гражданите не получиха отговор. Общинските съветници от \"Политическа група 5\" са противници на проекта и непрозрачния начин, по който се вземат решенията за него. На два пъти те призоваваха общината да обмисли и други варианти за оползотворяване на отпадъци. За целта  внасяха и предложения в общинския съвет , които не бяха приети. Сега групата започва събиране на подписи за провеждането на референдум. Засега имат само техните 4 подписа - на Иван Велков, Светослав Витков, Венцислав Мицов, Симеон Славчев. За да бъде разгледано от общинския съвет са им необходими още 9 подписа на съветници. Подписка  с искане за референдум  внесоха в Столичната община и \"Демократична България\". Според тях инсталация ще замърсява въздуха, като проектът е икономически изгоден. \"Това се налага, защото според нас хората не са достатъчно информирани. Дори и да е специализирана материя. Хората трябва да знаят и да вземат отношение. Защото става въпрос за огромен общински дълг и огромна вреда върху здравето и живота им\", каза пред \"Дневник\" Марта Георгиева - общински съветник от ДСБ. Съветниците от опозицията направиха сериозни опити, за да получат информация за проекта на Столичната община. В крайна сметка им беше предоставено копие от проекта и други документи, които всеки съветник можеше да разгледа, но след като подпише декларация за конфиденциалност. Така те не могат да разгласяват евентуалните негативи и позитиви на проекта. Общината на два пъти отказва информация на екоорганизацията \"За Земята\". Организацията обжалва отказите в съда. Някои питат  Местните референдуми все още не се прилагат често от общините в България. Досегашният опит е основно от малки градове с полярен успех. Така  жителите на Трън не допуснаха  в землището да не се добиват полезни изкопаеми, в Генерал Тошево  отхвърлиха предложението  в общината да се добива газ, а живеещите в Черноморец не приеха да бъде върнато предишното име на града - Свети Никола. До провеждането на референдум се стига трудно - в повечето случаи заради високия праг на необходим брой подписи за инициирането му. Понякога обаче липсва и желание на управляващите. Така Столичните общински съветници  не приеха в \"Младост\" да има референдум  за налагане на временен мораториум върху строителството. Подписката за допитване за бъдещето на Морската градина във Варна беше  обявена за невалидна от местните общински съветници . Жители на Благоевград искат референдум за бъдещото на открития по трасето на продължението на автомагистрала \"Струма\" римски град Скаптопара.", "date": "2018.06.03", "title": "Може ли референдум да спре горенето на отпадък - да, но в Каспичан"}
{"url": "https://www.dnevnik.bg/kultura/2018/06/03/3182304_otkus_ot_iskam_da_znaesh_na_kristof_van_herevei/", "text": "Излиза от печат романът \"Искам да знаеш\", за който Кристоф ван Херевей беше удостоен с Наградата за литература на Европейския съюз за 2016-а година. \"Искам да знаеш\" изследва драмата на една невъзможна любов. Безименният разказвач се опитва да оцелее, пишейки на жената, с която се е разделил, за да й обясни състоянието си. Само че писмото му \"не е съвсем писмо, а книга\", \"кръстоска между роман и писмо\", изпълняваща ролята на катарзисен бунт срещу съдбата, който обаче не носи утеха. Всичко изглежда така, сякаш няма никакъв шанс гледните точки на двамата протагонисти някога да се припокрият. А и кой на кого всъщност пише? Защо в един момент ролите се разменят? Има и една котка – може би третият главен герой? В този свой първи роман Кристоф ван Херевей навлиза дълбоко в мотивите и психологията на персонажите си, разнищва ги с майсторството на опитен писател. Кристоф ван Херевей (1982) завършва архитектура в Гент и литература в Льовен. Отрано се доказва в белгийската преса с оригиналния си и многолик стил. Отличаван е с наградата на Filosofie Magazine за есе и с Наградата за млада художествена критика. През 2012 г. Ван Херевей дебютира с романа \"Искам да знаеш\", проникновен текст за разминаването на две несъвместими душевности, за неспособността на човека да се справи със загубата, за безсилието му да приеме мъката. Творбата незабавно привлича вниманието на публиката, печели приза за дебют на Boek.be, а през 2016 г. е удостоена и с Европейската награда за литература. превод Мария Енчева Би трябвало да те натъпча в първото изречение, както клоун натъпква носна кърпа в юмрука си, за да извади после парче нагънат плат вместо букет. Нали така подобава на едно писмо: да започва с най-важното качество, побрано в едно-единствено прилагателно (евентуално последвано от притежателно местоимение), след него – името на получателя, не непременно известно на останалите, име, което често свидетелства за връзката между подателя и получателя. Ала такова начало е немислимо по ред причини. Това не е писмо, ето защо не съм длъжен да се обръщам някак към теб и да те обобщавам в това обръщение – да обобщавам двама ни и случилото се между нас. Това е текст, в който действат други правила. Намирам се в къща, която познаваш добре, в необикновената компания на някого, с когото ти живя известно време на другарски начала. Вярно, не твърде дълго, но достатъчно дълго. Колко добре можеш да опознаеш една котка? Колко време, колко случки трябва да се изнижат, докато се сдружиш с едно животно, и каква част от дружбата ви отнасяш със себе си, когато си тръгнеш? През следващия месец ще живея в споменатата къща. Тя не е моя – на приятели е, които са на почивка за четири седмици. Понеже не могат да вземат Миша, понеже в дома им има растения, които трябва да се поливат, понеже рибките в кръглия аквариум няма да оцелеят без прясна вода и люспи изкуствена храна, понеже писмата ще се натрупат и пощенската кутия ще се задръсти, а пощальонът ще започне да връща пратките на подателите им, понеже нямам нищо против да прекарам малко време на друго място, та било то и в краен квартал на Гент, в периферията на града, чийто център обитавам – поради всички тези причини както миналия, така и този август ще живея тук заедно с Миша и с теб, в този дом, в тези стаи. Сигурно още пазиш спомена за тях. От прозореца на първия етаж се вижда продълговатата тухлена постройка, в която опира задното дворче. Наляво и надясно тя се е опнала отвъд полезрението ми; препречва не само моя хоризонт, но и хоризонта на тревата, храстите и самотното дърво. Отгоре ѝ е кацнала върволица от наклонени, асиметрични покриви, които се редят като зъбците на трион – гигантски трион, с който да си отрежеш парче от Земята. Зад сградата плътно една до друга се нижат високи ели, почти гора, а в далечината зад редицата от дървета се подава върхът на бял жилищен блок. Това е краят на Гент, след него започват сателитните селца и районът добива друго име. \"Чудесно е, че мога да остана тук с теб и Миша, пък и къщата е прекрасна, ще поработя на спокойствие. Жалко само, че е в покрайнините – въздъхна ти. Разсъжденията ти не спираха да ме изненадват. – Макар че Гент като цяло е град от покрайнини, който дори не заслужава да носи названието \"град\". В Гент не се случва нищо или ако въобще има да се случва нещо, то ще е само едно. Ако някоя вечер попаднеш тук и се зачудиш какво да правиш, изборът ти ще е един. С малко повече късмет ще са два. Качеството им въобще не искам да коментирам. Затова за мен Гент е необитаем – град, който си мисли, че на жителите му им е все тая, и затова си позволява да избира вместо тях. Гент е град на приливи и отливи и дори при прилив всичко е толкова предвидимо, че на човек му се дощява да си стегне багажа и да избяга. В точно определени дни по улиците плъзват различни групи от хора досущ като примамени от слънцето насекоми: студенти, туристи, алкохолици, велолюбители, екоактивисти, псевдогастрономи, маратонци, пешеходци – всички пристигат току преди стартовия сигнал на своето мероприятие. Понеже в този град няма място за мероприятия без стартов сигнал. Ето затова за мен Гент е необитаем, покрайнините му пък – съвсем. Тук никога нищо не се случва. А обитателите му се заблуждават, че живеят в град. Какво правят тук всички тези хора?! В предградията, особено в предградията на Гент, животът е лишен от смисъл. Удивително е и е възмутително, че жителите му не го забелязват. И не само това – въобразяват си, че са се сплели в някаква мрежа от непринудени и топли взаимоотношения. Радвам се, че ще останем няколко седмици, но повече от това не бих понесла.\" Миналата година престоят ни в къщата не продължи дълго. Само първия път, в който отседнахме заедно някъде, дните се изнизаха, без нещо да прекъсне хода им. Срещнахме се няколко години преди това на рождения ден на общи приятели, но едва след време – когато придума същите тези общи приятели да заминем заедно на почивка, макар че тогава нашето \"заедно\" още не съществуваше – стана ясно, че искаш да прекарваш повече време с мен. Тъкмо затова планира онова пътуване: за да дадеш живот на едно ново \"ние\", за да се погрижиш от сега нататък всяка секунда от деня да става дума за \"нас\", да разговаряме без умора, наяве или в мислите си, да се съветваме, да търсим одобрение от другия, да обменяме мнения, да уеднаквяваме копнежите си. Когато общите ни приятели ме поканиха, се запитах дали зад предложението им не стои скрит подтик и въпреки че с присъщата си скромност гледах на тази догадка по-скоро като на пожелание, тя не ми даваше мира и накрая ме накара да приема заинтригуван поканата. Във всеки случай по-късно думите ти потвърдиха предположенията ми: била си си навила на пръста да ме завоюваш и си проявила колкото възхитителна, толкова и необяснима решителност. Планът ти се развил съвсем според очакванията, с малки изключения тук и там. Считаше този свой кроеж за едно от най-големите постижения в живота си – или поне до мига, в който ми разказа за него. Почивката премина на яхта, която стоеше закотвена в залив на остров Крит и беше собственост на роднини на общите ни приятели. Малко след като групичката ни – една двойка и двама познати, които ваканцията щеше да превърне в нещо повече – напусна самолета, установих, че багажът ми не е пристигнал с нас. Чаках до лентата. Черните гумени плоскости не спираха да се въртят, но все оставаха празни, не се зададе друга чанта. Въпреки това отказвах да приема, че багажът ми е изгубен, докато ти не се приближи усмихната и не ми предложи в следващите дни да ползвам твоите дрехи. През цялата ваканция яхтата не вдигна котва. Един-единствен път навлязохме в открито море без конкретна цел, просто за да припалим двигателя. През останалото време плавателният съд запази относителен покой; полюляваше се и не оставаше неподвижен за секунда, но не се и преместваше с повече от няколко сантиметра наляво, надясно, напред или назад. Ден и нощ се поклащаше кротко като люлката на бебе, което не може да заспи без този ритъм. Малко по малко ми стана ясно, че твоите желания съществуват и отвъд фантазиите ми, и им позволих да заживеят свой живот. Един късен следобед лежах сам на дюшека върху повърхността на водата, когато най-напред те чух, а после и те видях да се задаваш иззад яхтата, гребейки с ръце върху втори прозрачен дюшек. Двата надуваеми предмета се изравниха, а с тях – и телата ни. Погледнах те, после отново се съсредоточих върху отражението си във водата. От време на време го почуквах леко с пръст, за да се разнесе в концентрични тръпки, както маранята в нажежената от слънцето пустиня размазва образите. Не успя да уловиш погледа ми, затова се пресегна през канала между дюшеците ни и ме хвана за ръка. В продължение на минути пръстите ни се надлъгваха едни други: ту твоите се пъхаха в моите, ту моите – в твоите, сякаш изследвахме миди или мекотели и се мъчехме да отмием пясъка. Не се поглеждахме. Дюшеците се доближиха; слънцето бе поело на обратно. Ясно беше какво ще се случи, оставаше да разберем как ще се случи. Някой ни повика от яхтата. Имената ни прозвучаха скосено едно след друго, а при втория повик между тях се намести съюзът \"и\". Спогледахме се, най-напред в огледалото на водата, а после и в очите си. Багажът ми бил пристигнал на летището. Сцената с двата дюшека се повтаряше всеки ден като ехо, но в нова поза и при нови обстоятелства: в двуетажното легло в трюма, където спяхме, под маслиново дърво, останало без листа и свидливо откъм сянка, на масата в трапезарията, пред люка, който беше на нивото на водната повърхност, докато накрая, малко преди да кацне в Белгия, самолетът ни не се гмурна в тъмния облак около една въздушна яма и ние не се целунахме.", "date": "2018.06.03", "title": "Откъс от \"Искам да знаеш\" на Кристоф ван Херевей"}
{"url": "https://www.dnevnik.bg/skorost/2018/06/03/3187608_fotorazkaz_podobreniiat_elektricheski_bestselur/", "text": "Макар и лансиран през 2010 година най-продаваният електромобил в света – \"Нисан Лийф\" до скоро не присъстваше на българския пазар. Въпреки това,  Моделът вече е на българския пазар, като идва направо във второто си поколение, в което има повече от 100 поискани от клиентите подобрения. В сравнение с предшественика, новият модел е с три сантиметра по-дълъг (4.48 метра), което позволява в салона да е по-просторно", "date": "2018.06.03", "title": "Фоторазказ: Подобреният електрически бестселър"}
{"url": "https://www.dnevnik.bg/sviat/2018/06/03/3188956_snimka_na_denia_desetki_hiliadi_protestiraha_v_skopie/", "text": "Десетки хиляди привърженици на консервативната опозиция протестираха пред главната сграда на македонското правителство в столицата Скопие с искане за предсрочни избори, предаде Асошиейтед прес, цитирата от БТА. Протестът протече без инциденти.Партията ВМРО-ДПНЕ, която управляваше от 2006 до 2017 г., организира голямата антиправителствена демонстрация снощи против едногодишното управление на лявото правителство и поиска предсрочни избори да бъдат свикани през март или април догодина.", "date": "2018.06.03", "title": "Снимка на деня: Десетки хиляди протестираха в Скопие с искане за оставка на правителството"}
{"url": "https://www.dnevnik.bg/kultura/2018/06/02/3187732_mariush_shchigel_pisatel_obshtestvoto_vinagi_iska/", "text": "Шчигел е нестандартна публична фигура в Полша – атеист в една ревностно католическа държава, журналист на свободна практика във все по-трудна медийна среда и отдаден на проучването на чужда култура в период на надигащ се национализъм. Въпросната култура е тази на Чехия.  Преди 17 години той я посещава за първи път и въпреки че така и никога не е живял там за постоянно, намира усещането за втори дом. \"Имах чувството, че това е място, което ми е било предопределено. Хората пътешестват, защото подсъзнателно търсят мястото, на което ще се чувстват по-добре. За мен това място беше Прага\", казва пред \"Дневник\" Мариуш Шчигел, също така основател на Института за репортаж във Варшава. Вълнува го чешката \"култура на радостта и тъгата, където смехът има за цел да замаскира трагичната безпомощност\". \"В продължение на години единственото място, до което пътувах, беше Чехия. Много хора не ме разбираха. Едва през последните години приятели успяха да ме уговорят да пътешестваме из Азия.\" В хода на разговора, Шчигел казва както \"ние, чехите\", така и \"ние, поляците\". След като  преди няколко години той гостува, за да представи \"Готланд\"  (книга за няколко влиятелни чешки фамилии и личности), сега той е в България, за да представи продължението й - \"Направи си рай\", фокусирана повече върху настоящето на Чехия. И двете книги са издадени от \"Парадокс\" и преведени от Милена Милева, и са сред малкото примери на книжния пазар за литературен репортаж и литературна журналистика. Може би в сантимента към комунизма. Всичко друго ми се струва различно и това често личи в някои малки детайли. Например, винаги мога да разбера кога зад мен върви поляк или чех – чехите вървят спокойно, поляците крачат тежко. Сантиментът се дължи на това, че културата на либерализма не даде чувство на сигурност. В един свят, в който банките са по-силни от държавата, хората избират популистите. А те винаги имат прости отговори на всички сложни проблеми. Това е типично за много от страните в нашия регион. Човек може да се зачуди защо свалихме комунизма, след хората отново започнаха да разсъждават по онзи комунистически начин.... Всъщност в рамките на капитализма, Полша се справя доста добре икономически. Съответно популисткото правителство се възползва от този комфорт. Така хората стигат до извода, че няма проблем да има малко подобие на режим, стига то да им гарантира работа, пълни магазини, а по-непрестижните професии да си останат при украинците. За мнозина поляци, това, че други народи вършат неприятната работа в обществото, им създава още по-голямо чувство на превъзходство. Донякъде книгите ми за Чехия са моят начин леко да провокирам тези, които имат подобна самооценка.    И държавите, които не са били комунистически, също са привлечени от популизма. Мисля, че като цяло обществото винаги иска лесни отговори. Популизмът за мен е основно провал на интелектуалците, които не успяха да предадат идеите си на обикновения човек. Добре, че не съм интелектуалец, а само човек, който описва истински истории. Факт е и че при нас тя се свива. \"Газета виборча\" (бел.авт. където много от репортажите и пътеписите на Шчигел са публикувани през годините) вече не съществува, а той беше много влиятелен вестник. Тук идва друг проблем – повечето читатели не искат да плащат за съдържанието. Дори колеги са ми писали, ако може да им пратя определен мой текст, тъй като не искат да плащат абонамент, за да го прочетат целия. Нещо повече – молили са ме и за пълните версии на статии на други автори...   Много колеги биха казали \"да\", но аз мисля, че не това е случаят. Медиите много ясно се разделиха на про и анти-правителствени. Антиправителствените не са чак толкова застрашени, те са все още доста независими, въпреки че властта се опитва да ги репресира чрез различни финансови инструменти. Например, беше наложена глоба на най-голямата частна телевизия (TFN), тъй като е отразила \"необективно\" отразяване на протест. Санкцията се равняваше на около 20% от годишната им печалба. След половин година я отмениха, но знакът беше, че това може да се случи и на други, които не отразяват събитията, както властта би искала. За мен по-големият проблем е в комерсиализирането на журналиста и че той е подтикван да прави повече рекламни проекти, тъй като ще получи повече за рекламна публикация, отколкото за обикновена. Все повече не се различава ролята на журналиста от тази на пиара. Ясно е какво влияние може да има това върху независимата журналистика. ", "date": "2018.06.03", "title": "Мариуш Шчигел, писател: Обществото винаги иска лесни отговори"}
{"url": "https://www.dnevnik.bg/zelen/2018/06/03/3188959_durjavata_shte_kopae_dupki_za_lalugeri_zaradi_stroeja/", "text": "До края на юли учени от Института по биоразнообразие и екосистемни изследвания към БАН ще преместят колония лалугери, за да не бъде засегната от строежа на изграждания язовир \"Луда Яна\" край Панагюрище, съобщиха от пресцентъра на Министерството на регионалното развитие и благоустройството. Настоящето местообитание на животните попада в границите на строителната площадка на новия воден обект и това налага крайните мерки. В момента колонията се намира на място, което след планираното за 2019 г. завършване на язовира ще се намира под вода. Преместването им от една локация на друга е сред най-често прилаганите дейности, извършвани с цел опазване на европейския лалугер през последните 25 г., подчертават от министерството. \"Преместването на колонията в подходящо местообитание в рамките на защитена зона от Европейската екологична мрежа Натура 2000 ще осигури оцеляването на застрашените индивиди в дългосрочен план\", пише в съобщението на ведомството. Експерти ще трябва да изкопаят около 60 дупки с дълбочина 80 см и наклон приблизително 45 градуса, които да служат за временни укрития на преместените животни в началния период на адаптация към новото местообитание. За целта обаче ще трябва да бъдат уловени максимален брой от лалугерите. Освен това е предвидено допълнително подхранване на животните със семена, моркови и плодове, което ще повиши шансовете за успешното им приспособяване и оцеляване на новото място. Това ще накара лалугерите да се задържат в района на пускането им, тъй като непознатата обстановка може първоначално да провокира бягство далече от предоставените им убежища. Предвижда се в новите местообитания да бъдат поставени временни заграждения, за да може лалугерите да бъдат защитени.", "date": "2018.06.03", "title": "Държавата ще копае дупки за лалугери заради строежа на язовир"}
{"url": "https://www.dnevnik.bg/sport/2018/06/03/3188958_serena_uiliams_opredeli_sharapova_za_favorit_v/", "text": "Осминафиналът от женския турнир в \"Ролан Гарос\" между  Серена Уилямс и Мария Шарапова  е чакан с огромно нетърпение от феновете на тениса. Двете бивши №1 в света ще се изправят една срещу друга за 23-и път, като дотук американката има 19 победи. Единствените ѝ две поражения от Шарапова са през 2004 г., но Уилямс определи рускинята за фаворит. \"Тя влиза в ролята на фаворит, завърна се на корта преди повече от година, а аз едва сега започвам. Все още не знам къде се намирам и не знам как ще продължа, затова този мач е тест за мен\", каза Уилямс. За последно двете играха една срещу друга в четвъртфиналите на Australian Open през 2016 г., когато Уилямс победи с 6:3, 6:1. Двете имат общо пет титли на \"Ролан Гарос\" – Уилямс три, а Шарапова две. Отношенията помежду им не са добри, особено след излизането на автобиографичната книга на рускинята през миналата година. В нея името на Уилямс се споменава повече от 100 пъти. В един от пасажите се говори за финала на \"Уимбълдън\" през 2004 г., когато  Шарапова  победи и твърди, че затова Уилямс я мрази. \"Мисля, че в тази книга има доста слухове за мен. Това, което прочетох доста ме разочарова. Очаквах да я прочета с голямо нетърпение, но се оказа, че книгата е за мен, при това с толкова лъжи. Вярно е, че плаках тогава, но това е нормално. Говорим за финал на \"Уимбълдън\", а това показва желанието ми за победа\", каза още Уилямс.", "date": "2018.06.03", "title": "Серена Уилямс определи Шарапова за фаворит в предстоящия им мач"}
{"url": "https://www.dnevnik.bg/bulgaria/2018/06/03/3188960_ognian_gerdjikov_s_ostra_kritika_kum_kachestvoto_na/", "text": "Остра критика към качеството на приеманите от парламента закони, скоростта на обсъждането им и опасения за защита на лобистки интереси. Такива опасения изрази днес пред БНР дългогодишният депутат, председател на Народното събрание, служебен премиер и професор по право Огнян Герджиков. Герджиков е ръководител на правния съвет към председателя на Народното събрание   създаден от предишния председател Димитър Главчев. В него са включени около 20 изявени юристи, които трябваше да подпомагат законотворчеството и да съветват депутатите. Всъщност от 4-5 месеца само номинално съществуваме, не са ни търсили за консултация, изглежда не им хареса да се месим едва ли не в работата на Народното събрание, коментира Герджиков пред БНР. Той отбеляза, че в сегашния състав на парламента има твърде малко юристи и то само един действащ. \"Има нужда от външна помощ, защото със собствени сили като че ли е трудно да се справят. Разбирането на това, че законите трябва да се приемат бързо, на мига, е изключително голяма методологическа грешка\", заяви юристът. В отговор на въпорс дали бързането понякога не е заради защита на лобистки интереси, Герджиков каза: \"Изглежда има и такъв момент за защита на лобистки интереси. Докато предишни години имаше оправдание за бързането, трябваше да се направи реформа, синхронизация с европейското законодателство, сега вече няма нищо спешно, за да е толкова належащо законите да се приемат толкова кратко време\". Вчера с лекция пред юристи и студенти по право в Софийския университет Герджиков сложи край на преподавателската си дейност и се оттегли като лектор на университета. Като послание към колегите и студентите си той каза: \"Пазете честта си, тя не може да се търгува. Това е най-ценното, което имате – достойнството и честта\".", "date": "2018.06.03", "title": "Огнян Герджиков с остра критика към качеството на приеманите от парламента закони"}
{"url": "https://www.dnevnik.bg/sport/2018/06/03/3188341_eurtun_kozolino_kaitsurfist_trudno_shte_razviesh/", "text": "- Реших го за пръв път, когато бях с баща ми в Кабо Верде през 2006 г. Това беше първият ми досег с кайтсърфа. Преди това бях сърфист, като кайтсърфингът беше напълно нов свят за мен. Това беше едно от най-невероятните изживявания и мечтата ми стана реалност със спечелването на световния шампионат през 2011 г. Един нов свят се откри пред мен благодарение на баща ми. През 2017 г. спечелих втора световна титла. Това постижение означава много за мен заради усилената работа, която съм вложил. Тренирах много и не мога да искам повече. Чувството е страхотно, когато направиш много трудно изпълнение и се приземиш успешно. Не сме завързани за дъската и имаме свобода на движенията, което прави нещата още по-трудни заради поривите на вятъра. Технически е трудно, но e внушително, когато направиш някой нов и труден трик. - Това, която ме кара да се вложа максимално, е да виждам състезатели на високо ниво. Тогава имам повече желание да тренирам. Ако видя как един от конкурентите ми направи трик, който никога не съм опитвал, тогава се мотивирам да покажа още по-трудно изпълнение. Забавното е, че всички в спорта са приятелски настроени. Всички момчета в шампионата оставят конкурентността на втори план. - Вероятно най-голямата трудност е, че трябва да пътуваш много и едновременно с това да бъдеш в добра кондиция. Другата трудност се състои в това, че често природните условия се различават. Веднъж хващаш много силен вятър, а друг път има постоянни вълни, които допълнително ни затрудняват. Понякога на някои плажове има следи от нефт по пясъка, който залепва по стъпалата. Когато поставя крака си на дъската, повърхността й става хлъзгава. Това хич не е забавно. Обикновено използваме специална вакса за дъската, която създава триене, но също и падове с грапава повърхност. Те са по-добри, защото трудно можеш да се хлъзнеш. Обичам чувството при ваксата, но тя не работи при всяка вода заради различните температури. Можеш да откриеш много студена или гореща вода и ако нямаш добра вакса, ще ти бъде хлъзгаво. Трябва да сменяш ваксите често и да намериш най-добрата за съответната вода, защото условията са различни навсякъде. - За да успееш, трябва да тренираш много и да имаш страстта. Не трябва да го правиш за спонсора ти или да се показваш пред някого. Трябва да се доказваш пред себе си. Ако искаш да бъдеш добър, трябва да действаш разумно и със сърцето си. Обичам кайтсърфинга, но без подкрепата на спонсорите не бих пътувал толкова много. Това е важно, но знам, че преди всичко го правя със сърцето си. - Тренирам във фитнеса, като имам личен инструктор. В кайтсърфинга са нужни постоянни тренировки, за да избегнеш контузии. По време на състезанията ми харесва да пия \"Ред бул\" или вода за енергия. Не рискувам с практикуването на друг екстремен спорт. Смятам, че кайтсърфингът може да бъде много екстремен спорт. Особено когато има силни ветрове и големи вълни. - Спортът става все по-популярен и интересът се засилва. Всяка следваща година, когато пътувам по света, виждам все повече хора да практикуват кайтсърфинг. Дисциплината, в която участвам се нарича strapless (без подложки на дъската, които гарантират по-голямо сцепление). Бях развълнуван, защото съм сред първите в света, които започнаха да го правят. След първото състезание през 2014 г. интересът към дисциплината сякаш експлодира. Надявам се състезателите да продължат да развиват качествата си, защото дисциплината има потенциала да стигне далеч. При нея възрастта или тежестта нямат значение, трудно можеш да се контузиш, докато в twintip стила много хора завършват със счупени колене.  Забавно е да пътувам в други държави, за да добия представа за различните условия. Всеки път условията се променят и са различни. Това за мен е интересната част от спорта, защото трябва да тренирам повече, за да се приспособя.   В последните четири години всички полудяха по кайтсърфинга. В Европа това със сигурност е Тарифа, Испания. Никога не съм виждал подобно нещо. През лятото има стотици хора във водата, като трудно можеш да отместиш кайтсърфа. В света най-доброто място за каране е в Кабо Верде, където живея. Мавриций е също много специално място за мен, защото там спечелих най-значимото състезание през 2011 г. Най-невероятното място, на което съм бил, е Таити в Полинезия. Нямам думи, с които да го опиша. Кристално чиста вода, перфектни вълни и вятър. Рискът винаги съществува, като в кайтсърфинга има много инциденти. Обикновено ходя в Италия през лятото, защото баща ми има къща там, и съм виждал много неприятни контузии. Понякога не позволяват да се кара кайтсърф, защото има много туристи и е опасно. Никога не знаеш какво може да ти се случи. Безопасността винаги трябва да е на първо място. Ако трябва да го сравня с другите екстремни спортове, сърфирането може да бъде доста по-рисковано от всичките. Възможно е да има големи вълни или да удариш главата си в скалите. Но ако мислиш прекалено много за риска, няма как да развиеш способностите си. Трябва да се фокусираш, да си предпазлив, но не прекалено много да мислиш за риска. Съществуват доста трудни трикове, които може би няма да направиш само защото те е страх.  Първоначално трябва да намерите наистина добър инструктор. След това отидете на място с океан и направете първия си урок на плажа. Има много места с лагуни, които започват директно с водата. Най-важната част в началото е практиката на плажа. Мотивирайте се и грабнете шанса. Със сигурност ще успеете, ако сте мотивирани, защото ще сте любопитни да се учите и няма да искате да спрете. Разликите са много, но кайтсърфингът от една страна се доближава много до класическото сърфиране, но също така е подобен на уиндсърфинга заради скоковете във въздуха. Уиндсърфингът набляга повече на физиката, докато кайтсърфингът разчита повече на скокове и крие повече рискове. Можеш да останеш шест часа във водата и да не почувстваш умора. Ще бъде болезнено, ако останеш толкова време във водата с уиндсърф. Възможността да бъда близо до водата ме прави щастлив. Няма значение какво правя, за мен е важно да съм във водата. Практикувам всички разновидности на карането на сърф за забавление. Като част от работата ми се занимавам с кайтсърфинг и SUP (сърфиране с помощно гребло). В бъдеще планирам да организирам подобен тип състезание и следващата ми цел е да стана световен шампион в дисциплината. Надявам се да се получи, защо не. Мога да направя предложение към спонсорите да промотират спорта в България. Вероятно след това много хора ще се мотивират. Не го правим за победата, правим го, за да може повече хора да се доближат до спорта. С кайтсърфинга вече са обвързани толкова много хора, но дисциплината strapless все още набира популярност. Мисля, че това е най-добрата разновидност на карането на сърф, защото нямаш подложки под краката си, а дъската е намазана само с вакса. Забавно е да виждам как хората се наслаждават на това, което правя. ", "date": "2018.06.03", "title": "Еъртън Козолино, кайтсърфист: Трудно ще развиеш качествата си, ако мислиш за риска"}
{"url": "https://www.dnevnik.bg/ot_vas/novini_ot_vas/2018/06/03/3188701_niama_minavane/", "text": "Паркиране изцяло на тротоара.", "date": "2018.06.03", "title": "Няма минаване"}
{"url": "https://www.dnevnik.bg/sviat/2018/06/03/3188967_merkel_predstavi_ideite_si_za_reforma_na_evrozonata_za/", "text": "Германският канцлер Ангела Меркел за първи път  представи отговора си на предложението на френския президент Еманюел Макрон  за реформа на еврозоната, приемайки идеята за бюджет за инвестиции и защитавайки идеята за създаване на Европейски валутен фонд, предаде Франс прес. \"Имаме нужда от по-голяма икономическа конвергенция между страните членки в еврозоната\", каза Меркел в интервю, публикувано в днешното издание на в. \"Франкфуртер алгемайне цайтунг\", предаде БТА. \"Поради тази причина предложихме бюджет за инвестиции за еврозоната в коалиционния договор на новото германско правителство между консерваторите и социалдемократите и аз подкрепям идеята\", каза Меркел. Канцлерът спомена като сума за бюджета цифра, \"сведена до две цифри в милиарди евро\", тоест няколко десетки милиарди евро. Това е доста далеч от очакванията на Макрон, който е в основата на плана за бюджет на еврозоната. Макрон иска бюджет, възлизащ на няколкостотин милиарда евро. Меркел освен това представи в интервюто германското предложение за създаването на Европейски валутен фонд, който ще подпомага страните в затруднено положение в замяна обаче на строги условия и строг надзор на подкрепените по този начин държави. \"Ние искаме да станем малко по-независими от Международния валутен фонд\", обясни Меркел. Този Европейски валутен фонд ще поеме част от прерогативите на Европейския стабилизационен механизъм, който сега подпомага финансирането на дълга на страни в криза като Гърция, като им отпуска дългосрочни заеми. Но Европейският валутен фонд ще стига по-далеч. Той ще може да отпуска и краткосрочни кредитни линии, например за пет години, казва Меркел. Тези заеми ще бъдат предназначени да подкрепят страните, срещнали трудности, чиито причини са външни. В замяна тези страни ще трябва да приемат, че Европейският валутен фонд има правото на поглед и на намеса в техните национални политики. Този Европейски валутен фонд ще бъде натоварен с оценката на платежоспособността на страните членки и с помощта на адаптирани инструменти ще може да възстанови тази платежоспособност, ако тя не е осигурена, смята Меркел. Защото според нея и дума не може да става в еврозоната да се създава Съюз на дълговете.", "date": "2018.06.03", "title": "Меркел представи идеите си за реформа на еврозоната, за която настоява Макрон"}
{"url": "https://www.dnevnik.bg/bulgaria/2018/06/03/3188971_zadurjanite_23-ma_migranti_putuvali_za_franciia_v/", "text": "Задържаните вчера 23-ма мигранти на българо-гръцката граница  са били транспортирани в камион, който е бил шофиран от 59-годишен рецидивист. Те били скрити в тайник в превозното средство, като пред граничните полицаи обяснили, че се опитвали да стигнат до Франция. Тези подробности бяха изнесени днес на пресконференция. В нея директорът на \"Гранична полиция\" Светлан Кичиков обясни, че мигрантите са от Афганистан и Пакистан и са преминали границата пеша. Районният прокурор на Свиленград Мария Кирилова допълни, че по случая има образувано досъдебно производство. По думите ѝ някои от чужденците са посочили, че са платили около 1600 евро на каналджията в Турция. Шофьорът на камиона е задържан за 24 часа, като предстои удължаване на срока на до 72 часа. Той е осъждан за кражби, а от преди 15 дни срещу него има висящо производство за контрабанда на граничен пункт \"Капитан Андреево\". Срещу него ще бъде внесено искане за налагане на мярка за неотклонение задържане под стража.", "date": "2018.06.03", "title": "Задържаните 23-ма мигранти пътували за Франция в шофиран от рецидивист камион"}
{"url": "https://www.dnevnik.bg/sviat/2018/06/03/3189051_rusiia_i_ruanda_sa_zainteresovani_ot_suvmestni_proekti/", "text": "Русия и Руанда са заинтересовани от осъществяването на проекти за мирно използване на ядрена енергия, заяви днес руският външен министър Сергей Лавров след разговори с колегата си от Руанда Луиз Мушикивабо, предаде ТАСС, цитиран от БТА. Лавров отбеляза, че търговско-икономическите отношения се напредва с нелоши темпове. Руският външен министър допълни, че сътрудничеството между Русия и Руанда във военнотехническата сфера се развива, като страните обсъждат доставката на руски системи за противовъздушна отбрана. Наистина имаме едно нелошо сътрудничество във военнотехническата сфера, каза Лавров, който е на посещение в Руанда. Той добави също така, че миналата година е била сформирана междуправителствена комисия за военнотехническо сътрудничество. Лавров заяви, че за Русия основната цел на реформата на Съвета за сигурност на ООН е осигуряването на по-голямо представителство на развиващите се региони в тази организация. Луиз Мушикивабо съобщи, че скоро ще започне подготовката на президентско посещение, но не уточни дали руандийският президент Пол Кагаме ще посети Русия или руският държавен глава Владимир Путин ще бъде на визита в африканската страна.", "date": "2018.06.03", "title": "Русия и Руанда са заинтересовани от съвместни проекти за мирно използване на ядрена енергия"}
{"url": "https://www.dnevnik.bg/sport/2018/06/03/3189053_dancho_lazarov_viarva_che_kolebaniiata_na/", "text": "Президентът на волейболната федерация Данчо Лазаров даде знак, че оправдава променливите резултати на мъжкия отбор като част от по-дългосрочна стратегия, свързана със световното първенство. В събота воденият от Пламен Константинов отбор  падна с 0:3 от Австралия в София в мач от Лигата на нациите . \"Тази загуба, която вчера се случи, не трябваше да става. Имам чувството, че Пламен Константинов гледа доста по-напред. Неговите решения очевидно са насочени към световното първенство\", заяви Лазаров. Той е уверен, че българският отбор няма да изпадне от елитната група в Лигата на нациите. Лазаров говори след представянето на продълженото партньорство с \"Лидл България\". През 2018 г., освен партньор на националите по време на световното първенство и Лигата на нациите, търговската верига ще бъде и официален партньор на обиколката на световната купа из България. \"Подкрепата на \"Лидл\" за българския волейбол е дългосрочен наш ангажимент, който надгражда цялостната ни политика за насърчаване на пълноценния начин на живот и с който вярваме, че наистина постигаме положителна промяна за обществото. През 2018-а с Българската федерация по волейбол обединяваме усилията си този път под мотото \"Националната селекция, с която се гордеем\", каза главният изпълнителен директор на \"Лидл България\" Милена Драгийска. Легендата Димитър Златанов, който е играл на предишното световно първенство, проведено в България, участва в представянето на световната купа. Следващата спирка от турнето на купата ще бъде във Варна от 15 до 17 юни в зала \"Конгресна\". Всички фенове на волейбола ще имат възможност да се докоснат до отличието в шампионски зони в градовете-домакини София, Варна и Русе.", "date": "2018.06.03", "title": "Данчо Лазаров вярва, че колебанията на волейболистите са заради погледа към световното"}
{"url": "https://www.dnevnik.bg/sviat/2018/06/03/3189056_policai_e_ranen_pri_prestrelka_v_berlin/", "text": "Полицай простреля мъж в крака в района на Берлинската катедрала, след като го заподозрял, че се готви да извърши нападение. При инцидента е бил ранен друг полицай, съобщава БТА. Мястото на инцидента в района на река Шпрее е често посещавано от туристи. Именно заради това първоначалните информации бяха за опит за терористична атака. \"Няма доказателства за терористична мотивация в днешния инцидент, в който въоръжен с нож мъж бе прострелян и бе ранен полицай\", заяви говорителят на полицията в Берлин. Простреляният мъж е на 53 години с австрийско гражданство. Раненият полицай пък е бил прострелян неволно от свой колега, който се целел във въоръжения.", "date": "2018.06.03", "title": "Полицай е ранен при престрелка в Берлин"}
{"url": "https://www.dnevnik.bg/sport/2018/06/03/3189061_djokovich_se_klasira_na_deveti_poreden_chetvurtfinal/", "text": "Бившият №1 в света Новак Джокович стигна четвъртфиналите на \"Ролан Гарос\" след чиста победа над Фернандо Вердаско 6:3, 6:4, 6:2. За девета поредна година сърбинът се класира на тази фаза в Париж и показа, че бавно връща формата си от преди контузията в лакътя. Четвъртфиналът е общо 12-и за него на \"Ролан Гарос\". Шампионът от 2016 г. направи много силен мач срещу испанеца, в койот грешките му бяха сведени до минимум. Той записа три аса, не направи нито една двойна грешка, а за три сета непредизвиканите му грешки бяха 29 срещу 48 на Вердаско. Джокович показа много стабилна игра особено в сервис геймовете си. Той вкара 72% при първи сервис и спечели 62% от точките. \"Винаги е хубаво да стигнеш далеч на \"Ролан Гарос\". Обичам публиката в Париж, обичам кортовете, защото тук атмосферата е специална\", каза сърбинът. Той не изпусна двубоя от контрол нито за момент. В първата част направи пробив в четвъртия гейм, който се оказа решаващ и до края му само поддържаше дистанцията. Вторият сет започна с пробив на сметката на Джокович, но Вердаско отговори с такъв в шестия гейм. Последва рибрейк от сърбина и 6:4 в негова полза в края. В третия сет Вердаско вече нямаше сили да се бори с бившия №1. Джокович поведе с 2:0 и в сета даде само два гейма на съперника си. В следващия кръг носителят на 12 титли от Големия шлем ще срещне изненадата на турнира Марко Чекинато. Италианецът, който е 72-и в света и преди \"Ролан Гарос\" нямаше победа в турнири от Големия шлем, отстрани поставения под №8 Давид Гофен. Чекинато се възползва от умората у белгиеца и го изхвърли след 7:5, 4:6, 6:0, 6:3 за 2.34 часа. Гофен беше много изморен след маратонския мач с Гаел Монфис и пропусна да се класира на втори четвъртфинал в Париж след 2016 г. Италианецът реализира осем аса, беше близо до 70-те процента на сервис и спаси две от четирите точки за пробив, които даде на противника. Гофен беше много по-разконцентриран и даде общо 18 възможности на Чекинато да го пробие, което се случи шест пъти. Първата част беше оспорвана, но в последния 12-и гейм Чекинато реализира пробив. Класата на Гофен си каза думата в следващия сет, когато белгиецът го измъкна. Решаваща обаче се оказа третата част, когато Гофен дори не взе гейм. Тогава той рухна, спечели само осем точки на свой сервис и в четвъртия сет изглеждаше изтощен.", "date": "2018.06.03", "title": "Джокович се класира на девети пореден четвъртфинал на \"Ролан Гарос\", Гофен отпадна"}
{"url": "https://www.dnevnik.bg/razvlechenie/2018/06/03/3188965_nai-chetenoto_v_dnevnik_smianata_na_turski_imena_na/", "text": "1.  Стара Загора смени турските имена на 838 местности. Мюфтийството - това е нов \"възродителен процес\"  - 50 987 прочитания 2.  Севлиево, моя малка Ница, или за командировката на 28 общинари (допълнена)  - 23 680 прочитания 3.  \"Застреляният\" журналист Бабченко е жив, поръчителят на покушението е задържан  - 21 346 прочитания 4.  Папуа-Нова Гвинея може да ограничи достъпа до \"Фейсбук\", за да изследва реакцията на хората  - 16 650 прочитания 5.  Свидетел по КТБ: Парите за Бареков първо идваха в пликове, после в чанти, а накрая в чувал  - 16 222 прочитания 6.  Драматични дни за турската лира и това може би не е краят  - 16 117 прочитания 7.  Борисов след срещата с Путин: \"Турски поток\" влиза на територията на България  - 16 107 прочитания 8.  \"Лукойл\" обмисля да строи комплекс в Бургас за близо 1 млрд. евро  - 15 915 прочитания 9.  Светлана Алексиевич: Цяла Русия лъже  - 14 302 прочитания 10.  \"Силата\" на българския паспорт се увеличи за година  - 11 919 прочитания", "date": "2018.06.03", "title": "Най-четеното в \"Дневник\": Смяната на турски имена на местности и как се ходи служебно до Ница"}
{"url": "https://www.dnevnik.bg/sport/2018/06/03/3189065_v_minorno_nastroenie_voleibolistite_zapisaha_tejka/", "text": "Мъжкият национален отбор по волейбол записа трета поредна загуба в Лигата на нациите, след като отстъпи с 0:3 (17:25, 15:25, 21:25) на Русия. Тимът на Пламен Константинов не беше на ниво във втората седмица от надпреварата и не успя да вземе нито една победа от турнира, чийто домакин беше. След шест срещи България има две победи и четири загуби, и остава на десето място в класирането от общо 16 тима. Решаваща за крайния изход на мача се оказа играта на Русия в центъра. Основно чрез Дмитрий Мусерский руснаците имаха огромно предимство и се възползваха от него. В пореден мач най-резултатен от българския тим беше Николай Учиков с 10 точки, а Светослав Гоцев, Виктор Йосифов и Валентин Братоев добавиха по пет. За Русия най-добри бяха Клюка с 16 и Мусерский с 13, от които две блокади. След  неочакваната загуба от Австралия  в събота, Пламен Константинов върна на полето титулярния състав. Той заложи на разпределителя Георги Сеганов, Тодор Скримов, Валентин Братоев, Николай Учиков, капитанът Виктор Йосифов и либерото Теодор Салпаров. Единствената изненада беше включването на Алекс Грозданов, който беше вторият център. Двубоят започна по-добре за руснаците, които от самото начало водеха в резултата. Те се оттеглиха с три точки преднина при първото техническо прекъсване, а след него авансът се увеличи на шест – 16:10. Много силно действаха руските центрове Иля Власов и Дмитрий Мусерский. Българският блок, както и защитата нямаха отговор на техните действия. Първият сет приключи при 25:17 за руснаците. Ситуацията не се промени и във втората част, когато Русия бързо поведе с 8:4 при първото прекъсване. Разпределителят на руснаците Игор Кобзар успя да разиграе всички нападатели и това се оказа решаващо. Отново след първото прекъсване Русия дръпна и при втората пауза беше с преднина от пет точки – 16:11. След него Русия успя да запише пет точки срещу само три за България, като вече беше ясно че връщане в гейма няма. При мрежата руснаците действаха по-уверено чрез центровете си и Егор Клюка, а накрая Розалин Пенчев сгреши атака, което даде и втората част в полза на Русия – 25:15. Третият гейм започна много оспорвано, след като резултатът се движеше точка за точка. На полето се появи Светослав Гоцев, за да може да се бори с Мусерски в центъра. Това обаче не се случи и руската звезда доминираше. При първото техническо прекъсване Русия имаше преднина от три точки, а в моментите, когато българският отбор успяваше да отговори и да запише две поредни точки, съперникът отговаряше с атака през центъра, която задължително беше успешна. В края на гейма разликата се движеше между пет и седем точки, но за пръв път България успя да реализира три поредни точки. Едва тогава започна да работи блокадата, но вече беше прекалено късно за обрат. Русия затвори мача с 25:21 и спечели мача. \"С това, което показа Русия днес, нямаше как да направим нещо. Бяха много над нашия потенциал и ние нямаше какво да представим. Лошото е, че атаката на Русия беше много над нашата като проценти\", обясни след мача селекционерът Пламен Константинов. През следващата седмица България ще пътува за Япония, където ще срещне отборът на домакините, Полша и Италия.", "date": "2018.06.03", "title": "В минорно настроение волейболистите записаха тежка загуба от Русия"}
{"url": "https://www.dnevnik.bg/photos/2018/06/03/3188948_fotogaleriia_svetovnite_snimki_na_denia_-_2-3_mai_2018/", "text": "Момент от състезанието по скачане от скала на езерото Кингдъм в САЩ.", "date": "2018.06.03", "title": "Фотогалерия: Световните снимки на деня - 2-3 май 2018 г."}
{"url": "https://www.dnevnik.bg/photos/2018/06/03/3189022_snimka_na_denia_kogato_sofiia_tancuva_suing/", "text": "Swingin' all day Swingin' on nothing... Повече от 500 души от различни държави се включиха в тазгодишното издание на софийския фестивал за суинг музика и танци -  , от 31 май до 3 юни. Днес следобед той завърши с традиционния тур на участниците по софийските улици.", "date": "2018.06.03", "title": "Снимка на деня: Когато София танцува суинг"}
{"url": "https://www.dnevnik.bg/bulgaria/2018/06/03/3189068_turskiiat_premier_pokani_borisov_na_otkrivaneto_na/", "text": "Турският премиер Бинали Йълдъръм е поканил българския си колега Бойко Борисов да присъства на церемонията по откриването на трансанадолския газопровод \"Танап\". Това съобщиха от канцеларията на Йълдъръм, който се е обадил днес по телефона на Борисов, съобщава БТА. Церемонията ще бъде на 12 юни в град Ескишехир. Борисов е обещал, че на церемонията ще има присъствие на високо ниво от България, но не е дал точен отговор дали той лично ще присъства. \"Разговорът е преминал в топла, дружеска атмосфера и двамата премиери са се договорили да се срещнат при първи удобен случай\", добавиха от канцеларията на Йълдъръм.", "date": "2018.06.03", "title": "Турският премиер покани Борисов на откриването на газопровод"}
