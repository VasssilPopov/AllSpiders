{"url": "https://www.dnevnik.bg/sport/2018/02/10/3127716_napoli_nadvi_lacio_v_jubileiniia_mach_100_na_trenyora/", "text": "Наполи\" се върна на върха в Серия А след убедителен успех с 4:1 над \"Лацио\". Неаполитанците, които бяха изпреварени от  \"Ювентус\", изиграл двубоя си в петък , трябваше да правят обрат още след третата минута, когато \"орлите\" от Рим поведоха. Щефан де Фрай изведе гостите напред, но с попадения на Хосе Мария Кайехон, Зиелински и Мертенс, и автогол на Уолъс, \"Наполи\" стигна до трите точки. Победата е осма поредна за южняците и още по-ценна, след като Маурицио Сари изведе \"Наполи\" в своя юбилеен мач №100. Освен с трите точки, специалистът ще го запомни и с това, че беше изгонен от пейката. Мечтите за първа титла в Неапол бяха подплатени от факта, че тимът на Сари не срещна големи трудности с третия в подреждането \"Лацио\". Първият мач между двата тима по-рано през сезона на \"Олимпико\" завърши при същия резултат, отново в полза на \"Наполи\". Футболистите на \"Наполи\" показаха две различни лица в течение на срещата. Неаполитанци бяха неузнаваеми през първата част, докато през втората категорично надиграха съперника си. Римляните влязоха по-силно в двубоя, което изненада домакините. \"Римските орли\" откриха резултата още с първото си положение за гол в третата минута, когато Де Фрай засече с крак центриране от голмайстора на тима Чиро Имобиле. Попадението изнерви играчите на \"Наполи\", които действаха припряно в началните минути. Най-добрите възможности за гол се откриха пред Лоренцо Инсине. Два пъти италианецът стреля опасно, но ударите му бяха неточни. Гостите вече се виждаха с гол преднина преди втората част, когато домакините изравниха резултата. В 43-ата минута Жоржиньо показа отлично виждане върху играта и изведе Хосе Мария Кайехон зад защитата с далечен пас. Испанецът имаше време да спре топката и я насочи безпроблемно във вратата на Томас Стракоша. В края на първата част треньорът на домакините  Маурицио Сари  беше изгонен на трибуните заради спор със съдията. Футболистите на \"Наполи\" излязоха преобразени през второто полувреме и бързо решиха развоя на срещата в своя полза. Отново Инсине имаше възможност да отбележи след пробив отляво, но Страхоша спаси негов удар от малък ъгъл. С доза късмет \"Наполи\" сломи съпротивата на своя съперник. В 53-ата минута Уоуъс си отбеляза автогол, след като опита да пресече остро подаване в наказателното поле на Кайехон. Три по-късно левият бранител на домакините Марио Руи отправи далечен удар, който се отби в Пьотр Зиелински и изненада Страхоша. Преднината от два гола успокои играчите на \"Наполи\", които започнаха да действат със самочувстие. В 72-ата минута Зиелински влезе в наказателното поле, финтира защитник и копна топката към нахлуващия Дрис Мертенс. Белгиецът отбеляза 15-ия си гол през сезона.", "date": "2018.02.10", "title": "\"Наполи\" надви \"Лацио\" в юбилейния мач №100 на треньора Сари"}
{"url": "https://www.dnevnik.bg/sport/2018/02/10/3127585_futbolnite_nacionali_shte_igraiat_priiatelski_sreshti/", "text": "Националният отбор по футбол ще изиграе две приятелски срещи през месец март, обявиха от Българския футболен съюз. На 23 март възпитаниците на  Петър Хубчев  ще изправят срещу Босна и Херцеговина на \"Лудогорец арена\" в Разград, а три дни по-късно срещу Казахстан в Унгария. Селекционерът Петър Хубчев изрази желанието си тимът му да играе повече приятелски срещи, след като година и половина съставът имаше само официални двубой. От БФС удовлетвориха претенциите на треньора, като в края на 2017 г. беше организиран мач срещу Саудитска Арабия, спечелен с 1:0 с гол на  Ивелин Попов . Датите през март са едни от последните свободни в календара на ФИФА, след като от есента започва новият турнир Лига на нациите. Срещата с Босна в Разград ще бъде първият домакински мач от близо 11 години, който няма да се проведе на \"Васил Левски\" в София. След ремонта на Националния стадион през 2002 г., за последно Бургас беше приемал мач на отбора. Това се случи на 22 август 2007 г., когато България загуби от Уелс в приятелски мач на стадион \"Лазур\". Двубоят с Казахстан пък ще бъде на стадион \"Панчо арена\" във Фелчут, Унгария. На неутрален терен се играе и  мачът със Саудитска Арабия , който беше в столицата на Португалия Лисабон.", "date": "2018.02.10", "title": "Футболните национали ще играят приятелски срещи с Босна и Казахстан"}
{"url": "https://www.dnevnik.bg/sviat/2018/02/10/3127591_letishteto_v_tel_aviv_spria_rabota_a_izrael_otpravi/", "text": "Летище \"Бен Гурион\" в Тел Авив временно спря работа, след като изстрелян от Сирия ирански дрон навлезе във въздушното пространство на Израел и беше свален от местните сили. В отговор  израелски военни самолети нанесоха удари по ирански обекти в Сирия , съобщава БТА. По време на ударите един от израелските бойни самолети е бил ударен от сирийската противовъздушна отбрана, докато е извършвал мисия срещу ирански цели в Сирия. Изтребителят Ф-16 се е разбил, а единият пилот е тежко пострадал. Израелските власти предупредиха Иран и Сирия, че \"си играят с огъня\" и уточниха, че не се стремят към ескалация на напрежението. Въпреки това били готови за всякакви сценарии след навлизането на ирански дрон в израелското въздушно пространство. \"Готови сме да ги накараме да платят висока цена за такива действия\", посочи военният говорител генерал-лейтенант Джонатан Конрикус.", "date": "2018.02.10", "title": "Летището в Тел Авив спря работа, а Израел отправи предупреждение към Иран и Сирия"}
{"url": "https://www.dnevnik.bg/sport/2018/02/10/3127583_ivelin_popov_e_blizo_do_preminavane_pod_naem_v_rubin/", "text": "Капитанът на националния отбор по футбол  Ивелин Попов  е близо до преминаване под наем в  \"Рубин\" (Казан) . Халфът на \"Спартак\" (Москва) не получава много шансове и иска да смени обстановката. \"До началото на следващата седмица трябва да финализирам преминаването си под наем. Почти всичко е готово\", коментира Попов пред \"Дневник\". Той има договор със \"Спартак\" до лятото на 2019 г., а очертаващият се трансфер се потвърждава от факта, че Попов не замина с тима си на последния подготвителен лагер в Сочи. Футболист №1 на България  за 2015, 2016 и 2017 г. стана шампион със \"Спартак\" през миналия сезон, въпреки това треньорът Масимо Карера не разчита на българина като на основен футболист. През шампионския сезон Попов изигра 24 мача във всички турнири, но нито веднъж не беше оставен от италианеца по 90 минути на терена. В настоящата кампания капитанът на националния отбор има 21 мача във всички турнири, в които започна като титуляр в 12, но само в три от тях престоя по 90 минути на терена. В 76 мача за най-популярния руски отбор Ивелин Попов има осем попадения и 13 асистенции. Освен титлата, той спечели и  Суперкупата на Русия , когато направи силен мач срещу \"Локомотив\" (Москва). Според \"Спорт експрес\" Попов не е бил включен в контролните срещи на \"Спартак\" в испанския курорт Марбея заради решение на ръководството. Двукратният шампион на Премиер лигата  \"Рубин\"  се намира на 11-о място в момента и не е в най-доброто си състояние. Треньор е Курбан Бердиев, който година по-рано изведе \"Ростов\" до сензационно второ място в първенството. Именно Бердиев направи \"Рубин\" шампион през 2008 и 2009 г. В Казан между 2014 и 2016 г. играеше бившият български национал  Благой Георгиев .", "date": "2018.02.10", "title": "Ивелин Попов е близо до преминаване под наем в \"Рубин\" (Казан)"}
{"url": "https://www.dnevnik.bg/bulgaria/2018/02/10/3114706_izobretateliat_koito_dade_na_nezriashtite_novite/", "text": "В 21 век технологиите са навсякъде около нас и започнаха да се приемат като даденост. С появата на тъчскрийн екраните използването на редица устройства стана значително по-лесно и удобно. Но и създаде сериозен проблем за хората с нарушено зрение. За да помогне на незрящите, един български професор е посветил последните няколко години от живота си за изобретяването на специален брайлов екран, с който те могат да направят голямата крачка към света на новите технологии. За труда си проф. Димитър Карастоянов беше награден с място в \"Златната книга на откривателите и изобретателите в България\" към Патентното ведомство. От любител астроном до учен от БАН Роден в Стара Загора в средата на миналия век, Карастоянов от малък се интересува от астрономия. Възползва се от обсерваторията в града, за да опознае част от космическите обекти. Любопитството му обаче е още преди България да има своя пръв космонавт, което се оказва и решаващо за бъдещето му. \"Тогава астрономията не беше толкова популярна. Разбира се, след излитането на Георги Иванов в Космоса през 1978 г. всичко се промени. Когато трябваше да реша в кое висше училище да продължа образованието си, семейният съвет ме насочи към Техническия университет в София\", спомня си професорът. Приет е в престижната за времето си специалност \"Автоматизация на производството\". Още по време на студентските си години започва да се интересува от роботика и след завършването си веднага попада в Института по информационни и комуникационни технологии при Българската академия на науките (БАН). Там е вече над 40 години, като през това време е успял да направи десетки патенти на свои произведения. Незрящите в света на новите технологии Един от последните му патенти е брайловият екран. Идеята за него му идва, след като вижда как компютърната операционна система DOS, която доминира на пазара през 80-те години на миналия век и вече е пригодена за незрящи, започва да се заменя масово от нова такава с различен интерфейс. DOS използва интерфейс с команден ред, като програмите се стартират чрез въвеждане на името на съответния файл на командния ред. През годините започват да се произвеждат клавиатури със знаците от Брайловата азбука и така хората с проблеми със зрението успяваха да работят с компютри. В наши дни обаче операционните системи използват различен интерфейс, който затруднява значително незрящите. Като пример могат да се дадат иконите на десктопа, които няма как да се видят от имащите проблеми със зрението. Брайловият екран е революционно откритие, представляващо матрица от елементи, които се движат. При повдигането си те образуват пъпки, подобни на буквите от Брайловата азбука. Благодарение на тях незрящите могат да разберат върху коя икона са поставили пръста си. Все още обаче има един голям проблем, уточни проф. Карастоянов. Матрицата може да се използва върху по-големи екрани, като към момента най-малкият такъв може да е с размерите на таблет. Това не е единственият принос на професора към улесняването на живота на незрящите. Той е изобретил и термометър за слепи, който може да се използва за котлони, бойлери и други подобни уреди. Термометърът представлява биметална пластина във формата на спирала. След като се нагрее, тя повдига датчик със знаци от Брайловата азбука. Карастоянов вече е подал документи и за патент на това произведение. Произведения на изкуството за незрящи Брайловият екран може да се използва и за представяне на обекти от културно-историческото наследство. Пример за това е картината \"Христос и самарянката при кладенеца\". Екипът на проф. Карастоянов е успял да направи нейно копие, като в контурите ѝ има буква от Брайловата азбука, по която незрящите могат да се ориентират какви обекти има на картината. Например, ако попаднат на буквата К, то тя е за кладенеца. Ако пък е Ч, то тогава е за човек. Всичко това е описано в кратка легенда под картината. Копието е поставено до оригинала на картината в музей в италианския град Павия. В началото на годината учените са започнали да правят такова копие и на картината на руския художник Алексей Попов \"Защитата на Орлово гнездо\". Има идея методът да се приложи и върху \"Спасяването на Самарското знаме от подполковник Калитин\". Осъществяването на един такъв проект отнема около месец. Подобни копия могат да се правят и на гоблени и икони. Целта е скоро методът да се прилага и на паметници, които обаче трябва да са с човешки ръст.", "date": "2018.02.10", "title": "Изобретателят, който даде на незрящите новите технологии"}
{"url": "https://www.dnevnik.bg/sport/2018/02/10/3127593_dalmaier_vze_purvoto_zlato_v_biatlona_bulgarkite/", "text": "Германката Лаура Далмайер спечели първия старт в биатлона на олимпийските игри в Пьонгчанг. 24-годишната състезателка взе златния медал в спринта на 7.5 километра. Среброто е за Марте Олсбу от Норвегия, а чешкинята Вероника Виткова допълни почетната стълбичка. Най-добре от българките се представи Емилия Йорданова, която завърши 60-а. Тя направи само една грешка в стрелбата и остана на 2:43.8 минути зад победителката. 28-годишната биатлонистка зае последното място, даващо право на участие в следващото състезание - преследването на 10 километра в понеделник. Даниела Кадева завърши 72-а с три грешки и пасив от 3:33 минути. Десислава Стоянова е 76-а с пет пропуска в десетте си изстрела и изоставане от 3:48.1 минути. 20-годишната дебютантка Милена Тодорова свали осем мишени и се класира 84-а от 87 участнички. Далмайер, която преди година спечели пет златни медала на световното първенство в Хохфилцен, не направи нито една грешка в стрелбата и финишира за 21:06.2 минути. Тя ще потегли с голям аванс в преследването, след като изпревари с 24.2 секунди Олсбу и с 25.8 секунди Виткова. Норвежката и чехкинята сбъркаха по веднъж на стрелбището. Далмайер беше една от едва двете биатлонистки, които свалиха всичките десет мишени. Другата е рускинята Татяна Акимова, която завърши 20-а. Французойката Мари Дорен-Абер завърши четвърта на 33.1 секунди от Далмайер, а всички останали ще стартират в преследването на повече от 40 секунди след новата олимпийска шампионка в спринта. Германката спечели първия си медал от олимпийски игри. При дебюта си преди четири години в Сочи, когато беше само на 20 години, най-доброто й представяне беше 13-о място в индивидуалния старт. За Олсбу медалът също е първи от олимпийски игри, а за Виткова - втори, но първи индивидуален. В Сочи чехкинята взе сребро в смесената щафета. В неделя от 14.15 часа е първият старт при мъжете - спринта на 10 километра, в който ще участват Красимир Анев, Владимир Илиев, Антон Синапов и Димитър Герджиков. В понеделник са двете преследвания - от 12.10 ч. при жените и от 14.00 ч. при мъжете.", "date": "2018.02.10", "title": "Далмайер взе първото злато в биатлона, българките останаха извън топ 50"}
{"url": "https://www.dnevnik.bg/bulgaria/2018/02/10/3127597_putnata_agenciia_zapochva_do_mesec_proekta_za/", "text": "През март Агенция \"Пътна инфраструктура\" ще стартира обществената поръчка за избор на изпълнител на участъка Мездра – Ботевград. Общата дължина на отсечката е 33 км и е част от високоскоростния път между Видин и Ботевград, уточниха от АПИ. През втората половина на годината ще бъдат обявени процедурите за строителство и надзор на още 52 км от Видин до Ружинци. През 2018 г. ще започнат и тръжните процедури за изграждането на общо 85 км по пътя. \"Въпреки че от началото на годината досега това беше многократно заявявано, АПИ прави това уточнение по повод искания на жители от региона, които и днес блокираха участък от път Е-79 и възпрепятстваха пътуването на шофьорите\", съобщават от Пътната агенция в отговор на днешния протест на жители на Видин. Отсечката Мездра - Ботевград ще бъде с две платна с по две ленти за движение в посока.", "date": "2018.02.10", "title": "Пътната агенция започва до месец проекта за високоскоростен път от Мездра до Ботевград"}
{"url": "https://www.dnevnik.bg/sport/2018/02/10/3127596_pavel_angelov_e_37-i_ot_40_sustezateli_sled_purvite/", "text": "Българинът Павел Ангелов заема 37-ото място след първите два манша в спускането с шейни в Пьонгчанг. 26-годишният дебютант на олимпийски игри даде 37-и резултат в първия манш и 36-и във втория. В надпреварата участват 40 състезатели, а третият и четвърт манш са в неделя. Трикратният олимпийски шампион Феликс Лох поведе в класирането след първия ден с общо време 1:35.299 мин. Германецът изоставаше само с 0.022 сек. от Давид Глайршер, но след второто спускане поведе с 0.188 сек. пред австриеца. Руснакът Роман Репилов допълва челната тройка с пасив от 0.217 сек. Ангелов направи много лош първи манш, след който изоставана с почти четири секунди от лидера. Българинът се представи по-добре във второто спускане и натрупа общ пасив от 5.719 секунди от Лох. Най-близо до него са Никита Копиренко от Казахстан (+5.175 сек.) и Якуб Симонак от Словакия (+5.115 сек.). Индиецът Шива Хешван, който заема 34-ото място, има аванс от близо две секунди пред Ангелов. По-слабо от българския състезатели се представиха само Те Ан Лиен от Тайван (+8.294 сек.), Тилен Сирсе от Словения (+13.364 сек.) и Андрий Мандзий от Украйна (+16.109 сек.).", "date": "2018.02.10", "title": "Павел Ангелов е 37-и от 40 състезатели след първите два манша в шейните"}
{"url": "https://www.dnevnik.bg/sport/2018/02/10/3127600_s_golove_na_karanga_i_blanko_cska_napravi_obrat_v/", "text": "ЦСКА приключи с победа серията си от приятелски срещи преди подновяването на мачовете от Първа лига. Червените направиха обрат за 2:1 срещу \"Царско село\". Гостите поведоха с попадението на Светослав Диков в 33-ата минута. След почивката воденият от Стамен Белчев състав промени резултата и с головете на Фернандо Каранга в 52-ата и Жан Бланко в 76-ата минути спечели. ЦСКА игра без някои от основните си играчи, като Кирил Десподов и Станислав Манолев получиха почивка, а Рубен Пинто се възстановява от контузия. Всички останали влязоха в игра. Червените имаха превъзходство и създадоха много положения, но съперникът им поведе. Голът за \"Царско село\" дойде след много груба грешка на вратаря. След почивката домакините продължиха да атакуват по-опасно, но успяха да се възползват от възможностите си. ЦСКА ще гостува на \"Верея\" в първия си мач от първенството за 2018 г. следващата събота, като двубоят е от 15.00 часа.                     ", "date": "2018.02.10", "title": "С голове на Каранга и Бланко ЦСКА направи обрат в последната си контрола (видео)"}
{"url": "https://www.dnevnik.bg/sviat/2018/02/10/3127609_turski_helikopter_e_svalen_v_siriia/", "text": "Турски военен хеликоптер е свален по време на операция \"Маслинова клонка\" срещу кюрдските сили в северозападния сирийски регион Африн. Това обяви президентът на Турция Реджеп Ердоган. Той допълни, че виновните за свалянето на хеликоптера \"ще си платят тежко\". При инцидента са загинали двамата пилоти на летателната машина. Турският премиер Бинали Йълдъръм пък уточни, че все още се прави разследване за причините за падането на хеликоптера. Говорителят на сирийските кюрдски Сили за защита на народа (СЗН) Мустафа Бали заяви днес, че бойците от СЗН са свалили машината. Ако това се окаже вярно, това ще бъде първият случай, при който СЗН свалят турски летателен апарат при офанзивата в Африн. Офанзивата на турската армия \"Маслинова клонка\" стартира на 20 януари. По-рано през деня  Израел започна въздушни удари в Сирия , след като преди това свали ирански дрон, който излетял от сирийска територия. По време на операцията един от бойните самолети на Израел се разби, като единият от пилотите му е в тежко състояние.", "date": "2018.02.10", "title": "Турски хеликоптер е свален в Сирия"}
{"url": "https://www.dnevnik.bg/sport/2018/02/10/3127605_rumunecut_marius_kopil_e_purviiat_finalist_v_sofiia/", "text": "Мариус Копил е първият финалист в тенист турнира в София. Той спечели безапелационно първия полуфинал в \"Арена Армеец\" след 6:4, 6:2 срещу квалификанта от Словакия Йозеф Ковалик. 27-годишният румънец, който заема 93-ото място в световната ранглиста, имаше нужда само от 76 минути, за да стигне до първия си финал в турнирите от календара на АТП. Копил сервираше отлично, като не даде нито един шанс за пробив на Ковалик. Румънецът пласира осем аса, спечели 24 от 25-те точки при свой първи сервис и загуби едва десет от 46-те точки, които бяха разиграни в неговите подавания. Koпил реализира три пробива от шест възможности - един в първия и два във втория. Той проби още в първия гейм на мача, след което спечели с лекота всичките си подавания до края на сета. Вторият част също започна с шанс за пробив пред румънеца. Ковалик се спаси, но след това допусна два поредни пробива и изостана с 1:4. При този аванс Копил нямаше никакви проблеми да затвори мача в два сета. В опит да спечели първата си АТП титла той ще се изправи срещу победителя от двубоя между поставения под №1 Стан Вавринка и босненския квалификант Мирза Башич. Вторият полуфинал в София започва в 18.00 часа. Ковалик, който е №187 в света, приключва най-добрия турнир в професионалната си кариера с 24 520 евро и 90 точки за ранглиста. 25-годишният словак, който записа пет поредни победи в София, стартирайки от квалификациите, ще се придвижи до №147.", "date": "2018.02.10", "title": "Румънецът Мариус Копил е първият финалист в София"}
{"url": "https://www.dnevnik.bg/sport/2018/02/10/3127616_totnum_propusna_da_razgromi_arsenal_v_nai-poseteniia/", "text": "Тотнъм\" е новият господар на Северен Лондон, след като победи с 1:0 регионалния си съперник \"Арсенал\". \"Шпорите\" напълно заслужава успеха в 195-ото дерби между двата тима, като пропуснаха да спечелят с много по-убедитлен резултат. Хари Кейн  отбеляза единственото попадение на \"Уембли\" в началото на втората част. Звездата на \"шпорите\" се разписа за седми път в седем мача срещу \"Арсенал\". Кейн вече е вторият най-резултатен футболист в дербито на Северен Лондон, като повече голове от него има единствено Еманюел Адебайор, играл и за двата тима – 8. С победата си \"Тотнъм\" излезе трети в класирането с 52 точки, с една точка пред \"Ливърпул\", който е и с мач по-малко. \"Шпорите\" са непобедени в девет шампионатни мача. Двубоят на \"Уембли\" постави рекорд по посещаемост в историята на Висшата лига. На дербито присъстваха 83 222 души, с 1244 зрители повече от  домакинството на \"Тотнъм\" на \"Манчестър юнайтед\"  преди десет дни. Първата част премина в надглъгване между двата отбора като нито един от тях не можа да вземе категорично предимство. Венгер опита да доминира над \"шпорите\" с трима играчи в центъра на терена – Джака, Уилшър и изненадата Мохамед Елнени, а Месут Йозил беше изнесен на дясното крило. Германецът обаче се изгуби и играеше много малко с топката. \"Артилеристите\" имаха големи проблеми с Хари Кейн, който се движеше доста и държеше централните защитници под напрежение. За сметка на това \"Арсенал\" нетипично разчиташе на дълги подавания и контраатаки, но често последният пас беше неточен. В 26-ата минута централният нападател на \"Тотнъм\" като по чудо не се разписа след удар с глава. Той се измъкна от засадата, но скочи прекалено рано и прати топката над вратата. За първите 45 минути \"Арсенал\" не успя да отправи нито един точен удар и на Юго Лорис не му се налагаше да прави спасявания. Второто полувреме започна прекрасно за домакините, които откриха резултата само четири минути след подновяването на играта. Бен Дейвис получи пространство отляво, напредна и центрира отлично, а Кейн се извиси във въздуха над Косчелни, за да прати топката неспасяемо в мрежата на Чех – 1:0. Голът на Кейн беше спорен, тъй като нападателят се подпря с ръце на раменете на капитана на \"Арсенал\". Английската телевизия, която излъчи срещата BT Sport обаче включи бившия съдия Греъм Пол, който изказа мнение, че нарушение на англичанина няма. Попадението на Кейн разклати самочувствието на отбраната в червено и бяло, и доведе до още опасности. Буквално секунди, след като откри резултата нападателят беше близо до втори гол след нов изстрел с глава. Докато Косчелни и Мустафи се чудеха кой от тях трябва да го пази Кейн стреля на сантиметри от страничния стълб. Още минута по-късно Петър Чех спаси \"Арсенал\" след нов удар от воле на Кейн, който за пореден път беше забравен от защитата на \"артилеристите\". След това чешкият вратар отрази и опасен удар на Кристиан Ериксен от фаул. \"Арсенал\" трудно се съвзе от натиска на \"шпорите\" и в 67-ата минута отправи първия си точен удар. Джак Уилшър стреля от границата на наказателното поле, но Лорис беше на мястото си и спаси. Ударът на Уилшър и двойната смяна, при която на терена се появиха Александър Лаказет и Алекс Иуоби не доведе до нищо освен втора вълна от натиска на \"Тотнъм\". Домакините бяха отборът, който диктуваше случващото се на терена и пропуснаха невероятни положения. Освен гола си Кейн имаше два отлични шанса да вкара, а резервата Ерик Ламела също не успя да удвои аванса на своя отбор. Най-добрият шанс за \"артилеристите\" дойде едва в 93-ата минута, когато Александър Лаказет се откъсна от защитата и остана очи в очи с Лорис, но стреля покрай вратата. \"Арсенал\" остава шести в класирането с 45 точки. \"Артилеристите\" загубиха за трети път в последните си пет срещи и вече са с 36 получени гола, което прави защитата на Арсен Венгер десетата най-слаба във Висшата лига. \"Артилеристите\" са на шест точки зад четвъртия \"Ливърпул\" и седем зад регионалния си съперник. \"Арсенал\" е в серия от 16 поредни срещи като гост на тимове от Топ 6 на Висшата лига, в които няма победа.", "date": "2018.02.10", "title": "\"Тотнъм\" пропусна да разгроми \"Арсенал\" в най-посетения мач във Висшата лига"}
{"url": "https://www.dnevnik.bg/sport/2018/02/10/3127612_snimka_na_denia_obedineniiat_koreiski_otbor_v_hokeia/", "text": "Обединеният хокеен отбор на Южна и Северна Корея загуби с 0:8 от Швейцария в първия си мач от женския олимпийски турнир.", "date": "2018.02.10", "title": "Снимка на деня: Обединеният корейски отбор в хокея започна с разгромна загуба в Пьонгчанг"}
{"url": "https://www.dnevnik.bg/photos/2018/02/10/3127623_snimka_na_denia_zapochna_karnavalut_v_rio/", "text": "Популярният карнавал в Рио де Жанейро започна с малки по мащаб и пищност квартални партита в целия град.", "date": "2018.02.10", "title": "Снимка на деня: Започна карнавалът в Рио"}
{"url": "https://www.dnevnik.bg/bulgaria/2018/02/10/3127620_koshlukov_pokazal_sreden_prust_pod_afekt_smiata_shefut/", "text": "Емил Кошлуков е показал среден пръст в предаването си, тъй като бил силно афектиран. Това предположение направи пред \"Дневник\" Уляна Пръмова, която  оглави  преди броени дни отдела \"Новини и актуални предавания\" в БНТ. Под нейна шапка е и предаването на Емил Кошлуков \"Още от деня\", в което  той показа неприличния жест в петък вечер . Тя допълни, че ще проведе разговор с Кошлуков по този въпрос. \"Не одобрявам показване на среден пръст в ефира, на която и да е телевизия. Не смятам, че е редно подобно поведение, но не мога да го контролирам, защото става дума за живо предаване\", каза още Пръмова, която уточни, че не е гледала предаването. Програмният директор на БНТ1 Кошлуков отправи въпроса \"Този знак ще се прави ли така отпред\", зададен към единия от гостите в студиото - Борислав Сандов от \"Зелените\". Кошлуков имаше предвид поредния протест за спасяване на Пирин от четвъртък вечер, който стигна и до БНТ, където беше поискана и неговата оставка. Пръмова предположи, че Кошлуков е бил толкова афектиран, колкото са били колегите-журналисти, отразявали протеста пред БНТ, където трябвало да понасят обиди и ругатни. Тя подчерта, че застава зад колегите си и напълно ги подкрепя в протестната им декларация, която те разпространиха вчера.  Пръмова посочи още, че Кошлуков е програмен директор на телевизията и по тази причина тя не му е шеф и не е в позиция да го санкционира. В отговор на въпрос, Уляна Пръмова потвърди, че все пак той води предаването си като журналист, а не като ръководещ телевизията, и е редно да спазва журналистическата етика. По думите й Емил Кошлуков трябва да прецени как ще реагира и дали ще се извини за поведението си на зрителите на обществената телевизия, а дали ще има санкции спрямо него било тема на следващ разговор.  \"Прекалено много се фокусира общественото мнение върху поста на Емил Кошлуков в БНТ,\" каза още Пръмова, според която има други по-важни обществени теми и проблеми.  Запитана дали ще има официална позиция на БНТ по случая, тя пренасочи въпроса към Константин Каменаров като генерален директор на медията. \"Дневник\" не успя да се свърже с пиар отдела на телевизията, но отправи писмено запитването по темата. ", "date": "2018.02.10", "title": "Кошлуков показал среден пръст под афект, смята шефът на новините в БНТ Уляна Пръмова"}
{"url": "https://www.dnevnik.bg/sport/2018/02/10/3127619_vladimir_zografski_prenapisa_istoriiata_na_bulgarskite/", "text": "Владимир Зографски записа най-доброто класиране в ски скоковете на олимпийски игри в историята на България. 24-годишният състезател от Самоков се класира 14-и на малката шанца в Пьонгчанг. Досегашното най-добро българско постижение в ски скоковете беше 19-ото място на Владимир Брейчев от игрите в Сараево през 1984 г. Германецът Андреас Велингер спечели златния медал на малката шанца в Пьонгчанг. Среброто и бронзът останаха за Норвегия след второ място на Йохан Андре Форфнанг и трето на Роберт Йохансон. Двукратният олимпийски шампион от Сочи 2014 Камил Стох завърши четвърти. Състезанието се проведе при ниски температури и много тежки условия. Силен вятър доведе до постоянни забавяния на старта, промени на стартовите позиции и дълго чакане за състезателите. Финалният кръг на надпреварата дори беше забавен заради неблагоприятното време. Зографски, който загатна за добрата си форма със 17-о място в квалификациите, завърши основната фаза на състезанието с общ сбор от 226.5 точки. Българинът завърши 23-и в първия кръг със скок от 101.5 метра и 106.8 точки. Това му осигури място във финалния кръг, за който се класираха 30 от 50-те участници днес. Зографски се представи страхотно в последния си скок, като преодоля 108.5 метра. Световният шампион за младежи от 2011 г. събра 119.7 точки и постигна осмия най-добър резултат във финалния кръг. Велингер беше пети след първия кръг, но направи отличен последен скок. Германецът скочи 113.5 метра при страхотни оценки за стил - две от 19.5 и една от 19. Той спечели убедително, след като завърши с общ сбор от 259.3 точки. Велингер изпревари Форфанг с 8.2 точки. Йохансон завърши с 249.7 точки и успя да се пребори за бронзовия медал със Стох. Полякът, който беше фаворит за златото, остана само на 0.4 точки от почетната стълбичка. Друг поляк - Стефан Хула, не успя да задържи лидерската си позиция от първия кръг. Той финишира пети с 248.8 точки. Велингер спечели първия си индивидуален медал от олимпийски игри и второ злато след отборното състезание в Сочи преди четири години. Форфанг и Йохансон завоюваха първите си олимпийски отличия. Ски скачачите ще имат още едно индивидуално състезание в Пьонгчанг - на голямата шанца. Квалификациите са на 16 февруари, а основната фаза - на 17 февруари.", "date": "2018.02.10", "title": "Владимир Зографски пренаписа историята на българските ски скокове с 14-o място в Пьонгчанг"}
{"url": "https://www.dnevnik.bg/bulgaria/2018/02/10/3127413_koshlukov_pokaza_sreden_prust_v_predavaneto_si_v_bnt/", "text": "Програмният директор на БНТ 1 Емил Колшуков показа среден пръст във воденото от него предаване \" Още от деня\" в петък вечер. Директорът демонстрира неприличния жест на два пъти с въпроса \"Този знак ще се прави ли така отпред\", зададен към единия от гостите в студиото - Борислав Сандов от \"Зелените\". Кошлуков имаше предвид поредния протест за спасяване на Пирин от четвъртък вечер, който стигна и до БНТ, където беше поискана и неговата оставка. В началото на разговора със Сандов и Нона Караджова (бивш министър на околната среда в кабинета \"Борисов\", представена като експерт) програмният директор прочете декларация на журналистите от \"По света и унас\", които протестират срещу отношението, което са получили от участници в протеста. В излъчено на два пъти видео от протеста - цензурирано с оглед на добрите нрави, по думите на водещия, се вижда, че един от участниците държи листовка с неприличния знак, чуват се и нецензурни призиви. Кошлуков потърси сметка на Сандов за поведението на протестиращите. Съпредседателят на \"Зелените\" обясни, че не носи отговорност за действията на неидентифицирани участници и допусна, че става дума за провокация. Още в началото Кошлуков попита \"Г-н Сандов, добър вечер от лекето Кошлуков. Как се чувствате в студиото на леке?\", води спор как е отразявана темата Пирин в БНТ и кои точто са протестиращите, а накрая настояваше Сандов да каже дали е доволен от участието си. Нецензурният жест на програмния директор в най-гледаното време е прецедент за живо предаване с участие на ръководител в националната телевизия. Случаят съвпадна по време с  груб и вулгарен език  в политическо обръщение на Националния фронт за спасение на България, подписано и от вицепремиера и лидер на партията Валери Симеонов по адрес на евродепутат, от който правителството се наложи да се разграничи.", "date": "2018.02.10", "title": "Кошлуков показа среден пръст в предаването си в БНТ"}
{"url": "https://www.dnevnik.bg/sport/2018/02/10/3127362_bulgarite_v_pyongchang_dnes_olimpiiskiiat_polet_na/", "text": "Шестима българи ще участва в първия състезателен ден на олимпийските игри в Пьонгчанг. Владимир Зографски ще се бори за влизане в топ 30 в ски скоковете на малка шанца, четири биатлонистки ще участват в първия старт в биатлона, а Павел Ангелов ще направи първите си два манша в спускането с шейни. В своя дебют на олимпийските игри Ангелов ще стартира пръв от българите. Toй ще е един от 40-те участници в спускането с шейни. Първият манш започва в 12.10 часа българско време. Веднага след него е вторият манш, а третият и четвъртият са в неделя. През този сезон Ангелов записа седем влизания в топ 30 в стартовете от Световната купа, като най-добрият му резултат беше 22-о място в Лилехамер. На европейското първенство в Сигулда българинът се класира 28-и. В 13.15 часа българско време започва първото състезания в биатлона - дамският спринт на 7.5 километра. В него ще участват Десислава Стоянова, Емилия Йорданова, Даниела Кадева и 20-годината дебютантка на олимпийския игри Милена Тодорова. През този сезон нито една от българките няма точка за Световната купа. С най-големите шансове да попадне сред първите 60 и да се класира за преследването в понеделник е Йорданова, чийто най-добър резултат през сезона е 43-о място. Върховото класиране на Стоянова е 67-о място, а на Кадева - 80-о. Tодорова все още няма стартове за Световната купа. В 14.35 часа започва основната фаза на състезанието в ски скоковете на малка шанца. В четвъртък Зографски, който участва за втори път на олимпийски игри, преодоля квалификациите с много силен резултат - 17-о място. Той направи скок от 98.5 метра, получи високи оценки за стил и събра 118.8 точки. За основната фаза на състезанието, се класираха 50 скачачи, включително първите десет в генералното класиране за Световната купа. Най-добър резултат в квалификациите постигна германецът Андреас Велингер. Той събра 133.5 точки след скок от 103 метра. Двукратният олимпийски шампион от Сочи 2014 Камил Стох завърши втори, след като преодоля 104 метра, но заради по-благоприятния вятър завърши със 131.7 точки.", "date": "2018.02.10", "title": "Българите в Пьонгчанг днес: Олимпийският полет на Зографски и първият старт в биатлона"}
{"url": "https://www.dnevnik.bg/sviat/2018/02/10/3125424_na_opashka_za_voda_-_keiptaun_e_izpraven_pred/", "text": "Освен ако не се случи някакво чудо, Кейптаун, известна туристическа дестинация и второ по големина икономическо средище в Южна Африка, ще остане без питейна вода до няколко седмици, пише \"Ройтерс\". Положението е бедствено. Населението на Кейптаун, което наброява над 4 милиона души, бе инструктирано да намали дневните ограничения от 87 литра до 50 литра на човек. Хората в града вече се редят на опашки с туби и шишета и оставят тоалетните си непочистени, а виден местен политик нарече мръсната коса символ на ситуацията. Ако водата спре, Кейптаун ще стане първият голям град, в който чешмите буквално са пресъхнали. Липсата на вода е резултат от продължилата три години суша, която изпразни градските язовири. Зимният дъждовен сезон в града е от май до август. Експерти първоначално заявиха, че \"Денят нула\" (в който нивата на язовирите ще паднат под 13.5%, което ще наложи спиране на водоподаването) ще бъде около 16 април. Датата след това бе отложена до средата на май. На опашка През седмицата стотици жители на Кейптаун бяха принудени да се редят на опашка през нощта, за да се сдобият с вода. Работещите в селскостопанския сектор също трябва да намалят потреблението на вода заради строгите ограничения. Тази седмица нивата на язовирите в провинция Западен Кейп намаляха до 23.7% от 24.5% спрямо предишната седмица и от 36.5% преди година. Сушата в Кейптаун е част от по-широкия проблем с климатичните промени в страната, включително в провинция Източен Кейп, където няколко града също бяха изправени пред недостиг на вода. \"Мисля, че ще настане хаос\", казва един от чакащите на опашката мъже, където хората се редят, за да си налеят вода от извор в предградието Нюлендс. \"Надявам се \"Денят нула\" никога да не дойде\", казва той, като допълва, че скоро хората ще разберат, че водата е по-ценна от петрола. Градската управа преди изпробва система за събиране на вода на футболно игрище и обяви, че ще разположи 200 подобни пункта в града. Хората ще се редят на опашки между метални огради под погледа на армията и полицията, докато чакат да напълнят тубите си. Заради опасността от разпространение на болести властите в града предупредиха хората да не пият вода от несигурни източници. Опасност и на други места Според компанията за пазарни изследвания \"Делойт\" (Deloitte) африканските градове се нуждаят от по-добър план и инвестиции в инфраструктура. \"Кейптаун няма да бъде единственият град на континента, който ще страда от значителен недостиг на вода\", коментира експертът по инфраструктура в компанията Жан-Пиер Лабушан. Според него засилената селска и градска миграция е затруднила доброто планиране и разширяването на инфраструктурата в много африкански градове достатъчно бързо, за да отговорят на растящия брой хора. Освен това градове като Найроби в Кения и Акра в Гана многократно са страдали от дефицит на вода, след като водохранилищата са спадали до критични нива през сухия сезон. \"Водната система на Найроби е планирана за население от около половин милион души, но сега то е над 4 милиона\", коментира Джон Понсънби, асоцииран директор по инфраструктурата в \"Делойт\". По думите му \"част от проблема с водата е, че трябва да се мисли с години напред... Трябва да можете да се справите с промените в климата\".", "date": "2018.02.10", "title": "На опашка за вода - Кейптаун е изправен пред най-голямата суша от 100 години насам"}
{"url": "https://www.dnevnik.bg/bulgaria/2018/02/10/3124385_zapoviadaite_na_vitosha_no_sled_remonta/", "text": "\"Аз съм тук, за да ви заявя от името на коалиционното правителство на ГЕРБ и \"Обединени патриоти\", че времето на големите обещания свърши. Времето на големите приказки свърши. Дойде времето на действия\". Това е част от изказването на вицепремиера Валери Симеонов, когато  той присъстваше на януарския протест  в защита на поправките на плана за управление на Пирин, с които се разрешава строителство в 48% от планината.  Решението правителството взе  на заседание в малкото работни дни между Коледа и Нова година. Протестите срещу плановете за застрояване на Пирин отново извадиха на повърхността темата за състоянието на Витоша, защото в управлението на собственика на съоръженията и концесионера на Банско  участва един и същ човек . Участници в демонстрациите изразиха хипотезата, че нарочно не се инвестира на Витоша, за да се тласкат скиорите към курортния град. Симеонов заяви след решението на кабинета и че след Пирин правителството ще търси решение на \"казуса с Витоша\". Целта на властта била да реши \"тежките проблеми, свързани със зверските ограничения за развитието на планинския туризъм\". Така България щяла да привлича \"стотици милиони туристи\". Планове за развитие кабинетът  залага и в още 13 ски зони  в нова стратегия за туризма, оповестена наскоро.  \"Зверските\" ограничения От събитията след взимането на правителственото решение стана очевидно, че целият кабинет, от чието име говори Валери Симеонов, \"Витоша ски\" (собственик на съоръженията на Витоша ) и дирекцията, която управлява парка, споделят едно и също мнение - планината е за основен ремонт. Лифтовете и влековете в планината няма да работят, хижите няма да бъдат възстановени, няма да има пречиствателни станции и водопреносна мрежа, докато не се приеме нов план. Според трите страни сегашният план не позволява нищо, а според Симеонов той е част от \"зверските ограничения\". В отговори до \"Дневник\" ръководителят на парка Снежина Попова казва, че новият план, който е изработен, но не е известно кога ще бъде приет, цели да облекчи \"изключително ограничителните режими\" от сегашния план, \"който не разрешаваше никакво развитие на съоръженията за ски спорт - основна причина за сегашното им състояние\". Рестриктивното в този план е, че изрично не допуска изграждането на нови лифтове, писти и увеличаването на легловата база. Въвежда обаче задължението за подмяна на старите съоръжения. Планът допуска в обхвата на ски пистите, пътищата и плановете съоръженията да се поддържат. \"Насърчава се възстановяването на въжена линия Княжево - Копитото\", се казва още в действащия план. В горската част се допуска изграждането и поставянето на съоръжения и инфраструктура за пешеходен туризъм - беседки, заслони, чешми, заслони, лежанки. Насърчава се и обособяване на зона за екстремни ски и сноуборд в северната част на местността Капакливец в рамките на съществуващата там ски зона. Обособяване на ски зона за обучение край център \"Алеко\". В зоната на самия \"Алеко\" се насърчава реконструкцията и модернизацията на сградите, поставяне на преместваеми обекти за бързо хранене и 5 ски училища. Легловата база не може да се увеличава.  Някъде в бъдещето През 2015 г. планът за Витоша трябваше да бъде актуализиран и до 2024 г. природният парк да се управлява според неговите предписания. Днес, почти 3 години по-късно, процедурата все още върви, като никой не може да каже кога точно ще приключи - дали ще е тази година или през следващата. Планът очаква произнасянето на Министерството на околната среда и водите (подробности четете в следващ текст). Същевременно дирекцията, която управлява парка и в която е създаден планът, няма еднозначен отговор на един от най-важните въпроси - дали актуализацията предвижда разширяване на зоната, в която ще бъде разрешено строителството или не. \"Новият план предвижда нови зони на защитената територия и облекчаване на изключително ограничителните режими, въведени със стария план на парка, който не разрешаваше никакво развитие на съоръженията за ски спорт - основна причина за сегашното им състояние\", пише дирекцията в отговор до \"Дневник\". Междувременно министърът на околната среда  обмисля вариант да бъдат направени други промени  в действащия план, ако скоро не се приеме актуализираният. Дали такъв ход ще следва познатия сценарий - бързо, без дискусия, без екологична оценка, предстои да се види. Два от четири Лифтовете с начални станции близо до града са четири - Драгалевски, Симеоновски, Романски и Княжевски. От тях работят само първите два и то само в събота и неделя като кабинковият през ски сезона работи всеки ден. И четирите са собственост на дружеството \"Витоша ски\". Княжевският лифт не работи от 1995 г., или 12 години преди дружеството да го придобие в приватизацията в края на 2007 г. на \"Въжени линии\". В действащия от 2005 г. и досега план за управление на Витоша е записано, че той може да бъде възстановяван. Същото важи и за Романския. Такива стъпки досега обаче не са предприемани.  Известната досега теза на дружеството, изразена писмено , е, че както действащият план, така и останалото законодателство пречат на инвестиционните намерения на компанията. \"Дневник\" прави опит да осъществи контакт с представител на \"Витоша ски\" за подробен разговор по темата. С работещите два лифта през последните години имаше инциденти, дори с паднали хора. Проверките започнаха и приключиха, но не откриха виновни.  \"Витоша ски\" и друго дружество със същия собственик - \"Алеко спорт 99\", са собственици и на 6 влека, четири от които също не работят. Министерството на младежта и спорта е собственик на влек \"Заек\", чийто стълб се счупи преди 9 години. Оттогава министър Красен Кралев на няколко пъти откри ски сезона на Витоша, но ръководеното от него ведомство не е отпускало пари за ремонт. Така от 11 общо влека на Витоша според информацията в плана за управление само 5 са действащи.  Стотици милиони... чакат на спирката Обичайната гледка е през почивните дни спирките на автобус 63 в \"Бояна\" да са изпълнени с десетки чакащи. Когато превозното средство дойде, между хората започват скандали кой да се качи и кой да остане за следващия, защото в този автобус няма място. Причината е в това, че линия 63 е единствената, която води до сравнително по-висока точка в планината - Златните мостове. Тази спирка обаче се открива само през почивните дни. Битка за хващане на автобуса има и по линията от кв. \"Хладилника\", която стига до хотел \"Морени\", малко под база \"Алеко\".  Други автобуси, които се движат в ниските части на планината, са 64 (от Центъра по хигиена до Драгалевци), 66 (от софийския зоопарк до хотел \"Морени\"), 67 (От Семинарията до центъра на квартал Симеоново), 98 (от зоопарка до село Железница), 123, който свързва спирките на Онкологията и тази при Симеоновския лифт. В плах опит да реши проблема с транспорта Столичната общината пусна още един автобус по линия 66. Няколко дни по-късно  к оли задръстиха пътя до Златните мостове . Линиите, които не водят до населени места, работят само през уикенда.  Недоброто обезпечаване с градски транспорт е причина голяма част от желаещите да посетят Витоша да пътуват с автомобили. Резултатът обаче е задръствания - първо на паркинга на станцията на Симеоновския лифт, по пътя към \"Алеко\" и на малкия паркинг там, който изобщо не може да побере желаещите.  За да въведе някакъв ред, общината е въвела забрана за качването с автомобили между 10 и 15 часа. Това обаче не решава въпроса с наплива от автомобили, които паркират където намерят отстрани на пътя. Кабинковият лифт за много семейства не е и решение заради цената, която трябва да се плати за паркинг, а след това и за превоз с него. Малкото автобуси пък се движат на дълги интервали, побират малко хора и често са в окаяно техническо състояние.  Пешеходците, които искат да стигнат до Витоша, имат един сериозен проблем - Околовръстното шосе, което разделя града и планината. Най-лесните начини са през Княжево и \"Бояна\". Първият вариант обаче изключва тези, които биха искали да карат ски или сноуборд, защото Княжевският лифт не работи от 23 години. Пешеходното пътуване до пистите през \"Бояна\" пък е обвързано с ползването на градски транспорт и чакането по спирки с краен неясен успех.", "date": "2018.02.10", "title": "Заповядайте на Витоша, но след ремонта"}
{"url": "https://www.dnevnik.bg/intervju/2018/02/10/3126946_advokat_aleksandur_kashumov_zakonut_na_peevski_e_ataka/", "text": "- Допускам, че появата на този законопроект е свързано с представянето на Бялата книга на свободата на медиите, която излезе в началото на годината. Тя е общ продукт, зад който застана Съюза на издателите и в която бяха посочени множество проблеми. Тези проблеми са реални и го потвърждавам и като председател дълги години на комисията по журналистическа етика. За мен се оказва, че всъщност инициаторът на този законопроект споделя съществуването на тези проблеми, но същевременно, съвсем естествено, след като той и неговите медии са посочени като източник на тези проблеми, очевидно е възникнала някаква идея в тази парламентарна партия ДПС да се измие образа на тези медии. И да се посочи, че проблемите не идват там, откъдето са посочени в Бялата книга. Впоследствие тази идея е изкристализирала в един откровен опит да бъдат атакувани медиите, които критикуват правителството и спазват етичните стандарти. Те са припознавани и са конкуренти в търговския смисъл и следователно се е поставила задачата да бъдат атакувани, под благовидния предлог, че се увеличава прозрачността на собствеността на медиите. - Трябва да кажем първо, че 2010 година се създаде законодателство за прозрачност на медийната собственост като остана допълнителна задача електронните медии също да бъдат приобщени. Тогава те се пропуснаха. Това изменение обаче трябва да бъде в закона за радио и телевизията, не може да бъде в закона за депозиране на печатни издания. И това може да бъде осъзнато и от човек, който не е юрист. Що се отнася до идеята да бъдат обхванати интернет медиите, написана на коляно, тя е много проблематична. Такива случайни инцидентни идеи винаги са опасни, защото всяко законодателстване относно медии, лесно се превръща в цензура. Изборният кодекс не е годен документ, от който да се извличат понятия като медийни услуги. Смисълът на регулацията в този кодекс е да бъде осигурена честността на изборите, свободата на словото и равният старт на всички в изборите. Т.е. това е една инцидентна уредба за целите на честните избори и няма нищо общо с регламентирането на медиите и тяхната собственост и крайно неудачно се ползва. Интернетът по дефициния е свободно пространство. В практиката на Европейския съд в Люксембург, ползването на интернет се ползва със защита на свободата на словото в интернет, защита на личните данни в интернет и право на анонимност. В светлината на тези принципи е много трудна задача да се регулират интернет медиите и тя е осъществима само в държави като Русия и Китай. Възникват много въпроси - какво означава интернет медия? Аз също се дразня, че не виждам редакторски карета в интернет базирани медии, но същевременно трябва ли да караме отделния блогър да се регистрира. Виждаме, че американският президент, самият той е медиа чрез туитър. Това може да стане утре с българския президент или министър председател. Т.е. това е една много сложна задача, която е поставена по един много елементарен начин и това, ако бъде задвижено, ще доведе до проблеми. - Свеждането на финансиране до някакви безвъзмездни сделки. Ние трябва да говорим за доходите на медиите, защото те са в по-голямата си част търговски дружества, се основават на различни видове сделки. Едни са възмездни, други безвъзмездни - може да разграничим реклама, спонсорство, дарение, финансиране, други видове услуги, които се продават, кредити. Може извън юридическата терминология да кажем поръчки, защото спокойно може да определим, че има такива статии в определени медии. Възниква въпросът защо всичко това не е включено в изискването за прозрачност на доходите, след като искаме всичко да е прозрачно. Моето лично виждане е че прекалено осветляване на доходите на едни търговски дружества, винаги е проблем. Това е свързано със свободната конкуренция, което е един основен принцип на демократичните държави, на пазарните икономики и на Европейския съюз. Точно тези финансирания, които се коментират в проекта, са най-прозрачните в България, защото в тях винаги има задължение от финансиращата организация да бъде посочено по каква програма са отпуснати средства. Не е същото положението при поръчковите публикации, при които се клеветят критиците на управлението. Също така трябва да бъдат публични договорите, с които българските министерства разпределят парите на българския и европейския данъкоплатец за същите тези медии, известни с клеветническите си кампании. Това което аз смятам, че липсва и натам трябва да се насочат усилията, е фокусиране върху осветляване на финансирането от страна на държавните институции към медиите. Тези договори трябва да бъдат публични в интернет, както са всички договори по обществени поръчки вече. - Проблемът, който най-силно изпъква е за почтеността на българския законодател. Която почтеност в това Народно събрание падна под всякакви стандарти. Как така ти си позволяваш да внасяш абсолютно открито, без никакъв опит за прикриване законопроект, с който твърдиш, че атакуваш конкуренцията? Няма никакво значение как той нарича тази конкуренция – грантаджийски медии или по друг начин. Това не трябва да се позволява. Не говоря персонално за Пеевски, съвносителите или за тази партия. Аз говоря за това, на което ние сме свидетели в този парламент – непрозрачни законодателни инициативи, липса на обществено обсъждане, дори на знание, че трябва да има такова, липса на спазване на елементарни правила, че се действа в обществен, а не на частен интерес.", "date": "2018.02.10", "title": "Адвокат Александър Кашъмов: Законът на Пеевски е атака срещу медиите, критични към властта"}
{"url": "https://www.dnevnik.bg/bulgaria/2018/02/10/3122395_dnes_e_zadushnica_predi_velikdenskiia_post/", "text": "Днес е Задушница преди Великия пост. Съботният ден срещу Неделя Месопустна (Месни Заговезни) е отреден за почит на мъртвите. На Задушница се посещават гробовете на починали близки. За помена се приготвя коливо - варено, подсладено жито. Българската традиция включва и хляб и вино. В по-ново време се прибавят дребни сладки и соленки. Поменът се прави на гроба, в църква или у дома. Обикновено на гроба свещениците извършват парастас, защото е по-кратък от панихидата. Тя е по-пространният молебен за упокоение на душите и включва повече молитви, както и четения от Евангелието и апостолски текст. Утре е Месни Заговезни, след което започва големият Великденски пост.", "date": "2018.02.10", "title": "Днес е Задушница преди Великденския пост"}
{"url": "https://www.dnevnik.bg/sviat/2018/02/10/3127128_zashto_novite_lichni_karti_v_afganistan_razpaliha/", "text": "План на стойност милиони долари за издаването на електронни документи за самоличност преди следващите избори в Афганистан предизвика разгорещени дебати и етнически вражди, които повишиха политическото напрежение тъкмо когато страната е изправена пред засилена кампания на талибаните.  Спорът е за това как националността ще бъде обозначена в новите лични карти, като водещи фигури от някои етнически групи отхвърлиха термина \"афганец\". Спорът показва колко трудно е да се постигне съгласие за каквото и да било в многообразната, разделена на фракции страна и съвпада с период, когато президентът пущун Ашраф Гани е в конфликт с влиятелния губернатор на северна провинция - етнически таджик.  Политици от главната етническа група в Афганистан - пущуните, твърдят, че националностите трябва да бъдат записани като \"афгански\". Но това е термин, който в миналото е бил използван за обозначаване на пущуните и затова представителите на другите етнически групи са против употребата му. \"Нашата етническа принадлежност е нашата самоличност и всяка лична карта с името \"афганец\" в нея никога няма да бъде приемлива за нас. Не може да има компромис\", отсече депутатът таджик Фархад Седики. \"Бихме предпочели на личните карти да пише \"Ислямска република Афганистан\" и това покрива всичко\", заяви той.  Президентът Гани отложи издаването на картите и призова за намирането на решение. Страстите обаче са горещи и няколкото заседания на парламента, свикани, за да обсъдят въпроса през последните седмици, приключиха с размяна на обиди и заплахи. \"До последната капка кръв\" Депутатът пущун Сахеб Хан предупреди парламента, че ще се бори до смърт с всеки, който не приеме думата \"афганец\" в личните карти. \"Ще защищавам до последната си капка кръв моята самоличност, която е \"афганец\", и тя трябва да бъде включена в документа\", каза той пред \"Ройтерс\". Спорът предизвика няколко протеста на пущуни в Кабул, които призоваха правителството да не се огъва пред исканията на други групи.  В Афганистан не е правено преброяване на населението от десетилетия и оценките за числеността на различните групи са спорни. Пущуни и таджики са двете основни с по-малобройни групи на хазари, узбеки и др. Депутатът хазар Мохамад Акбари смята, че употребата на думата \"афганец\" е несправедливо натрапвана на непущуните. \"Тази страна е на всички нас, не само на пущуните\", каза Акбари за \"Ройтерс\".  Миналата година Гани издаде указ за законодателни поправки, предвиждащи включването на националност, етническа принадлежност и религия в личните карти, но парламентът го отхвърли. Различни поправки са предлагани оттогава, но безизходицата продължава.  Пущуни и таджики Бившите крале на Афганистан са пущуни, както и предшественикът на Гани Хамид Карзай. Таджики се издигаха до влиятелни позиции в правителството, въоръжените сили и службите за сигурност след свалянето от власт през 2001 г. на талибаните, които бяха предимно пущуни. Сегашното правителство е плод на постигнато с посредничеството на САЩ споразумение за подялба на властта след спорни избори през 2014 г., когато и Гани, и главният му съперник Абдула Абдула, опиращ се на подкрепата на таджиките, претендираха за победата на фона на взаимни обвинения в измама.  Сделката хронично страда от спорове, включително заради назначения по етнически признак. Конфликтът между пущуна Гани и губернатора на провинция Балх - таджика Ата Мохамад Нур, който се противопостави на опитите да бъде сменен, заплашва да дестабилизира администрацията и поражда опасения, че правителството може да се опита да употреби сила, за да излезе от задънената улица. Тези страхове съживяват спомените за гражданската война през 90-те, която се водеше главно на етническа основа и в която бяха убити над 100 хиляди души. Гани е подложен и на натиск да подобри сигурността, след като  талибанска бомба  уби 103 човека в Кабул седмица след  нападението срещу хотел , което взе около 30 жертви. Личните карти (е-Тазкира) са смятани за важна стъпка за избягване на измами в забавените парламентарни избори, които трябва да са през тази година, а догодина трябва да има президентски избори. /БТА", "date": "2018.02.10", "title": "Защо новите лични карти в Афганистан разпалиха напрежението"}
{"url": "https://www.dnevnik.bg/photos/2018/02/10/3127086_fotogaleriia_ekshun_djadji_i_afrikanski_peizaji_v/", "text": "Филмът \"Черната пантера\" тръгва по кината в САЩ днес с очаквания за боксофис дебют от над 150 млн. долара. Най-новият филм по комиксите на \"Марвел\" е и първият, посветен на чернокож супергерой и с предимно чернокож състав - носителите на \"Оскар\" Лупита Ньонго и Форест Уитакър измежду други. Но според   не става дума само за повърхностна политическа коректност, екшън и суперджаджи (каквито има), а и завладяваща история, взела предвид историята на африканския континент.", "date": "2018.02.10", "title": "Фотогалерия: Екшън, джаджи и африкански пейзажи в \"Черната пантера\""}
{"url": "https://www.dnevnik.bg/sviat/2018/02/10/3127371_franciia_tursi_investicii_ot_obedinenite_arabski/", "text": "Френският премиер Едуар Филип ще търси суверенни фондове в Обединените арабски емирства за инвестиции във Франция по време на посещението си в Абу Даби и Дубай тази събота и неделя, съобщава агенция \"Ройтерс\". Правителството на бившия инвестиционен банкер Еманюел Макрон намали корпоративния данък и облекчи регулациите на пазара на труда в опит да увеличи растежа и да възстанови образа на Франция пред инвеститорите. През ноември по време на посещението на Макрон в Абу Даби бе сключено споразумение за инвестиции във Франция на стойност до 1 млрд. евро, но без определен срок. Част от плана бе финансиране за стартиращи фирми и развити технологични компании. Филип ще се срещне с инвеститори в Абу Дабу днес, а след това заминава на World Government Summit в Дубай.", "date": "2018.02.10", "title": "Франция търси инвестиции от Обединените арабски емирства"}
{"url": "https://www.dnevnik.bg/sport/2018/02/10/3127467_kostadinova_obiavi_bulgarite_v_pyongchang_za/", "text": "Председателят на Българския олимпийски комитет (БОК) Стефка Костадинова се срещна днес с българските спортисти в Пьонгчанг. В международната зона на олимпийското село тя поздрави българските състезатели и има пожела успех и късмет в предстоящите стартове. \"Искам да ви дам цялата сила, която имам. Ето че дойде време за най-истинските и престижни стартове. Всеки един от вас вече е победител, щом е тук на олимпиадата, сред най-добрите в света\", каза Костадинова по време на срещата. По думите й самото достигане до олимпийските игри е голям успех. \"Вие преминахте тежки квалификации и пресявки. В Пьонгчанг можете само да спечелите. Искам да ви окуража, да ви пожелая да сте силни и горди като българи. Стартът е равен за всички. Ще ви подкрепяме всячески, целият български народ ще бъде с вас. Желая ви успех и късмет в предстоящите стартове\", допълни председателят на БОК. В последвалите разговори спортистите споделиха впечатления от досегашното си пребиваване в Пьонгчанг и от условията в олимпийското село и по състезателните обекти. Костадинова пък ги похвали за начина, по който са изглеждали по време на церемонията по откриването на игрите. \"Снощи бяхте най-красивите на стадиона по време на дефилето на нациите. Всички ме поздравяваха в официалната ложа за начина, по който изглеждаше нашата делегация на парада и пожелаваха успех на България\", каза още Костадинова. Поздравления към българските олимпийци отправи и Спас Русев в качеството си на председател на Надзорния съвет на един от спонсорите на БОК - \"Виваком\". На срещата в олимпийското село присъства и генералният секретар на БОК Белчо Горанов, както и повечето треньори и официални лица от делегацията. След пожеланията последваха общи снимки и селфита, а Стефка Костадинова дълго разговаря индивидуално със спортистите и техните наставници, предадоха от олимпийския комитет. След това председателят на БОК е инспектирала условията в олимпийското село.", "date": "2018.02.10", "title": "Костадинова обяви българите в Пьонгчанг за победители и най-красивите на игрите"}
{"url": "https://www.dnevnik.bg/sviat/2018/02/10/3127472_izrael_bombardira_v_siriia_izraelski_f-16_se_razbi/", "text": "Израелски боен F-16 се разби в Северен Израел сред съобщения за масивен зенитен огън от сирийска страна, съобщи израелската армия. Двамата пилоти са катапултирали и са настанени в болница, единият е в тежко състояние. Сирия твърди, че е свалила самолета и ако се потвърди, това ще е първият известен подобен случай в продължаващата вече седма година сирийска гражданска война. Сирийската държавна агенция САНА твърди, че след това въздушната отбрана е реагирала на \"нова израелска агресия\". Източници на базираната в Лондон организация Сирийска обсерватория за човешки права казват, че израелските въздушни удари са започнали сутринта и продължават часове наред югозападно от Дамаск, в провинция Хомс и в централна Сирия около военновъздушната база Т4. Израелската страна твърди, че операцията е в отговор на ирански дрон, пуснат над Израел. Авиацията е унищожила иранската инсталация, от която е бил пуснат апаратът. Атакувани са 12 цели, включително 4 ирански и 3 наземни зенитни сирийски системи. В Северен Израел вият сирените за въздушна опасност заради това, че някои сирийски ракети падат на израелска територия. \"Ройтерс\" посочва, че F16 е бил свален от сирийската армия, но в съобщенията от израелската армия няма подобно твърдение - само, че самолетът се е разбил. Сирийската страна твърди, че е бил поразен \"повече от един самолет\". Агенцията припомня, че Израел прави всичко възможно да не позволи Иран, който крепи на власт в Дамаск лидера Башар ал Асад, да създаде трайно военно присъствие в Сирия или да помогне на \"Хизбула\" да изгради предприятия за ракети в Южен Ливан. На няколко пъти израелски самолети са атакували дълбоко в Сирия военни обекти и конвои, за които се смята, че са превозвали ирански ракети и въоръжение през страната към Ливан.", "date": "2018.02.10", "title": "Израел бомбардира в Сирия, израелски F-16 се разби"}
{"url": "https://www.dnevnik.bg/bulgaria/2018/02/10/3127199_naredba_potvurdi_shofyorska_knijka_samo_pri_zavurshen/", "text": "След като през септември 2017 г. бе променен Законът за движение по пътищата, с което се въведе изискването за задължително завършен 10 клас за вземане на шофьорска книжка, сега МВР променя и Наредбата за условията и реда за издаване на свидетелство за управление на автомобил. Използваният в подзаконовия нормативен акт термин е взет от Закона за предучилищната и училищата дейност, който е в сила от лятото на 2016 г. В него гимназиалното образования бе разделено на два етапа. Първият гимназиален етап е до 10 клас и сега вътрешното ведомство записва в наредбата, че за вземане на книжка се изисква \"копие от документ за завършен най-малко първи гимназиален етап на средно образование\". Сегашното изискване за вземане на книжка в наредбата е за завършено най-малко основно образование, т.е. 8 клас. От септември досега има колизия между Закона за движение по пътищата и Наредбата. Според законодателството обаче в такива случаи се прилага нормативния акт с по-голяма сила, т.е. закона. В средата на януари  читател сигнализира \"Дневник\" с оплакването , че не са му върнали отнетите през октомври миналата година табели заради изтекла книжка. Причината за объркването сред шофьорите дойде след две близки по време изменения на закона. Първо бе решено шофирането с изтекла книжка да се приема за шофиране без книжка, което се наказва със сваляне на регистрационните табели. По-късно управляващите размислиха и след предложение, дошло от парламентарната транспортна комисия, върнаха обратния вариант на закона - според който каране с изтекла книжка не се санкционира толкова строго. Но и в случая нямаше законов проблем, защото правилото е, че промените не важат с обратна сила и след като са отнети табели по един действащ закон и след това той бъде променен, те не се връщат, защото не се отменя санкцията. ", "date": "2018.02.10", "title": "Наредба потвърди: Шофьорска книжка само при завършен 10 клас"}
{"url": "https://www.dnevnik.bg/sviat/2018/02/10/3126838_video_kude_shte_bude_nai-dulgiiat_podvoden_tunel_v/", "text": "Най-дългият подводен тунел в света ще свърже  Финландия с Естония  и ще бъде открит до 2040 г. - това показва последният доклад на двете държави за изграждането на FinEst Link, чиято цел е да свърже арктическия регион със сърцето на Европа, съобщава агенция \"Ройтерс\". Тунелът ще се простира между летищата в Хелзинки и Талин и ще има връзка и с  Rail Baltica  – железопътната линия между естонската столица и Варшава, която трябва да бъде завършена през 2026 г. Според изследването цената му ще бъде между 13 и 20 млрд. евро, а двете държави се надяват 40% от финансирането да дойде от Европейския съюз. Връзката ще бъде дълга 103 км. и ще намали времето за пътуване между Естония и Финландия до около половин час. Сега това разстояние се изминава за 90 минути в най-добрия случай. В същото време финландският предприемач Петер Вестербака, бивш ръководител на компанията Rovio, която създаде играта  Angry Birds , работи по свой проект за тунел под Балтийско море, пише \"Бизнес инсайдър\".", "date": "2018.02.10", "title": "Видео: Къде ще бъде най-дългият подводен тунел в света"}
{"url": "https://www.dnevnik.bg/detski_dnevnik/2018/02/10/3126917_rai_na_zemiata_-_za_valfdorskata_pedagogika_u_doma/", "text": "Надявам се, че тази книга ще бъде ваш ценен спътник в продължение на много години, че страниците ѝ ще се смачкат и покрият с петна, защото е била с вас в кухнята, в градината и в банята. Надявам се тя да ви тласне да напишете своя собствена книга – хроника на вашето семейно пътуване. Това пише Шарифа Опенхаймер в предговора си към книгата \"Рай на земята\". И продължава: \"Тези две книги – вашата и моята – ще се вплетат една в друга и ние заедно ще създадем забележително творение. Най-много от всичко обаче се надявам, че вие и прекрасното ви семейство ще изградите нещо истински красиво... рай на земята. Шарифа Опенхаймер е основател и учител във Валдорфското училище в Шарлотсвил, Вирджиния (САЩ), където преподава в продължение на двадесет и една години в детската градина и управлява дневния център за най-малките. Като старши учител участва в обучението на нови учители в програмите на колежа \"Сънбридж\" в щата Ню Йорк и колежа \"Рудолф Щайнер\" близо до Сакраменто и предлага възможности за практика и стаж. Автор е на множество статии за валдорфско образование и помага на родителите на малките си ученици да създадат подкрепяща среда в собствените си домове. Неотдавна постави началото на програмата за възпитание на деца в домашни условия \"Розовата градина\". Книгата й можете да намерите по книжарниците под марката на издателство \"Кибеа\", преводът е на Ирина Манушева. ", "date": "2018.02.10", "title": "\"Рай на земята\" - за Валфдорската педагогика у дома"}
{"url": "https://www.dnevnik.bg/bulgaria/2018/02/10/3127495_stolichnata_policiia_ne_otkri_narusheniia_pri/", "text": "Столичната полиция не откри нарушение на правилата при проверката на колата на НСО, в която се е возила съпругата на президента Десислава Радева. В средата на седмицата край НДК  полицейски патрул спря заради висока скорост автомобил,  който се оказа на НСО, като в него се е возила Радева. Веднага след това започна проверка на МВР и НСО дали автомобилът се е движил с необходимата сигнализация. Началникът на охранителната служба в оставка Ангел Антонов уточни, че \"има нарушена координация между отделните служби - не са разпознати колите\". \"От извършената проверка на Столична дирекция на вътрешните работи по случая от 7 февруари се установи, че действията на полицейските служители при проверката на автомобил на НСО са в съответствие с разпоредбите на ЗМВР и съответните други нормативни документи\", заявяват от столичната полиция, цитирани от \"Фокус\". От там уточняват, че колата е била със затъмнени стъкла и без обозначителни белези за специален режим на движение. След като са установили, че автомобилът е на НСО полицейската проверка е приключила незабавно.", "date": "2018.02.10", "title": "Столичната полиция не откри нарушения при проверката на колата на Десислава Радева"}
{"url": "https://www.dnevnik.bg/sport/2018/02/10/3126440_pita_taufatofua_goliiat_znamenosec_ot_tonga_koito/", "text": "Победителите не са само тези, които печелят медалите. Има хора, които са победители, само заради това, че не се предават в преследването на мечтите си. Дори това да изисква справяне с предизвикателства като преминаването на Армения с такси в гонене на полет в Грузия, например. Историята на Пита Тауфатофуа е пъстра и достойна за сценарий на филм от \"Холивуд\". Таекуондистът от Тонга е първият представител на тихоокеанската островна държава, който участва в летни и зимни олимпийски игри.  Приказката за Тауфатофуа започна преди две години в Рио. Той се прочу като \"Голия знаменосец\", след като излезе полугол по време на церемонията по откриването на летните олимпийски игри преди две години. Пътят му го отведе и до Пьонгчанг. Състезателят от Тонга, който до преди година бил виждал сняг само веднъж в живота си, успя да се научи на ски бягане и да хване последния влак за зимните игри. А там Тауфатофуа  отново беше себе си в ролята на Голия знаменосец .  Олимпийската мечта Тауфатофуа, който по образование е инженер, сбъдва голямата си мечта с участието си в Рио 2016. Минават цели четири олимпийски цикъла, докато роденият в Австралия таекуондист спечели квота за игрите на 32 години. В Рио той е избран за знаменосец на скромната делегация на Тонга, която включва седем спортисти. Тауфатофуа излезе на \"Маракана\" в традиционна пола (ta'ovala), като беше гол от кръста нагоре, което привлече вниманието на медиите. \"Получих предложения за филми, работа като модел и различни спонсорски договори. Не осъзнавах колко голямо значение има това за хората, но страстта е движещата ми сила\", каза Тауфатофуа пред новозеландския Nzherald. Участието му в Рио 2016 не завършва с успех. Той е разгромен с 1:16 от иранеца Саяд Мардани в категорията над 80 килограма.  Апетитът идва с яденето В края на 2016 г. Тауфатофуа обяви, че иска да стане първият ски бегач от Тонга на зимни олимпийски игри. Той започва да тренира с дървени летви под краката си върху дюните в близост до Бризбейн в Австралия. \"След Рио имах нужда от ново предизвикателство. Но можех ли да го сторя в нов спорт, най-трудният, за който си помисля, и то за една година\", заяви Тауфатофуа. През това време той набира средства, за да финансира участието си в състезания в Европа и подготвителни лагери в Германия и Австрия. Надеждите му за Пьонгчанг намаляват след първите шест неуспешни опита да спечели квота за игрите. \"Всеки път, когато карам ски, чувствам, че умирам по малко отвътре. Усещането започва и ти го поддържаш в продължение на час или повече. Все още не съм имал състезание, в което да се чувствам напълно щастлив и да не усещам болка\", каза 34-годишният състезател. Тауфатофуа опитва и невъзможното, за да спечели квота за игрите. В средата на януари той участва в състезание в Армения, но е изненадан от меките условия и записва слаб резултат. Това мотивира състезателя от Тонга още повече и той започва да търси варианти да стартира на следващия ден в Хърватия. За негово съжаление директни полети от Армения до Хърватия по това време няма, като най-близката възможност за пътуване е от Грузия. Тауфатофуа се отправя на шестчасово приключение с такси до границата в компанията на шофьор, който не говори английски. Тауфатофуа си гарантира място на игрите в последния възможен момент на състезание в Исландия в края на януари. Сякаш за още повече драматизъм, снежна буря забавя пристигането на тонганеца, но той успява да сграбчи своя шанс. Предизвикателствата пред 34-годишния състезател обаче не спират дотук. Парите му са стигнали само за купуването на еднопосочен билет до Исландия. \"Билетите ни до Исландия бяха само в едната посока, защото това беше всичко, което можехме да си позволим. Трябваше да звънна на брат ми и да го помоля да ми купи билет\", каза Тауфатофуа. Днес в Пьонгчанг, утре в Токио  Тауфатофуа е вторият състезател от Тонга, който ще участва на зимни олимпийски игри. Преди четири години в Сочи Фуахеа Суми, който смени името си на Бруно Банани заради германска фирма за бельо, участва в спускането с шейни. Тауфатофуа е единственият представител на Тонга в Пьонгчанг, което го прави и единствен избор за знаменосец на страната. 34-годишният състезател беше категоричен, че ще се облече добре по време на церемонията по откриването заради очакванията за ниски температури. Той изненада всички и въпреки студа, се появи отново полугол пред 35 хиляди зрители. Тонганецът не отхвърли възможността да участва на три поредни олимпийски игри в трети различен спорт. Следващите летни игри ще се проведат в Токио през 2020 г. \"Чувствам, че имам недовършена работа с таекуондото. Целта ми в Рио беше медал, така че Токио 2020 е в полезрението ми. Но кой знае? Обичам всички спортове и може да се случи всичко\", каза още Тауфатофуа. Пред Си Ен Ен той заяви, че няма талант, но е воден от огромното си желание и непримиримостта в гоненето на мечтата. Което напълно отговаря на  мотото му, посочено във визитката му в официалния сайт на Пьонгчанг 2018 : \"Не можеш да победиш човек, който никога не се предава\".", "date": "2018.02.10", "title": "Пита Тауфатофуа: голият знаменосец от Тонга, който никога не се предава"}
{"url": "https://www.dnevnik.bg/bulgaria/2018/02/10/3127539_valentin_dimitrov_-_toploto_izleze_predsrochno_ot/", "text": "Бившият шеф на столичната \"Топлофикация\" Валентин Димитров, известен като Вальо Топлото, излезе предсрочно от затвора след изтърпяна 3-годишна присъда. Той беше осъден за безстопанственост в периода 2003 - 2006 г., след като беше установено, че е харчил пари на дружеството за луксозни стоки, като разходите минавали в графата \"представителни разходи\". Преди около месец Димитров окончателно бе оправдан и по повдигнатите му обвинения за валутни престъпления. Делото продължи 10 години. Градските съдии са се съгласили с районните, че извършените от подсъдимия деяния вече са декриминализирани. Обвинението твърдеше, че от 20 октомври 1999 г. до 25 юни 2003 г. в Австрия Димитров е извършил забранени финансови сделки за близо 6 млн. лв., както и че не е декларирал пред БНБ множество сделки за над 16 млн. лв. Бившият шеф на \"Топлофикация\" има и две висящи дела за пране на пари и за длъжностно присвояване на близо 4.5 млн. лв.", "date": "2018.02.10", "title": "Валентин Димитров - Топлото излезе предсрочно от затвора"}
{"url": "https://www.dnevnik.bg/bulgaria/2018/02/10/3127562_kratki_novini_slujitelite_v_zatvorite_izlizat_na/", "text": "Служителите в затворите излизат на протест на 24 февруари Общото събрание на Синдиката на служителите в затворите взе решение да се проведе национален протест на 24-и февруари пред Министерството на правосъдието, съобщиха от синдиката. Следващите два национални протеста са планирани за 10-и и 26-и март. Синдикатите настояват за изравняване на социалния статут и възнагражденията на служителите в Сектор \"Сигурност\". Авария остави Нова Загора без вода Нова Загора е без вода заради авария. В момента екип на ВиК-Сливен работи по отстраняване на проблема. Все още не се знае кога ще бъде пусната водата в града. Три патрулни кораба на НАТО акостираха във Варна Три патрулни кораба на НАТО акостираха във Варна. Те изпълняват мисия в Черно море. Преди посещението си във Варна групата посети Констанца и проведе учения с румънския военноморски флот. Родители от Бургас протестираха срещу насилието в детските градини Родители от Бургас излязоха на първия от поредицата национални протести \"Не на насилието в детски градини и училища\". Заедно със своите деца и с плакати с призив да се спре бездействието и да се вземат мерки срещу насилието над децата в учебните заведения, родителите изразиха своето недоволство. Основното искане на бургазлии е да се сложат видеокамери е детските градини и училища. С протест във Видин стотици поискаха магистрала до София Трети протест във Видин се проведе днес, като недоволството е с искане да се построи магистрала до София и тунел под прохода \"Петрохан\", за да се скъси разстоянието до столицата. Те блокираха за три часа главен път Е-79. От областната управа казаха, че протестите са незаконни, а от София до Видин ще има ново трасе на скоростен път.", "date": "2018.02.10", "title": "Кратки новини: Служителите в затворите излизат на протест на 24 февруари"}
{"url": "https://www.dnevnik.bg/photos/2018/02/10/3127527_fotogaleriia_po_opasnite_putishta_na_venecuela/", "text": "Вече пета година Венецуела е в икономическа криза. Шофьорите на камиони, натоварени с храна, са изправени пред опасността да бъдат нападнати от банди, които искат ценният товар, който превозват.", "date": "2018.02.10", "title": "Фотогалерия: По опасните пътища на Венецуела"}
{"url": "https://www.dnevnik.bg/kultura/2018/02/10/3124967_otkus_ot_chujdestranniiat_legion_na_klaris_lispektor/", "text": "В рубриката \"Четиво\" \"Дневник\" публикува откъс от \"Чуждестранният легион\", с автор Кларис Лиспектор, предоставен от Издателство \"Жанет 45\" Tpинaйceттe paзĸaзa в \"Чyждecтpaнният лeгиoн\" ca литepaтypнo, интeлeĸтyaлнo и фopмaлнo пpeдизвиĸaтeлcтвo. \"Heжнo oбичaм нeзaвъpшeнoтo, нeдoдялaнoтo, oнoвa, ĸoeтo нeyмeлo oпитвa ĸpaтъĸ пoлeт и тpoмaвo тyпвa нa зeмятa\", ĸaзвa тяxнaтa aвтopĸa Kлapиc Лиcпeĸтop, eднo oт нaй-впeчaтлявaщитe пepa нa XX вeĸ. И cъщeвpeмeннo дoĸaзвa и oпpoвepгaвa тaзи cвoя oбич в eлeгaнтнo минимaлиcтичнитe cи, нo и нeoгpaничeнo вълнyвaщи иcтopии. Πo cтpaницитe нa cбopниĸa дeтcтвa зaвъpшвaт c тpяcъĸ; зaд вcяĸo яйцe пpoзиpa ĸocмичecĸa ĸoнcпиpaция; cъбoтeн oбяд cтaвa пoвoд зa eĸзиcтeнциaлнa paвнocмeтĸa; eднa мaшинoпиcĸa пocягa нa дpyгa, a пo yлицитe нa Pиo ce ĸyпyвaт мaймyнĸи, cъcтoи ce миcтичнa cpeщa c ĸъщa и двe мaлĸи pижи cъщecтвa ce paзпoзнaвaт ĸaтo пoлoвинĸи oт нeoчaĸвaнo цялo... Πpoзaтa нa Kлapиc Лиcпeĸтop, гoлямaтa бpaзилcĸa пиcaтeлĸa oт втopaтa пoлoвинa нa XX в., e ĸaтo лeнтa нa Mьoбиyc – вcичĸo e ĸaĸтo ce виждa, нo и ĸaĸтo би ce видялo, aĸo ce зaвъpтeшe oтнoвo и oтнoвo... – ) Cвят, пълeн cъc зъби и нoĸти, c тpecĸaви жeлaния и нyжди гъмжи пoд пoвъpxнocттa нa xpиcими cъщecтвyвaния, дpecиpaни oт тoчни нaвици и cтeгнaти c възлитe нa ceмeйcтвoтo, любoвтa и дългa... –  Maгиятa нa Лиcпeĸтop нe ce зaxpaнвa, ĸaĸтo e пpи Гapcия Mapĸec, oт cyбтpoпичния ĸлимaт и ĸopeннитe ĸyлтypи нa Южнa Aмepиĸa, a oт изтoчнoeвpoпeйcĸия юдaизъм, oт глинaтa нa Гoлeм, oживял пo чyдo. –  \"Пътуване до Петрòполис\" е част от сборника с разкази \"Чуждестранният легион\" от Кларис Лиспектор (1920–1977) – бразилска писателка и публицистка, чието необичайно, често ексцентрично творчество се смята за едно от най-високите достижения на латиноамериканската и световната литература. \"Чуждестранният легион\" излезе в поредицата \"Кратки разкази завинаги\" на издателство Жанет 45 и е първата възможност за досег на широката публика в България с Лиспектор. Преводът на тринайсетте истории от португалски е на Даринка Кирчева, а художественото оформление – на Люба Халева. В поредицата, която през последните години ни срещна с Етгар Керет, Аугусто Монтеросо, Исак Башевис Сингер, Миленко Йергович, Туве Янсон, Джорджо Манганели, предстои публикуването на мозамбиканеца Мия Коту и на Шърман Алекси, най-значимия представител на съвременната литература на американските индианци. Беше сухичка старица, която, кротка и упорита, сякаш не разбираше, че е сама на света. Очите ѝ винаги сълзяха, ръцете лежаха отпуснати върху плътната черна рокля – стар документ за живота ѝ. По вкоравения вече плат трохи хляб бяха залепнали от лигата, която сега избиваше отново като спомен от люлката. Личеше и жълтеникаво петно от яйце, изядено преди две седмици. И следи от местата, където нощуваше. Винаги намираше къде да преспи – в дома ту на един, ту на друг. Когато я питаха за името ѝ, казваше с пречистен от немощ и дългогодишно добро възпитание глас: – Мосиня . Хората се усмихваха. Доволна от предизвикания интерес, тя обясняваше: – Името ми, истинското ми име е Маргарида. Тялото ѝ беше дребно, тъмно, нищо че някога е била висока и светла. Имала баща, майка, мъж и две деца. Всички един след друг измрели. Останала само тя, с гуреливи очакващи очи, почти покрити с леко бяло було. Когато ѝ даваха милостиня, даваха малко, понеже беше дребна и наистина не се нуждаеше от много храна. Когато ѝ даваха постеля, даваха ѝ тесен и твърд креват, защото Маргарида постепенно бе загубила обем. Тя много-много не благодареше: усмихваше се и кимаше с глава. Напоследък спеше, неясно по каква причина, в стаята в дъното на голяма къща на широка улица с много дървета, в Ботафого . Стопаните намираха Мосиня за забавна, но през повечето време забравяха за нея. Пък и тя беше тайнствена старица. Ставаше призори, оправяше джуджешкото си легло и пъргаво се изнасяше, сякаш къщата гори. Никой не знаеше къде ходи. Веднъж една от девойките в дома я попита какво прави. Тя отвърна с мила усмивка: – Разхождам се. Стори им се забавно старица, която преживява от милостиня, да се разхожда. Но беше вярно. Мосиня бе родена в Мараняо и винаги бе живяла там. В Рио бе дошла неотдавна с една много добра жена, която искала да я настани в старчески дом, но така и не се получило: жената заминала за Минас и дала някакви пари на Мосиня, за да се устрои в Рио. И старицата се разхождаше, за да опознае града. Макар че стигаше човек да седне на пейка на някой площад, за да види какво е Рио де Жанейро. Животът ѝ течеше без сътресения, докато един ден стопаните на къщата в Ботафого не се изненадаха, че я държат у тях толкова отдавна, и не сметнаха, че така повече не може. В известен смисъл имаха право. Всички там бяха много заети, от време на време изникваха сватби, празненства, годежи и гости. И когато минаваха забързани покрай старицата, се сепваха изненадани, сякаш някой ги е прекъснал с леко потупване по рамото: \"Хей!\". Едно от момичетата даже чувстваше някакво гневно неудобство, старицата го дразнеше без причина. Особено постоянната ѝ усмивка, макар момичето да разбираше, че е безобидна гримаса. Навярно по липса на време дълго не повдигаха въпроса. Но когато на някого му хрумна да я пратят да живее в Петрополис при снахата германка, предложението му се посрещна с далеч по-оживено съгласие, отколкото можеше да предизвика една старица. И така, когато синът на стопаните отиде с годеницата и двете си сестри в Петрополис за почивните дни, взе и старицата в колата. Защо Мосиня не мигна предната нощ? При мисълта за пътешествие във вкочаненото тяло сърцето ѝ се отърси от ръждата, сухо и разхлопано, сякаш е глътнала голям хап без вода. На моменти не можеше и да диша. Цяла нощ си приказва, понякога на висок глас. Възбудата от обещаната разходка и житейската промяна изведнъж проясняваха някои нейни мисли. Спомни си неща, които преди дни би се заклела, че не са и съществували. Като се започне със сина ѝ, прегазен от трамвай в Мараняо – ако беше живял сред тукашното улично движение, и в Рио щеше да си загине от същото. Спомни си за косите му, за дрехите. Спомни си чашата, която Мария Роза счупи, и как тя навика Мария Роза. Да знаеше, че дъщеря ѝ ще умре при раждане, разбира се, нямаше да вика. Сети се и за мъжа си. Помнеше го само по риза. Но това не беше възможно, сигурна беше, че той ходеше на работа с униформа на разсилен, по празник носеше сако, да не говорим, че няма как да е отишъл на погребенията на сина и на дъщеря си без връхна дреха. Търсенето на мъжовото ѝ сако още повече умори старицата, която се въртеше като пумпал в леглото. Изведнъж откри, че леглото е твърдо. – Ама че корав креват! – каза високо посред нощ. Цялата ѝ чувствителност беше нащрек. Части от тялото, отдавна изключени от съзнанието ѝ, сега изискваха нейното внимание. И изведнъж – ама какъв неистов глад! Обсебена, Мосиня стана, развърза едно малко вързопче и измъкна сухия комат с масло, който тайно къташе от два дни. Изгриза хляба като мишка и ожули до кръв местата в устата си, където венците се бяха оголили. От храната живваше все повече. Успя, макар и бегло, да зърне как мъжът ѝ се сбогува на тръгване за работа. Едва след като споменът се изпари, осъзна, че е пропуснала да забележи дали е бил по риза, или не. Легна си пак и се зачеса, цялата обзета от сърбеж. Прекара остатъка от нощта в тази игра да съзира за миг, а после да не успява вече да види. Призори заспа. И за първи път се наложи да я будят. Още по тъмно едната девойка дойде да я повика, вече с вързана забрадка и куфарче в ръка, а Мосиня неочаквано помоли да я почакат, за да се среше. Треперливите ръце стискаха счупения гребен и решеха ли, решеха. Тя не беше жена, която ще тръгне на разходка, без преди това добре да си е вчесала косата. Когато най-сетне пристъпи към колата, младежът и девойките се изненадаха от веселия ѝ вид и забързаните крачки. \"По-здрава е и от мен!\", пошегува се той. Сестра му подметна: \"Пък аз дори я съжалявах!\". Мосиня се настани до прозореца на колата, попритисната от двете сестри, седнали на същата седалка. Нищо не казваше, усмихваше се. Но когато колата потегли и я тласна назад, усети болка в гърдите. Не беше само от радост – нещо се скъса. Момчето се обърна: – Да не ти прилошее, бабче! Момичетата се разсмяха, особено това до него, което от време на време облягаше глава на рамото му. От любезност старицата понечи да отговори, но не можа. Понечи да се усмихне, не успя. Огледа всички със сълзящи очи, но другите вече знаеха, че това не е плач. Нещо по лицето ѝ помъти някак радостта на едното момиче и му придаде инатлив вид. Пътуването се получи чудесно. Девойките бяха доволни, Мосиня отново се усмихваше. И макар сърцето ѝ силно да биеше, всичко се понареди. Минаха покрай гробище, минаха покрай магазин, дърво, две жени, войник – котка! – надписи... всичко погълнато от скоростта. Когато се събуди, Мосиня не знаеше вече къде се намира. Шосето напълно бе просветляло: беше тясно и опасно. Устата на старицата гореше, краката и ръцете ледено се дистанцираха от останалата част на тялото. Момичетата си говореха, това отпред беше склонило глава на рамото на момчето. Пакетите непрекъснато падаха. Умът на Мосиня заработи. Мъжът ѝ се яви по сако – ето го, ето! През цялото време е висяло на закачалката. Спомни си името на приятелката на Мария Роза, която живееше отсреща – Елвира, – и дори майката на Елвира, която беше саката. При всеки спомен ѝ идеше да възкликне, но само бавно помръдваше устни и тихичко казваше по някоя дума. Девойките си говореха: – А, благодаря, не приемам такъв подарък! Тогава Мосиня взе най-сетне да се чуди. Какво правеше тя в колата? Как и къде се бе запознала с мъжа си? Защо майката на Мария Роза и Рафаел, тяхната лична майка, се возеше в колата с тези хора? После веднага отново се приобщи. Момчето каза на сестрите си: – Смятам, че е по-добре да не спираме отпред, та да избегнем разправии. Тя ще слезе от колата, ще ѝ покажем накъде да върви, ще иде самичка и ще предаде заръката да я подслонят. Една от сестрите се притесни: боеше се, че той, с типичната си мъжка недосетливост, се е разприказвал твърде много пред своята годеница. Те вече не поддържаха връзка с техния брат, който живееше в Петрополис, и още по-малко с жена му. – Ами да – прекъсна го навреме, преди да е добавил още нещо. – Виж, Мосиня, тръгваш по оная уличка и няма как да сбъркаш: в къщата с червените тухли ще попиташ за брат ни Арналдо, чу ли? Арналдо. Кажи, че няма как повече да останеш у нас, но пък, кажи, у Арналдо има място и може дори да понаглеждаш хлапето, разбра ли... Мосиня слезе от колата и известно време постоя замаяна – на едно място, но сякаш понесена на колела. Свежият вятър развяваше дългата пола между краката ѝ. Арналдо го нямаше. Мосиня влезе в дневната, където стопанката пиеше кафе със забрадка срещу прах на главата. Едно русо момченце – сигурно онова, което Мосиня трябваше да наглежда – седеше пред чиния с домати и лук, ядеше сънливо и клатеше под масата белите си луничави крака. Германката сипа в чинията му овесена каша, подбутна на масата препечена филия с масло. Бръмчаха мухите. На Мосиня ѝ прималя. Ако пийнеше малко горещо кафе, може би щеше да сгрее студеното си тяло. Германката от време на време я поглеждаше мълчаливо. Не ѝ повярва, че е пратена от зълва ѝ, макар че оттам всичко можеше да се очаква. Най-вероятно старицата бе чула от някого адреса, в трамвая например, случайно, какви ли не работи ставаха понякога – достатъчно бе да разгърнеш вестника, за да се увериш. Приказките на старицата никак не звучаха убедително, а и видът ѝ беше обигран, тя дори не прикриваше усмивката си. Най-добре щеше да е да не я оставя самичка в дневната с бюфета, пълен с нови сервизи. – Първо ще пия кафе – ѝ рече, – а като се върне мъжът ми, ще видим какво може да се направи. Мосиня не чу много добре, понеже стопанката говореше като чужденка. Разбра все пак, че трябва да си седи и да чака. Миризмата на кафе я изпълни с желание и световъртеж, който замъгли цялото помещение. Сухите ѝ устни пламтяха, а сърцето ѝ съвсем независимо туптеше. Кафе, кафе, гледаше тя усмихната и сълзлива. В краката ѝ кучето хапеше собствената си лапа и ръмжеше. Прислужницата, и тя наполовина чужденка, висока, с много тънка шия и едри гърди, донесе чиния с меко бяло сирене. Без да пророни дума, майката намаза обилно препечената филийка и я подбутна към сина си. Детето си изяде всичко и с издут корем грабна клечка за зъби и стана: – Мамо, сто крузейрос. – Не. За какво? – Шоколад. – Не. Утре е неделя. Малък проблясък озари Мосиня: неделя? Какво правеше в тази къща точно преди неделя? Нямаше никаква представа. Но наистина щеше да ѝ е приятно да се грижи за това момченце. Винаги бе харесвала руси деца: всяко русо момченце приличаше на Младенеца Исус. Какво правеше в тази къща? Разкарват я насам-натам, но тя ще разкаже всичко, ще видят те. Усмихна се засрамено: нищо няма да разкаже, защото всъщност иска кафе. Стопанката викна към вътрешността на къщата и прислужницата равнодушно донесе дълбока чиния с тъмна каша. Чужденците сутрин ядяха по много, в това Мосиня се беше уверила още в Мараняо. Стопанката с невеселия си вид – и в Петрополис, и в Мараняо чужденците все го даваха сериозно – загреба лъжица сирене, раздроби го с вилицата и го разбърка в кашата. Типичен другоземски буламач, какво да се лъжем. И почна да яде, вглъбена, със същото отегчено изражение, каквото имаха чужденците в Мараняо. Мосиня гледаше. Кучето ръмжеше на бълхите. Накрая Арналдо се прибра по пладне, стъкларията в бюфета блестеше. Той не беше рус. Поговори тихо с жена си и след продължително шушукане твърдо и озадачено съобщи на Мосиня: – Не, няма да стане, тук няма място. И тъй като старицата не възрази и продължи да се усмихва, повиши глас: – Няма място, чу ли? Но Мосиня все така си седеше. Арналдо понечи да направи някакъв жест. Погледна двете жени в стаята и смътно долови комичното в контраста. Съпругата, изопната и зачервена, а недалеч от нея – спаружената тъмна баба с дипли суха кожа, провиснала от раменете ѝ. Пред лукавата усмивка на старицата изгуби търпение: – Имам много работа! Ще ти дам пари и вземаш влака за Рио, чу ли? Връщаш се при майка ми, отиваш там и казваш: домът на Арналдо не е приют за старци, разбра ли? Тук няма място. Така да кажеш: домът на Арналдо не е приют за старци, разбра ли! Мосиня взе парите и се отправи към вратата. Арналдо тъкмо се канеше да седне за обяд, когато тя пак се появи: – Благодаря, Господ да ви поживи. На улицата отново се сети за Мария Роза, Рафаел, мъжа си. Не изпитваше ни най-малка тъга. Но си спомняше. Запъти се към шосето, все по-далеч от гарата. Усмихна се така, сякаш погажда някому номер: вместо да се върне веднага, щеше първо да се поразходи. Мина някакъв мъж. Присветна ѝ нещо много любопитно и съвсем незначително: мъжете, когато тя още беше жена. Не успяваше ясно да си представи мъжките фигури, но видя себе си със светла блуза и дълга коса. Гърлото пак ѝ запари от жажда. Слънцето прежуряше, искреше във всеки бял камък. Шосето в Петрополис е много красиво. На чешмата от мокър черен камък, досами шосето, боса негърка пълнеше тенекия с вода. Мосиня се спря да погледа. Сетне видя как негърката сбира шепи и пие. Когато шосето пак се обезлюди, Мосиня пристъпи, сякаш излизаше от скривалище, и крадешком се приближи до чешмата. Водните струи потекоха ледени в ръкавите ѝ до лактите, дребни капчици блеснаха, увиснали в косите ѝ. Утолила жаждата, удивена, тя продължи разходката си с по-широко отворени очи, вслушана в грубото бълбукане от натежалата в стомаха ѝ вода, която хвърляше ситни отражения из цялото ѝ тяло, като светлинки. Шосето вървеше нагоре. Шосето беше по-красиво от Рио де Жанейро и вървеше стръмно нагоре. Мосиня приседна на камъка до едно дърво, за да се наслади. Небето се издигаше нависоко, без ни един облак. И много птиченца прехвърчаха от бездната до шосето. Побелялото на припек платно се простираше над зелена бездна. Тогава, понеже беше уморена, старицата облегна глава на дървесния ствол и умря", "date": "2018.02.10", "title": "Откъс от \"Чуждестранният легион\" на Кларис Лиспектор"}
{"url": "https://www.dnevnik.bg/zelen/2018/02/10/3127579_proekt_na_gerb_i_obedineni_patrioti_ulesniava/", "text": "Съществено улесняване на строителството на ски писти, лифтове и съоръжения във всички български планини, както и разширяването на вече съществуващите ски курорти. Това е заложено в нов проект за промени в Закона за горите, внесен от депутати от двете управляващи партии ГЕРБ и \"Обединени патриоти\".  Проектът  е публикуван  на сайта на Народното събрание  в петък следобед.  Сред вносителите е Йордан Апостолов от \"Обединени патриоти\", който внесе \"на тъмно\" спорни предложение за изменения в Закона за земеделските земи през преходните и заключителни разпоредби в Закона за посевите, улесняващи строителството на земеделски земи с променено предназначение. Сред вносителите на поправките в Закона за горите е и председателят на правната комисия в парламента Данаил Кирилов (ГЕРБ), както и Христиан Митев (ОП) и Анна Александрова (ГЕРБ). С поправките се предлага нова точка 6 в чл. 54, с която се разрешава строителство и реконструкция на \"ски писти, станции и стълбове на лифтове и влекове, включително за нуждите на основен ремонт и реконструкция на съществуващи такива\" без задължителната иначе процедура за смяна на предназначението на горските територии, върху които е предвидено да се строи. Измененията предвиждат да отпадне още изискването в закона, според което не е позволена промяна на предназначението на горски територии за ски писти и стълбове за лифтове и влекове, когато изграждането им не е предвидено в приетите областни планове за развитие на горските територии. Така строителство може да има вече и без да се съобразява то със съответния план за гората. Измененията отговарят на публичната заявка на вицепремиера Валери Симеонов за мащабно строителство на ски курорти във всички планина на страната. Изявленията му бяха по повод промените в плана за управление на Пирин, които отварят врата за застрояване на големи площи в национален парк Пирин и предизвикаха масови протести в цялата страна и българи в чужбина.  Сред мотивите за предлаганите поправки в Закона за горите, вносителите изтъкват нуждата от спешни законодателни мерки за създаване на адекватни и равни условия за развитие на ски и планински туризъм в зимните курорти на страната, предвид нарастващата роля на зимния туризъм, както и налагането на България като лидер в този вид спортна Балканите. В същото време макар да се мотивират с нуждата от развитието на туризма, предложенията ми за поправки не дават такива облекчения за ресторанти, хотели и атракции, а само за писти и лифтове. Законотворците наблягат на значимостта от развитие на ски туризъм за страната, но не отчитат  докладите, публикувани на страницата на Министерство на околна среда и водите с анализ на учени от БАН за риска и последиците от климатичните промени за страната.  Една от прогнозите в този анализ е за намаляване на дебелината и времето на задържане на снежна покривка в планините. Според резултатите от прогнозите в стратегическия документ затоплянето в края на века ще е най-осезаемо именно през зимата в Източна Европа и Скандинавските страни. Депутатите отбелязват, че е необходимо въвеждане на правен режим за строителство на нови ски писти и разширение на съществуващите. Според тях изискването за процедура по изключване на съответните земи от горския фонд и придобиването на статут на урбанизирани територии създава вътрешни противоречия. Помолен за коментар Тома Белев от Асоциация на парковете в България напомни пред \"Дневник\", че наскоро вицепремиерът  Красимир Каракачанов съобщи за 2 млн. кубика годишно незаконни сечи,  но вместо Обединени патриоти да предприемат нещо по този проблем, внасят изменение, улесняващи нови сечи за ски писти.", "date": "2018.02.10", "title": "Проект на ГЕРБ и \"Обединени патриоти\" улеснява строителство на писти и лифтове във всички планини"}
{"url": "https://www.dnevnik.bg/sport/2018/02/10/3127574_pyongchang_2018_zapochna_razsledvane_za_kiberataka_po/", "text": "Пьонгчанг 2018 и Международния олимпийски комитет (МОК) започна разследване след съмнения, че кибератака е причинила сериозни технологически проблеми по време на  церемонията по откриването . Пресцентърът в Пьонгчанг и олимпийският стадион бяха сред засегнатите места, докато организаторите бяха принудени да спрат временно официалния сайт на игрите. \"Не можем да спекулираме с причината, но не изключваме, че нашите сървъри може да са били атакувани от хакери\", каза говорителят на Пьонгчанг 2018. Страхът от кибератака, особено от съседна Северна Корея, беше един от споменаваните най-лоши сценарий по време на подготовката за игрите. Доклад на фирмата за интернет сигурност McAfee от миналия месец, предупреди, че е открит злонамерен софтуер, свързан с игрите. Още тогава експерти по кибер сигурност предупредиха, че Пьонгчанг 2018 ще бъде \"сериозно предизвикателство\". Това беше оправдано, след като в церемонията по откриването имаше проблем с безжичните Wi-Fi мрежи, както и част от телевизионното излъчване. \"Снощи за няколко часа бяха засегнати някои от нашите системи, но това не се отрази на церемонията по откриването. По никакъв начин нямаше проблеми с участниците или зрителите, и всички състезания се провеждат по план\", коментираха от организационния комитет. Те увериха, че технологичните партньори и IT екипа на Пьонгчанг 2018 работи, за да отстрани неточностите. Атаката е изненада, тъй като  Южна Корея  се счита за една от страните, която е най-напредната технологично. Иновациите бяха показани и в церемонията по откриването, а организаторите изразиха увереност, че проблемите ще бъдат решени възможно най-скоро.", "date": "2018.02.10", "title": "Пьонгчанг 2018 започна разследване за кибератака по време на откриването"}
{"url": "https://www.dnevnik.bg/sport/2018/02/10/3127575_shvedka_specheli_purviia_zlaten_medal_ot_olimpiiskite/", "text": "Шведската ски бегачка Шарлоте Кала спечели първия златен медал от зимните олимпийски игри в Пьонгчанг. 30-годишната състезателка триумфира в скиатлона на 15 километра (7.5 км класически стил + 7.5 км свободен стил). Кала измина дистанцията за 40:44.9 минути. Тя изпревари със 7.8 секунди шампионката в тази дисциплина от Сочи 2014 Марит Бьорген. Криста Пармаковски от Финландия се окичи с бронзовия медал, след като завърши с изоставане от 10.9 секунди от победителката. Кала спечели трети златен медал от олимпийски игри в кариерата си след титлата на 10 километра свободен стил във Ванкувър през 2010 г. и в щафетата на 4х5 километра в Сочи преди четири години. Шведката стартира силно и беше начело след първите две контроли. След това тя отстъпи първата позиция и завърши класическия стил на второ място зад Хенди Ванг от Норвегия. Два километра и половина преди финала Кала отново си върна първата позиция и не я изпусна до края. Кала спечели своя шести медал от олимпийски игри. Освен трите златни тя има и три сребърни - в скиатлона и в десетте километра класически стил от Сочи 2014 и в отборния спринт от Ванкувър 2010. Бьорген, която е най-успешната действаща ски бегачка, спечели своя 11-и медал от олимпийски игри. Тя има шест олимпийски титли - три от Сочи и три от Ванкувър, четири сребърни отличия и едно бронзово. За Пармаковска днешният медал е първи индивидуален и втори след среброто в щафетата от Сочи.", "date": "2018.02.10", "title": "Шведка спечели първия златен медал от олимпийските игри"}
{"url": "https://www.dnevnik.bg/photos/snimka_na_denia/2018/02/10/3126889_snimka_na_denia_na_6_miliarda_kilometra_ot_zemiata/", "text": "Над 6.12 млрд. км - това е новият рекорд за най-далечна снимка от Земята, правена от космически апарат. Постижението е на роботизирания апарат на НАСА \"Нови хоризонти\". Той влезе в историята, като изпревари с повече от 60 млн. км предишното постижение на \"Вояджър 1\" от 1990 г. Само два часа след като успя да направи снимката, \"Нови хоризонти\" подобри рекорда си с нов кадър от Пояса на Кайпер (една от най-външните точки на Слънчевата система). Кадърът е заснет на 5 декември и остави в историята 28-годишното постижение на \"Вояджър 1\". От НАСА обаче уточняват, че камерите на легендарния апарат са били изключени веднага след направената снимка. Очаква се \"Нови хоризонти\" да напусне Слънчевата система през 2019 г.", "date": "2018.02.10", "title": "Снимка на деня: На 6 милиарда километра от Земята"}
{"url": "https://www.dnevnik.bg/sport/2018/02/10/3127632_milan_specheli_kato_gost_pet_dni_predi_macha_s/", "text": "Милан\" записа убедителна победа над \"Спал\" пет дни преди гостуването си на  \"Лудогорец\" в мач от 1/16-финалите в Лига Европа . \"Росонерите\" нямаха никакви проблеми на \"Стадио Паоло Маца\" във Ферара и надвиха местния тим с 4:0. Всичко започна отлично за футболистите на Дженаро Гатузо, които поведоха още във втората минута. Патрик Кутроне се разписа след разбъркване и лоша намеса на вратаря на \"Спал\" Алекс Мерет. През първата част \"Милан\" доминираше, но не успя да отбележи повече голове, а въпреки желанието си, домакините от \"Спал\" не отправиха нито един точен удар. В 65-ата минута отново Кутроне се разписа, пак с помощта на Мерет. Вратарят на \"Спал\" опита да парира центриране на Сусо, но го прати точно на пътя на Кутроне. Нападателят първо уцели гредата, но имаше право на поправка, при която не сгреши – 0:2. Осем минути по-късно \"росонерите\" поведоха с три гола с хитро изпълнение на Лукас Билия. Той открадна топката от защитник на домакините и само насочи топката в един от ъглите на вратата, където Мерет нямаше шанс да я улови въпреки лекия удар. Крайният резултат 0:4 оформи Фабио Борини в послендата 90-а минута. Нападателят получи пас от Рикардо Монтоливо и със силен удар с левия крак прати топката в мрежата. \"Милан\" е седми в Серия А с 38 точки, колкото има и шестия \"Сампдория\", който е и с мач по-малко. \"Росонерите\" се намират в добра форма от началото на 2018 г., като са в серия от шест мача без загуба (четири победи и две равенства). В четвъртък \"Милан\" гостува на \"Лудогорец\" в Разград в първи двубой от 1/16-финалите на Лига Европа. За мача общината в Разград реши да монтира  видеостена на площада в центъра на града .", "date": "2018.02.10", "title": "\"Милан\" спечели като гост пет дни преди мача с \"Лудогорец\""}
{"url": "https://www.dnevnik.bg/sviat/2018/02/10/3127629_vtori_slujitel_na_beliia_dom_podade_ostavka_zaradi/", "text": "Втори по ред служител на Белия дом подава оставка заради обвинения в домашно насилие. Става дума за Дейвид Соренсен, който е автор на речите на американския президент Доналд Тръмп, съобщават световните агенции. Преди ден заради същите обвинения поста си напусна секретарят на апарата на Белия дом Робърт Портър. Той беше обвинен в битово насилие от двете си бивши жени. Портър отрича твърденията им. \"Разбрахме за повдигнатите обвинения и веднага поискахме от него да изясни съответстват ли те на действителността. Той отрече всичко, но днес подаде оставка\", се казва в съобщение на говорителя на американския държавен глава. Обвиненията за побой и издевателства са били отправени от бившата съпруга на Соренсен - Джесика Корбет. Соренсен отрича и твърди, че не е извършил насилие срещу нито една жена в живота си. Нещо повече именно той е бил жертва на домашно насилие от страна на бившата си половинка. Преди да се присъедини към президентския екип, Соренсен е работил като помощник на губернатора на щата Мейн Пол Лепаж.", "date": "2018.02.10", "title": "Втори служител на Белия дом подаде оставка заради обвинения в домашно насилие"}
{"url": "https://www.dnevnik.bg/bulgaria/2018/02/10/3127639_da_vlezesh_v_obuvkite_na_bulgarskiia_naroden/", "text": "Около 5500 граждани са разгледали Народното събрание в Деня на отворени врати на парламента, посетителите са били предимно млади хора и ученици, отчитат от пресцентъра му. Поводът за инициативата е 139 годишнина от Учредителното събрание. Гражданите са имали достъп до оригиналите на Търновската конституция, приета от Учредителното събрание на 16 април 1879 г., и т.нар. Сребърна конституция – издадена през 1911 г. Гостите на институцията са и документалната изложба \"Основите на българския парламентаризъм\", пленарната зала, както и постоянната експозиция, свързана с историята на Народното събрание. Желаещи са чакали на опашка между 10 и 30 минути, за да се снимат на мястото на председателя на Народното събрание и да ударят звънеца, с който се откриват и закриват заседанията на парламента. Гражданите са проявили интерес към местата, които заемат в пленарната зала президентът, министър-председателят и членовете на Министерския съвет. Някои са проверили как работи системата за гласуване, разговаряли са помежду си на местата, на които обичайно стоят народните представители или са давали импровизирани изявления за представителите на медиите, разказват от пресцентъра. Заместник-председателят на Народното събрание Емил Христов е посрещнал някои посетители, сред които ученици от столичното 129-то училище \"Антим І\" и студенти по право.", "date": "2018.02.10", "title": "Да влезеш в обувките на българския народен представител"}
{"url": "https://www.dnevnik.bg/sport/2018/02/10/3127645_germaniia_vodi_v_klasiraneto_po_medali_sled_purviia/", "text": "Първият ден от 23-ите зимни олимпийски игри в Пьонгчанг принадлежи на Германия след двете титли, които спечелиха представителите на Бундестима. Страната води в класирането по медали след първия състезателен ден с отличията на  Лаура Далмайер  и Андреас Велингер. Далмайер триумфира в дамския спринт в биатлона, а Велингер спечели в ски скоковете на малка шанца, където  14-и остана Владимир Зографски . Най-много медали спечелиха състезателите на Холандия и Норвегия – по четири. Представителите на Ниската земя взеха пълен комплект отличия на 3000 метра бързо пързаляне с кънки при дамите чрез Карлайн Ахтереекте, Ирен Вюрст и Антоанет де Йонг, а Сайнки Нехт спечели сребро при мъжете в дистанцията 1500 метра. Норвегия не спечели нито една титла, но се задоволи с три сребърни и един бронзов медал. Във втория ден от игрите ще се разпределят медали в седем дисциплини – мъжкото спускане в алпийските ски, спринтът при мъжете в биатлона, мъжкият скиатлон 15 + 15 км, свободния стил в ските, спускането с шейни, сноубордът и титлата на 5000 метра бързо пързаляне с кънки.", "date": "2018.02.10", "title": "Германия води в класирането по медали след първия ден на олимпийските игри"}
{"url": "https://www.dnevnik.bg/sport/2018/02/10/3127648_bosnenec_shokira_vavrinka_i_se_klasira_za_finala_v/", "text": "Фаворитът за титлата на турнира АТП 250 в София Стан Вавринка отпадна сензационно на полуфиналите след загуба в два сета от Мирза Башич. Босненецът, който е 129-и в световната ранглиста надделя над бившия №3 със 7:6 (6), 6:4 за 1.26 часа. Босненецът, който премина през квалификациите отстрани последователно трима германци, за да стигне до мач с Вавринка. Башич се справи с Флориан Майер, Филип Колшрайбер и Максимилиан Мартерер, за да поднесе най-голямата изненада в турнира. Дотук в кариерата си Башич имаше само един полуфинал от категориите АТП 250, през миналата година в Москва, който беше загубен от сънародника му Дамир Джумхур. В спора за титлата в София босненецът ще играе срещу  Мариус Копил . Румънецът се справи по-рано днес след 6:4, 6:2 срещу квалификанта от Словакия Йозеф Ковалик. Вавринка не успя да намери играта си в течение на двубоя и си личеше, че не се чувства добре. Швейцарецът не изглеждаше свеж и завърши само с четири аса, много под обичайното си ниво. Бившият №3 в света допусна и четири двойни грешки, а за капак вкара само 55% от първия си сервис. Срещу него Башич беше вдъхновен и пределно мотивиран. Босненският тенисист записа седем аса и нито една двойна грешка, което му беше достатъчно за победа, без да прави нещо блестящо. Първият сет беше много завързан, но мина без пробиви, за да се стигне до тайбрек. В него Вавринка поведе с 4:1 след разменя на три минипробива, но изведнъж се пречупи. Швейрецът отстъпи с 6:8, въпреки че е много по-опитен от съперника си. Вавринка започна ударно втората част и записа пробив в петия гейм, след което го затвърди, за да поведе с 4:2. Последва обаче връщане на пробива от Башич, който записа още един в десетия гейм, с което затвори мача с 6:4 за само 86 минути. Така турнирът от АТП 250 в София ще има третия си различен шампион в третото си издание. През 2016 г. триумфира Робето Баутиста Агут, а през миналата година  Григор Димитров  зарадва публиката в България с добра игра и успех.", "date": "2018.02.10", "title": "Босненец шокира Вавринка и се класира за финала в София"}
{"url": "https://www.dnevnik.bg/bulgaria/2018/02/10/3127640_sredniiat_prust_na_koshlukov_dovede_do_iskane_na/", "text": "След като вчера програмният директор на БНТ 1  Емил Кошлуков показа среден пръст,  докато водеше предаването си \"Още от деня\", днес редица обществени личности поискаха оставката му. Във \"Фейсбук\" дори се организира  протест пред сградата на БНТ,  като той ще се състои утре от 18:30 ч. Кошлуков демонстрира неприличния жест на два пъти по време на предаването с въпроса \"Този знак ще се прави ли така отпред\", зададен към единия от гостите в студиото - Борислав Сандов от \"Зелените\". Кошлуков имаше предвид поредния протест за спасяване на Пирин от четвъртък вечер, който стигна и до БНТ, където беше поискана и неговата оставка. Кошлуков потърси сметка на Сандов за поведението на протестиращите. Съпредседателят на \"Зелените\" обясни, че не носи отговорност за действията на неидентифицирани участници и допусна, че става дума за провокация. Самият Борислав Сандов написа в профила си във \"Фейсбук\", че независимо дали жестът е бил към него или към когото и да било друг, Кошлуков трябва незабавно да бъде освободен от поста си. Бившият председател на Софийския районен съд Методи Лалов пък определи поведението на програмния директор на БНТ 1 като \"тенденциозно, нетолерантно и непрофесионално\". Според него той не задава въпроси, а провежда разпит, надвиквайки един от гостите, \"към когото очевидно има негативно отношение\". Лалов дори е подал сигнал в Съвета за електронни медии (СЕМ) за действията на Кошлуков. Според активиста Асен Генов всичко това е било опит за медийна манипулация. Той припомня, че Кошлуков е работил в телевизия, свързвана с Делян Пеевски, както и в партийната телевизия на \"Атака\". Бившият посланик на България в Русия Илиян Василев използва профила си във \"Фейсбук\", за да разкритикува Кошлуков, като подчертава, че проявата му е недопустима, тъй като работи за национална телевизия, която \"поставя стандарти на поведение\". Той допълва, че очаква оставката на програмния директор на БНТ 1. Журналистът Полина Паунова обобщава случая с това, че \"програмният директор на обществената медия я разбира като хола си, или кварталната си кръчма\". Според нея \"Кошлуков е събирателният образ на всички онези, които смятат, че могат да си правят с нас каквото си искат. А после да ни покажат среден пръст.\"", "date": "2018.02.10", "title": "Средният пръст на Кошлуков доведе до искане на оставката му и организирането на протест пред БНТ"}
{"url": "https://www.dnevnik.bg/sport/2018/02/10/3127655_levski_vkara_pet_gola_v_poslednata_si_kontrola/", "text": "\"Левски\" победи с 5:1 втородивизионния \"Сливнишки герой\" в последната контрола преди началото на пролетния полусезон в Първа лига. Сините използваха двубоя като официално представяне пред феновете си след подготвителния лагер в Малта. Головете отбелязаха Жерсон Кабрал, Станислав Костов, Габриел Обертан, Аймен Белаид и Серджиу Буш. За \"Сливнишки герой\" се разписа Николай Маринов. От привлечените през зимата шест футболисти, като титуляри започнаха Костов и Филипе Нашименто. След почивката се появиха Афонсо Фигейредо, Паулиньо и Белаид, а Ривалдиньо не игра, защото е назад с физическата си подготовка. Междувременно от Южна Корея собственикът на сините Спас Русев направи кратко изявление по повод  оставката на Асен Букарев . \"Няма абсолютно никакви сътресения. Това е част от живота\", коментира Русев пред БНТ. На въпрос какво следва, той добави: \"Следва първият мач с \"Ботев\" (Пловдив) на 18 февруари. През пролетта ще се стремим към по-добро представяне\", каза още Русев, който е на олимпийските игри в Пьонгчанг.", "date": "2018.02.10", "title": "\"Левски\" вкара пет гола в последната си контрола"}
{"url": "https://www.dnevnik.bg/razvlechenie/2018/02/10/3127651_nai-chetenoto_v_dnevnik_bivshi_slujiteli_na_feisbuk_i/", "text": "Според класацията на редакцията на \"Дневник\" на десетте на-четени статии за изминалата седмица в периода от 3 до 9 февруари 2018 г. читателите ни са се интересували най-много от темите за служителите на \"Фейсбук\" и \"Гугул\", които започват да се борят с негативните ефекти от социалните мрежи, кончината на Стефан Шарлопов и готовността на Македония да смени името си. Ето и топ десет теми за изминалата седмица според броя на прочитанията им: 1.  Бивши служители на \"Фейсбук\" и \"Гугъл\" започват борба с вредата от социалните мрежи  -  39145 прочитания; 2.  Почина хотелиерът Стефан Шарлопов  - 26662 прочитания; 3 . Македония обяви, че е готова да си смени името и да прекръсти летището в Скопие   - 25437 прочитания 4.  Партията на вицепремиера Валери Симеонов засипа с обиди евродепутата Ска Келер  - 21567 прочитания; 5.  Би Ай Телевизия спря всички предавания, ще се насочи към младата аудитория  - 17888 прочитания; 6. Полицейски патрул проверил колата на Десислава Радева (допълнена в 18.10)  - 17693 прочитания; 7.  Протестна акция прекъсна откриването на форума за екоиновации в София  - 17596 прочитания 8.  Уляна Пръмова се връща в БНТ като директор \"Новини и актуални предавания\"  - 17397 прочитания; 9 . Би Ай Телевизия има нов собственик   - 16146 прочитания; 10.  Цитат на деня: Руският народ е по-талантлив, да ме прощават американците  - 15962 прочитания.", "date": "2018.02.10", "title": "Най-четеното в \"Дневник\": Бивши служители на \"Фейсбук\" и \"Гугъл\" борят вредата от социалните мрежи"}
{"url": "https://www.dnevnik.bg/sviat/2018/02/10/3127642_izraelskite_udari_v_siriia_sa_nai-golemite_ot_35/", "text": "Днешната въздушна операция в Сирия е най-голямата от войната в Ливан през 1982 г. и завърши с пълен успех, съобщи в. \"Аарец\", цитирайки началник-щаба на израелските ВВС ген. Томер Бар. В същото време официален израелски източник на \"Ройтерс\" потвърждава, че сирийска зенитна ракета е свалила F-16, който се разби в Северен Израел. Самолетът се е връщал от мисия срещу инсталацията, от която е бил управляван ирански дрон, свален тази сутрин над Израел. По неофициални данни са загинали четирима ирански военни. В последвалите удари били унищожени 12 цели, включително 4 сирийски и 4 ирански. \"Това е пълен оперативен успех. Това бе най-голямата атака срещу сирийските противовъздушни сили от времето на \"Мир за Галиля\"\", цитира пресслужбата на армията думите на ген. Бар. През 1982 г. Израел започва продължилата 3 години операция, известна още като Първата ливанска война, която включва и сблъсък със сирийската армия, разположена основно в Южен Ливан. Техеран днес категорично отрече да е изпращал дрон над Израел и твърди, че той е бил използван срещу радикални ислямисти на сирийска територия. Израел твърди, че дронът е бил около 90 секунди в небето на страната, след което е бил свален от хеликоптер. \"Смехотворни са и израелските съобщения, че Иран е замесен в свалянето на израелския самолет\", съобщи държавната телевизия, цитирайки Бахрам Касеми, говорител на външното министерство. Той повтори известната теза, че Иран няма свои армейски части в Сирия, а само военни съветници и доброволци от елитния Корпус на революционните гвардейци, \"действащи по покана на легитимното правителство на Сирия\". Подкрепяната от Иран ливанска организация \"Хизбула\" заяви, цитирана от \"Ройтерс\", че свалянето на израелския самолет е белязола \"началото на нова стратегическа фаза\", която ще ограничи възможността на Израел да използва сирийското въздушно пространство. \"Днешните събития означават категоричен край на старите сметки\", добави групировката, която се сражава в Сирия на страната на Башар ал Асад.", "date": "2018.02.10", "title": "Израелските удари в Сирия са най-големите от 35 години, F-16 е свален от сирийска ракета"}
{"url": "https://www.dnevnik.bg/sviat/2018/02/10/3127663_estoniia_i_rusiia_razmeniha_shpioni/", "text": "Естония и Русия размениха днес на границата си двама души, осъдени на затвор за шпионаж и помилвани от президента, съобщава БТА, като се позоваха на естонските власти. Бизнесменът Райво Сузи бе разменен за руснака Артьом Зинченко на граничния пункт Койдула в югоизточната част на балтийската страна. Райво Сузи бе арестуван през февруари 2016 г. в Русия за дейности, датиращи от периода 2004-2007 г. и бе осъден през декември 2017 г. на 12 години затвор за шпионаж. Той работеше в областта на авиационната индустрия. През 2017 г. съд в Талин осъди Зинченко на 5 години затвор за шпионаж в полза на руското военно разузнаване. Зинченко живеел в Естония с разрешително за пребиваване от 2013 г. Той бе признат за виновен за събиране и предаване на разузнавателни данни, които нанасят вреда на националната сигурност на Естония. Шпионски афери усложняват редовно отношенията между Русия и трите балтийски страни, които са бивши съветски републики и които днес са членове на Европейския съюз и НАТО. През 2015 г. Русия освободи естонския офицер Естон Кохвер, осъден на 15 години затвор за шпионаж. Той бе разменен за Алексей Дресен, бивш ръководен кадър в естонските служби за сигурност, излежаващ присъда от 16 години затвор за шпионаж в полза на Москва.", "date": "2018.02.10", "title": "Естония и Русия размениха шпиони"}
{"url": "https://www.dnevnik.bg/sport/2018/02/10/3127656_aguero_vkara_chetiri_gola_pri_13-ata_poredna/", "text": "Манчестър сити\" разгроми гостуващия \"Лестър\" с 5:1 и увеличи преднината си на върха във Висшата лига. \"Гражданите\" са с 16 точки пред градския съперник  \"Юнайтед\" , преди \"червените дяволи\" да изиграят мача си от кръга срещу \"Нюкасъл\". Победата е 13-а поредна за \"Сити\" като домакин. За последно \"гражданите\" изгубиха точки на \"Етихад\" във втория кръг от сезона, когато завършиха наравно 1:1 с \"Евертън\". Серхио Агуеро, Кевин Де Бройне и Рахийм Стърлинг бяха над всички в мача. Аржентинецът вкара четири гола, а белгийският плеймейкър даде хеттрик от асистенции. Рахийм Стърлинг започна головото шоу още в третата минута. Агуеро вкара в седми пореден мач на \"Етихад\" във всички турнири. Това е и най-доброто му постижение като поредни попадения, откакто е играч на \"гражданите\". Той вече има 28 гола в 32 мача във всички турнри. В пети пореден сезон централният нападател достига бройката от минимум 25 попадения. Хосеп Гуардиола направи само две промени в титулярния си състав от последния шампионатен мач с \"Бърнли\", който завърши 1:1. Вместо капитана Венсан Компани и Данило стартираха Аймерик Лапорт и Александър Зинченко. \"Гражданите\" започнаха двубоя на скорост и откриха резултата само след 124 секунди. Кевин Де Бройне центрира остро в наказателното поле, защитниците в черно не посмяха да играят с топката, тъй като тя беше много близо до вратата и Рахийм Стърлинг я засече, за да изведе \"Сити\" напред. Нападателят отбеляза 15-ия си гол във Висшата лига от началото на сезона и 20-и във всички турнири. От дебюта си през 2012 г. Стърлинг е бил въвлечен в общо 74 попадения (46 гола и 28 асистенции), а за този период пред него са единствено Хари Кейн (114) и Уейн рууни (109). \"Лестър\" предприе игра на изчакване и по никакъв начин не искаше да се оголва, въпреки получения ранен гол. \"Лисиците\" решиха да действат на контраатака и да чакат търпеливо своя момент. Той се откри в 24-ата минута. Варди се възползва от грешка в отбраната на \"гражданите\", напредна сам срещу Лапорт, отвори си пространство и шутира, а след рикошет в крака на французина топката влетя в мрежата – 1:1. Изстрелът на английския национал промени посоката си и заблуди Едерсон, който също не беше излязъл много разчетено с няколко крачки и скъси времето си за реакция. Варди се разписа за четвърти път срещу \"Манчестър сити\" във Висшата лига, като \"гражданите\" са една от любимите му жертви. Той вкара в трети пореден мач от първенството, което е най-доброто му постижение от сезон 2015-16, когато се разписа в 11 поредни срещи и постави рекорд в английския футбол. До края на първата част инициативата беше на страната на \"Сити\", но футболистите на Гуардиола не успяха да го материализират в още голове. Почивката на двубоя обаче подейства добре на \"гражданите\", които започнаха със същия хъс, както и в първото полувреме. Идентично с началото на двубоя, лидерът във Висшата лига се нуждаеше от по-малко от три минути, за да поведе отново. Едва 93 секунди след подновяването на играта Агуеро вкара от няколко метра. Попадението на аржентинеца беше изработено от Де Бройне, който направи двойно подаване със Стърлинг и така подаде на Агуеро, че той нямаше как да пропусне. Ранният гол този път беше използван от \"гражданите\" и те не изпуснаха инициативата. В 54-ата минута Агуеро се разписа още веднъж, пак след подаване на Де Бройне. Аржентинецът стреля много силно по диагонала и Каспер Шмайхел изгледа как топката влиза в мрежата му за трети път. \"Лестър\" беше изключително беззъб и освен попадението на Варди нямаше дори друг точен удар към вратата на Едерсон. До края на двубоя времето стигна на \"Сити\" за още два гола и дввата дело на Агуеро. Първо в 77-ата минута аржентинецът се възползва от грешка на Шмайхел, който му подари топката и голмайсторът на \"Сити\" оформи своя хеттрик. В последната 90-а минута Агуеро вкара своя четвърти гол след мощен удар от границата на наказателното поле. Централният нападател на \"Сити\" вече има осем хеттрика във Висшата лига, равен брой с Тиери Анри, Майкъл Оуен и Хари Кейн. С повече в историята са единствено Алън Шиърър (11) и Роби Фаулър (9). В класирането при голмайсторите за сезона Агуеро вече има 21 гола, поравно с Мохамед Салах от \"Ливърпул\", а пред тях е само Варди с 23.", "date": "2018.02.10", "title": "Агуеро вкара четири гола при 13-ата поредна домакинска победа на \"Сити\""}
{"url": "https://www.dnevnik.bg/sport/2018/02/10/3127657_kolebliv_baiern_izluga_shalke_v_otsustvieto_na_hainkes/", "text": "Байерн\" (Мюнхен) спечели девета поредна победа в Бундеслигата и 12-а във всички турнири, след като надигра \"Шалке\" с 2:1 в най-интересния мач от 22-ия кръг на шампионата. Баварците се справиха без треньора си Юп Хайнкес, който пропусна двубоя заради болест. В неговото отсъствие \"Байерн\" беше воден от помощник-треньора Петер Херман. Шампионът на Германия беше близо до грешна стъпка, но се справи. Гостите от Гелзенкирхен пък могат да съжаляват, че не си тръгнаха с нещо от \"Алианц арена\" заради слабата игра на баварците. Всичко най-интересно на \"Алианц арена\" се случи през първата част, когато паднаха и трите гола. Роберт Левандовски изведе \"Байерн\" напред още в шестата минута, но в 29-ата Франко Ди Санто изравни за кралскосините. Седем минути по-късно Томас Мюлер се разписа за шампионите след подаване на Робен, а това се оказа и победният гол. \"Байерн\" удължи серията си без загуба срещу \"миньорите\" на 17 поредни мача във всички турнири, като са спечелили 14 от тях. Баварците събраха 56 точки и имат преднина на върха от 18 пред втория \"Лайпциг\". \"Шалке\" се смъкна до шеста позиция с 34. Мачът беше по-специален за халфа на \"Шалке\" Леон Горецка. През лятото германският национал ще премине в \"Байерн\" със свободен трансфер. Той изигра силен мач, като беше най-добрият футболист за гостите на терена. Именно Горецка беше в основата на първото чисто голово положение в срещата. Той отне топката в средата на терена, напредна и подаде към Бреел Емболо. Силният удар на нападателя беше спасен от вратаря на \"Байерн\" Свен Улрайх, а при добавката Ди Санто стреля неточно. Баварците бързо напипаха правилния ритъм и откриха резултата в шестата минута. Левандовски се възползва от колеблива намеса на стража на \"Шалке\" Ралф Ферман след далечен удар на Томас Мюлер. Голмайсторът на \"Байерн\" се разписа в 11-и пореден домакински двубой. За последно това направи Хайнкес през сезон 1972-73 с \"Борусия\" (Мьонхенгладбах). След гола футболистите на \"Байерн\" заиграха прекалено спокойно. Играчите на \"Шалке\" действаха смело и активните им действия в атака дадоха резултат в 29-ата минута. Ди Санто изравни с удар по земя след центриране на Емболо и леко докосване от Горецка. Нова грешка на Ферман беше в основата на втория гол за \"Байерн\" в 36-ата минута. Вратарят беше изненадан от удар от малък ъгъл на Мюлер след извеждащо подаване на Ариен Робен. До края на първата част \"Шалке\" можеше отново да изравни, но Горецка стреля неточно с левия крак отблизо. Футболистите на \"Байерн\" продължиха да действат неубедително и през второто полувреме, но гостите не се възползваха. Играчите на \"Шалке\" пресираха дълбоко и търсеха гола, като 70-ата минута Улрайх спаси опасен удар на Емболо. По-рано през деня \"Борусия\" (Дортмунд) записа победа №500 в Бундеслигата след домакински успех с 2:0 срещу \"Хамбургер\". В игра за жълто-черните след дълго отсъствие се завърна Марко Ройс. Любимецът на публиката на \"Сигнал идуна парк\" лекуваше контузия от края на миналия сезон заради частично разкъсване на задна кръстна връзка на дясното коляното. За последно той игра преди 259 дни във финала за купата срещу \"Айнтрахт\" (Франкфурт) на 27 май. Ройс изведе \"Борусия\" с капитанската лента и остана в игра до 71-ата минута, когато беше сменен от Марио Гьотце. Германският национал отбеляза втория гол за жълто-черните в заключителните минути на мача след извеждащ пас на Андре Шурле. Преди това новото попълнение Миши Бачуай откри резултата в началото на втората част. Белгийският нападател, който е под наем от \"Челси\" до края на сезона, се вписва по отличен начин в състава на \"Борусия\". Бачуай е директно замесен в четири от петте попадения на жълто-черните в последните два мача – три гола и една асистенция. Победата срещу \"Хамбургер\" беше пета поредна за \"Борусия\" срещу този съперник. Подобно на предшественика си Петер Бош, Петер Щогер няма поражение в първите си седем мача начело на жълто-черните. \"Борусия\" се изкачи на трето място с 37 точки след 22 мача.", "date": "2018.02.10", "title": "Колеблив \"Байерн\" излъга \"Шалке\" в отсъствието на Хайнкес"}
{"url": "https://www.dnevnik.bg/sport/2018/02/10/3127706_real_madrid_zagria_za_psj_s_ubeditelna_pobeda/", "text": "Реал\" (Мадрид) се върна на победния път в Ла Лига след успех с 5:2 над \"Реал\" (Сосиедад). Шампионът на Испания постигна трета победа в последните си четири мача и показа, че вече навлиза в по-добра форма. Победата подейства като загрявка за \"Реал\" преди двубоя с ПСЖ от  осминафиналите в Шампионската лига . Кристиано Роналдо отбеляза хеттрик, а по веднъж се разписаха Лукас Васкес и Тони Кроос. Мадридчани решиха всичко преди почивката, когато отбелязаха и четирите си попадения. Португалецът вече има 11 гола през кампанията, в която за първи път реализира хеттрик. Португалецът започна много мудно, а беше наказан и в четири двубоя, но точно преди решителните мачове в Шампионската лига подобрява формата си. За Роналдо това беше 43-и хеттрик с фланелката на \"Реал\" (Мадрид). Срещу баските той реализира т.нар. \"перфектен хеттрик\", вкарвайки с левия и десния крак, и с глава. Лукас Васкес даде начало в 49-ата секунда, когато засече с глава центриране на Роналдо и преодоля Херони Руи. Началото на двубоя стъписа баските, които много трудно влязоха в срещата и се видя ясно, че нямат план Б, освен глухата защита. В 27-ата минута Роналдо се разписа след красива флангова атака. Марсело намери нападателя и той от няколко метра не сгреши – 2:0. До края на първата част Тони Кроос с хубав фалцов удар и отново Роналдо направиха преднината на \"Реал\" четири гола. След почивката гостите от страната на баските се активизираха, а за това спомогна и фактът, че шампионите свалиха осезаемо темпото. В 74-ата минута Йон намали на 1:4, а в заключителните десет минути паднаха нови два гола. Роналдо оформи своя хеттрик, а Асиер Ияраменди вкара срещу бившия си тим за крайния резултат 5:2 за \"Реал\". Испанският първенец се изправя срещу ПСЖ на 14 февруари на \"Сантяго Бернабеу\". За първи път действащият шампион на Европа е сочен за аутсайдер, макар и с малко от букмейкърите.", "date": "2018.02.10", "title": "\"Реал\" (Мадрид) загря за ПСЖ с убедителна победа"}
