{"url": "https://www.dnevnik.bg/sport/2018/10/02/3320673_krizata_na_real_se_zadulbochi_sus_zaguba_ot_cska_moskva/", "text": "Европейският клубен шампион за последните три години \"Реал\" (Мадрид) допусна изненадваща загуба срещу ЦСКА (Москва) с 0:1 като гост. Тимът на Хулен Лопетеги изигра слаб мач, докато срещу себе си имаше един много мотивиран съперник. Единственото попадение в двубоя отбеляза Никола Влашич още във втората минута. Тимът пък трябваше да се справя с десет души в самия край на срещата, когато Игор Акинфеев беше изгонен. \"Реал\" вече няма победа в три поредни срещи във всички турнири, след като през уикенда завърши 0:0 с \"Атлетико\" в градското дерби на Мадрид. Малко по-рано тимът на Хулен Лопетеги претърпя тежко поражение с 0:3 от \"Севиля\". Загубата е първа за \"Реал\" в Шампионската лига от 11 април, когато тимът отстъпи на \"Ювентус\". Едва за трети път в последната календарна година пък испанският тим губи в турнира. Треньорът Хулен Лопетеги направи четири промени от състава, който използва срещу \"Атлетико\". Капитанът Серхио Рамос и Гарет Бейл отпаднаха заради контузии, а Тибо Куртоа и Лука Модрич останаха на резервната скамейка. От самото начало \"Реал\" не действаше уверено и едва след 65 секунди игра вече изоставаше в резултата. Тони Кроос опита да върне топката почти от центъра за Кейлор Навас, но я подаде на Никола Влашич, който финтира Варан и с плътен удар с левия крак откри резултата. След ранното попадение \"Реал\" притисна своя съперник, но така и не успя да стигне до гол преди почивката. Два пъти испанците удариха греда, като и в двата случая това се случи след изстрели на капитана Карим Бензема. Положението стана още по-тежко, след като титулярният десен бранител Даниел Карвахал трябваше да напусне игра заради контузия в края на първата част. След почивката футболистите в бели фланелки продължиха да бъдат по-активни, но оставиха и много празни пространства в собствената си половина. Домакините от Москва имаха няколко добри възможности да вкарат и втори гол. При \"Реал\" дори влизането на Лука Модрич не даде ефект и европейският шампион записа изненадваща загуба. В края на двубоя \"Реал\" направи няколко големи пропуска, а в добавеното време драмата беше пълна, след като капитанът на руснаците Игор Акинфеев беше изгонен. Румънският съдия Овидиу Хацеган го изгони много пресилено за два жълти картона в рамките на няколко секунди, при това при спряна игра. Трите точки, които спечелиха руснаците ги изкачиха на първо място в група G. ЦСКА има четири точки, а \"Реал\" остава с три. В другата среща първа победа постигна \"Рома\" след разгром с 5:0 над \"Виктория\" (Пилзен). \"Вълците\" от Рим стигнаха до успеха с две попадения на Един Джеко (3, 40 и 90 минута) и по едно на Ченгиз Юндер (64) и Джъстин Клуйверт (73). Холандецът започна като титуляр в мач от Шампионската лига едва на 19 години и 150 дни, като се превърна във втория най-млад играч от тази страна, който започва за чуждестранен тим в турнира. За тима от Пилзен цял мач игра бившият футболист на \"Левски\" Роман Прохазка.", "date": "2018.10.02", "title": "Кризата в \"Реал\" се задълбочи със загуба от ЦСКА (Москва)"}
{"url": "https://www.dnevnik.bg/sport/2018/10/02/3320519_levski_se_pritesni_ot_nachina_po_koito_shte_se/", "text": "Ръководството на \"Левски\" изрази притеснение от начина, по който \"Моко сълюшън\" ще възстановява парите от закупените билети за  проваления празничен мач с \"Милан\" . Според сините предложеният от организатора на събитието вариант \"крие много рискове\". Приятелската среща със седемкратния европейски шампион беше планирана за 11 август, като с нея трябваше да се отбележи 75-ата годишнина от рождението на клубната легенда Георги Аспарухов-Гунди. Първоначалните планове бяха \"Левски\" да играе с един от грандовете на Южна Америка - \"Бока хуниорс\", на 19 август. Аржентинците обаче  промениха програмата си . След това беше насрочен мачът с \"Милан\" за 11 август, но на 31 юли  \"Моко сълюшън\" обяви, че двубоят се отлага за неопределено време . Тогава организаторът на събитието изтъкна като причина  генералните промени в ръководството на италианския клуб , тъй като това е оказало \"влияние върху приятелските срещи и планирани изяви на червено-черните\". От фирмата обещаха, че фенове ще има възможност на по-късен етап обаче \"да видят звездите на \"Милан\" в оптимална спортна форма в резултат на крайния етап от лятната им подготовка\". Миналата седмица обаче стана ясно, че вариантът за приятелски мач с \"росонерите\" окончателно пропада. В понеделник от  \"Моко сълюшън\" обявиха начина , по който закупилите си билети за срещата могат да си получат парите обратно. \"Необходимо е да изпратите неизползваните билети в срок до 30 октомври 2018 г. чрез куриерска фирма \"Спиди\" за сметка на \"МС концерт\" ЕООД. Сумата ще ви бъде възстановена чрез куриерска фирма \"Спиди\" до коректно подаден адрес и телефон на подателя\", се казва в съобщението. Във вторник беше публикувана позицията на ръководството на \"Левски\". \"Клубът официално изрази несъгласието си към фирмата организатор относно предложения начин за възстановяване на сумите за билети, тъй като той крие много рискове. Клубът настоява за прозрачност и за създаването на пункт, където всички хора със закупени билети да могат лично да отидат и в брой да получат парите си обратно\", заявиха сините. \"В случай че от фирмата организатор нямат административната възможност да се справят с подобно изпълнение, \"Левски\" официално предложи на \"Моко сълюшън\" да преведе парите на клуба и той да възстанови сумите на своите привърженици, което технически няма да е проблем за клуба\", допълват от \"Герена\".", "date": "2018.10.02", "title": "\"Левски\" се притесни от начина, по който ще се връщат парите за проваления мач с \"Милан\""}
{"url": "https://www.dnevnik.bg/evropa/evropeiski_parlament/2018/10/02/3320521_ogranicheniia_za_reklami_30_evropeisko_sudurjanie/", "text": "Европейският парламент гласува актуализирането на правилата за аудио-визуални медийни услуги, по-добра защита на децата и 30% квота от европейски произведения в каталозите на доставчиците на услуги за видео по заявка, предаде пресслужбата на институцията. След последното гласуване по споразумението ревизираното законодателство ще се прилага за ефирните оператори, но също за доставчиците на услуги на видео по заявка и платформи за споделяне на видеоклипове като \"Нетфликс\", \"Ютюб\" или \"Фейсбук\", както и за излъчване на живо в платформи за споделяне на видеоклипове. Новите правила трябва да гарантират:  По-голяма защита за деца от вредно съдържание Доставчиците на аудио-визуални услуги трябва да разработят подходящи мерки за справянето със съдържание, което подтиква към насилие, омраза и тероризъм, а неоправданото насилие и порнографията ще бъде предмет на най-строги мерки. Платформите за споделяне на видеоклипове ще трябва да реагират бързо, щом съдържание е докладвано или посочено като вредно от потребителите. Законодателството не включва филтриране на съдържание преди качването му, което би ограничило свободата на комуникациите, но по искане нa парламента платформите трябва да задействат прозрачен, лесен за използване и ефективен механизъм, който да позволява на потребителите да докладват или предупреждават за вредно съдържание. Новата директива включва строги правила за рекламирането и пласирането на продукти в детски предавания, както и достъпното съдържание в платформи за видео по заявка. Преговарящите от страна на европарламента осигуриха механизъм за защита на личните данни на децата и наложиха мерки, които да гарантират, че данните, събрани от доставчиците на аудио-визуални услуги, не се обработват с търговска цел, нито за профилиране или за поведенческа реклама.  Преразгледани ограничения на рекламата Според новите правила за рекламиране дневният дял от реклами не може да нахвърля 20% от предаванията в периода между 6.00 и 18.00 часа, като излъчващите оператори разполагат с по-голяма гъвкавост за решаване кога да пускат реклами. Най-гледано време се определя за периода между 18.00 и 0.00 часа, по време на който зрителите не могат да бъдат изложени на повече от 20% реклами.  Трийсет процента дял за европейски произведения За да се подкрепи културното разнообразие в европейския аудио-визуален сектор, евродепутатите гарантират най-малко 30% дял за европейски произведения в каталозите на доставчиците. Платформите за видео по заявка също трябва да допринесат за развитието на европейските аудио-визуални произведения, включително чрез преки инвестиции в съдържание и вноски в национални фондове. Финансовото участие се основава само на приходите от услуги по заявка, реализирани в целевите държави членки (държави членки, в които е установен доставчикът, или в целевите държави членки). Законодателството също включва мерки, свързани с достъпа, целостта на сигнала на доставчиците на услуги, укрепването на регулаторните органи и насърчаването на медийни компетенции. Сделката трябва да бъде официално одобрена от Съвета на ЕС, преди измененията да влязат в сила. Държавите членки ще имат 21 месеца преди влизането на директивата в сила, за да транспонират новите правила в националното законодателство. ", "date": "2018.10.02", "title": "Ограничения за реклами, 30% европейско съдържание: какви правила прие европарламентът за аудио-визуалния сектор"}
{"url": "https://www.dnevnik.bg/ot_vas/novini_ot_vas/2018/10/02/3319604_devetashka_peshtera/", "text": "Пещерата е разположена на десния бряг на река Осъм близо до с. Деветаки, което се намира на 7 км от град Летница. Нейната обща дължина е 2442 м, а площта е 20 000 кв.м, наричана още Маарата или Окната заради седемте бадемовидни отвора по сводовете. Деветашката пещера е величествена, красива, с високи около 60 м сводове. Вътре има два клона - единия сух и топъл, а през другия протича малка река.", "date": "2018.10.02", "title": "Деветашка пещера"}
{"url": "https://www.dnevnik.bg/kultura/2018/10/02/3320448_georgi_gospodinov_i_fizika_na_tugata_probivat_v/", "text": "Романът \"Физика на тъгата\" на Георги Господинов излезе преди броени дни в Испания. На испански заглавието е Fizica de la tristeza и се издава от Fulgencio Pimental. Преводът е дело на живеещата в Мадрид антроположка и изследователка на Амазония Мария Вутова съвместно с испанския писател Андре Барба. По повода най-престижното списание за култура - \"Ел Културал\", част от всекидневника \"Ел Мундо\", излезе с водещо интервю с българския писател. \"До днес името на Господинов вероятно е било малко познато на испанския читател, но това е нещо, което трябва да се промени, и то съвсем скоро\", пише изданието и допълва: \"Това е един лабиринтен роман, който разказва всичко за всеки от нас.\" В интервюто писателят споделя: \"Всъщност няма нищо по-универсално от всекидневния живот, където тривиалното и възвишеното се преплитат и придават смисъл едно на друго, точно това ме интересува.\" Няколко дена преди това се появи и друго негово интервю за онлайн изданието Yorokobu - \"един от най-живите испански сайтове\", както Господинов го определя във \"Фейсбук\". Там книгата е описана с думите: \"Неустоим роман, пълен с непредвидими врати и коридори, с прекрасни и изобретателни истории, които не можеш да изоставиш...\" Официално книгата бе представена на 22 септември в една от най-популярните книжарници в централен Мадрид - Tipos Infames. На събитието присъства Маркос Торенте, звезда на съвременната испанска литература, който има и предишни близки срещи с Господинов. През 2014 г. той изпреварва с един глас българския писател на финала за наградата \"Премио Стрега Еуропео\". Георги Господинов представи романа и в Сеговия на известния Hay Festival. Испанските вестници писаха, че именно българският писател е голямото откритие на фестивала тази година. Вестник La Vanguardia сравни писането на Господинов с играта на най-известния българин там, Стоичков. През 2018 г. \"Физика на тъгата\" се появи още в Турция, Хърватия, Гърция и Полша. Испанският е 15-и език, на който романът е преведен. В началото на юли тази година романът бе поставен и на театралната сцена на македонския град Куманово от младия режисьор Милош Б. Андоновски. През 2017 г. в Благоевград гостува и словенска театрална адаптация на книгата.", "date": "2018.10.02", "title": "Георги Господинов и \"Физика на тъгата\" пробиват в Испания"}
{"url": "https://www.dnevnik.bg/biznes/2018/10/02/3320545_pod_edna_peta_ot_obshtinite_polzvat_sistemata_za_obmen/", "text": "По малко от една пета от общините в България ползват услугите на системата за междурегистров обмен (RegiX), която предоставя възможност за автоматизирано подаване и обслужване на стандартизирани заявки за административни услуги по електронен път. Това се разбра от изказване на вицепремиера Томислав Дончев на XIII Годишна среща на местните власти, организирана от Националното сдружение на общините в България. От 1 ноември всички администрации ще са задължени да общуват помежду си само по електронен път, а към днешна дата 220 от общо 265 общини са реални участници в системата за електронен обмен на документи, се казва в съобщението на правителствената пресслужба. Към август 2018 г. едва 49 общински администрации използват RegiX, като имат достъп до 63 основни регистъра и възможност за 169 различни типове справки. Дончев призова общинските администрации да започнат все по-активно да използват системата с цел ускоряване и улесняване на административното обслужване и допълни, че всеки ден се предприемат действия по присъединяване на нови регистри.", "date": "2018.10.02", "title": "Под една пета от общините ползват системата за обмен на регистри онлайн"}
{"url": "https://www.dnevnik.bg/bulgaria/2018/10/02/3320550_za_bulgarite_v_solun_shte_ima_konsultaciia_po_socialni/", "text": "Информационен ден за българската общност по въпроси, свързани със социалното осигуряване, ще се проведе в Солун, Гърция. Събитието ще се състои в неделя - 7 октомври, от 9:00 часа в сградата на Генералното консулство на България в града.", "date": "2018.10.02", "title": "За българите в Солун ще има консултация по социални въпроси в неделя"}
{"url": "https://www.dnevnik.bg/bulgaria/2018/10/02/3320542_poradi_otpadnala_neobhodimost_mvr_se_otkaza_ot/", "text": "Обществената поръчка, с която МВР търси външен експерт, който да направи функционален анализ на ведомството, е прекратена поради отпаднала необходимост от провеждането ѝ. Това се разбира от решение на шефа на дирекцията за търгове в министерството Георги Балабанов, което е подписано на 27 септември. През август ведомството обяви обществена поръчк а за 1.15 млн. лв., която има за цел проектиране на нова структура на МВР, изготвяне на методология за \"реинженеринг на процесите в МВР\" и провеждане на обучения. От решението, за което информира \"Оффнюз\" не се разбира защо необходимостта от провеждането на търга е отпаднала, но от документацията по поръчката се вижда, че по нея е работено до последно. На 3 септември са публикувани разяснителни бележки до всички заинтересувани страни, които са отправили запитвания по спецификите на поръчката. На 30 август пък е направена промяна на методиката по оценяване на участниците. Решението за отпадане на необходимостта идва след рокадата на министерския пост. Новият вътрешен министър Младен Маринов смени предшественика си Валентин Радев, след като премиерът Бойко Борисов поиска оставката му. Причина стана катастрофата в Своге, която отне живота на 18 души. Критики към новото назначение отправи президентът Румен Радев, който подчерта, че поста министър поема досегашният главен секретар на МВР, която е най-висшата професионална длъжност във ведомството, който също носи отговорността за пропуските в работата му. Все още не е известно какво смята Маринов за обявената от предшественика му обществена поръчка за оптимизиране работата на МВР и преструктурирането му. Самият Маринов е в системата на полицията от повече от 20 години и може би не вижда смисъл външен експерт да реформира ведомството. Преди да поеме вътрешното ведомство, Валентин Радев е бил зам.-министър на отбраната и като военен експерт е стоял встрани от проблемите на МВР. Преди този търг Радев беше обявил \"подготвяща\" обществена поръчка, чийто изпълнител направи анализ само на системата на управление в министерството. Какви съвети за реформа срещу 33 хиляди лева дадоха на ведомството учените от университета за стопанство вижте  тук . Анализ беше направен и от Световната банка , която препоръча драстично свиване на броя на областните дирекции на МВР, консолидиране на администрациите им и по-ефективни обществени поръчки. Изводите на международната институция бяха, че полицията поддържа раздута администрация, служителите в МВР са едни от най-скъпоплатените, защото осигурителните вноски са прекалено скъпи. В края на миналата година  управляващите тихомълком зачеркнаха и административната реформа в МВР . Тя беше заложена от бившия министър Румяна Бъчварова във втория кабинет на Борисов.", "date": "2018.10.02", "title": "Поради отпаднала необходимост МВР се отказа от консултант, който да предложи реформа"}
{"url": "https://www.dnevnik.bg/sport/2018/10/02/3320467_sportnata_televiziia_bein_zavede_delo_za_1_mlrd_dolara/", "text": "Катарската спортна телевизия beIN завежда дело за 1 милиард долара срещу Кралство Саудитска Арабия, съобщи пресслужбата на компанията. От beIN нарекоха скандала \"най-голямото пиратско излъчване на спортни събития, което до момента светът е виждал\". Делото е резултат, след като в последната година  пиратският канал BeoutQ , базиран в Рияд, крадеше сигнал от beIN Sport за най-големите спортни събития, включително и световното първенство по футбол. Пиратският канал BeoutQ се появи в резултат на забраната на търговски отношения между Саудитска Арабия и Катар. След това beIN Sport загуби близо 40% от абонатите си на Арабския полуостров. Световното първенство не беше излъчвано официално в Саудитска Арабия, независимо че националният отбор се класира на световни финали за пръв път от 2006 г. Потребители в Саудитска Арабия потвърдиха, че са гледали мачовете благодарение на канала, който се предлага в пакетите на кабелния оператор Arabsat. beIN Sport подаде сигнал до ФИФА  още по време на световното първенство, а по-късно още два оператора съобщиха за крадене на сигнал. Това са Telemundo (собственост на NBC), както и Eleven Sports Networks, които обаче не излъчват мачове от световното първенство. В иска на Еleven Sports Networks става въпрос за крадене на сигнал преди време. От Telemundo обявиха, че могат да заведат съдебен иск, след като платиха 600 милиона долара, за да излъчват световните първенства през 2018 и 2022 г. на територията на Северна и Централна Америка. Това е телевизията, която се гледа от испански говорещите.", "date": "2018.10.02", "title": "Спортната телевизия beIN заведе дело за 1 млрд. долара срещу Саудитска Арабия"}
{"url": "https://www.dnevnik.bg/evropa/2018/10/02/3320572_bivshiiat_finlandski_premier_aleksandur_stub_obiavi/", "text": "Бившият финландски премиер Александър Стуб обяви кандидатурата си за председател на Европейската комисия, предаде \"Ройтерс\". С това той стана вторият кандидат да бъде т.нар. водещ кандидат на дясноцентристката Европейска народна партия на изборите за Европейски парламент през май догодина. Стуб изпрати писмо до свои колеги - членове на ЕНП, в което заяви, че е \"деклариран проевропеец\", решен да защити европейските ценности и да помогне Европа да запълни празнотата, оставена от \"доброволната маргинализация\" на САЩ и Великобритания в световната политика. \"Време е да се обединим около каузата ни за една по-силна Европа. Това означава смекчаване на ненужните разделения между Изтока и Запада, Севера и Юга. Трябва по-добре да изтъкваме това, което ни обединява, вместо това, което ни разделя\", настоя още Стуб. Той е бивш финландски премиер, финансов и външен министър и в момента е вицепрезидент на Европейската инвестиционна банка. Досега кандидатурата си за наследник на Юнкер от ЕНП  е обявил Манфред Вебер , а от групата на социалистите и демократите –  Марош Шефчович . Групата на Зелените представи четирима кандидати за председател,  сред които има и българин. Т.нар. система на водещия кандидат (от немски – Spitzenkandidat) бе използвана за пръв път през 2014 г. и донесе победата на Юнкер. Процесът предполага големите европейски политически групи да посочат свои водещи кандидати преди изборите, които да посетят по възможност всички страни членки, за да се представят на избирателите там. Евентуалният победител трябва да събере подкрепата на мнозинството в новоизбрания Европейски парламент и да спечели одобрението на квалифицирано мнозинство от националните лидери на 27-те (по това време Великобритания вече няма да е член на ЕС). Много европейски държавни лидери начело с Еманюел Макрон са против метода \"шпиценкандидат\". Според някои критици тази система е довела до политизиране на Комисията, което се смята за вредно. Жан-Клод Юнкер ще напусне поста догодина след изборите за Европейски парламент на 25-26 май. Съставът на новата Европейска комисия вероятно ще е ясен в началото на есента на 2019 г.", "date": "2018.10.02", "title": "Бившият финландски премиер Александър Стуб обяви кандидатурата си за наследник на Юнкер"}
{"url": "https://www.dnevnik.bg/video/novinite_na_bnt/2018/10/02/3320605_video_drugite_novini/", "text": "Завършват електронната мрежа в държавната администрация Изобретателят на оптичните пинсети Артър Ашкин е в тройката на нобелистите за физика \"Топлофикация София\" има готовност да отвори кранчето \"Хапливи\" документални филми Групата \"Тексас\" излиза тази вечер за първи път на българска сцена Мадона отлага пускането на новия си албум за догодина", "date": "2018.10.02", "title": "Видео: Другите новини"}
{"url": "https://www.dnevnik.bg/sport/2018/10/02/3320611_adrian_andreev_shte_uchastva_v_mastursa_na_osemte/", "text": "Голямата надежда на българския тенис Адриан Андреев ще участва във финалния \"Мастърс\" за състезатели до 18 години. Турнирът ще се проведе от 22 до 28 октомври в китайския град Чънду и ще събере осемте най-добри тенисисти при юношите за 2018 г. Международната федерация по тенис (ITF), която организира надпреварата, обяви днес участниците. Поставен под №1 ще е Цен Чун Хсин от Тайван, който тази година спечели титлите при юношите от \"Ролан Гарос\" и \"Уимбълдън\" и игра финал на Australian Open и полуфинал на US Open. Останалите участници са аржентинците Себастиан Баес, италианецът Лоренцо Мусети, французинът Юго Гастон, колумбиецът Нико Мехия, американецът Брандън Накашима и китаецът Тао Му, който получава \"уайлд кард\" за турнира. Адриан Андреев, който през септември  спечели титлата при юношеските двойки от US Open , ще участва за пръв път във финалния мастърс на ITF. Турнирът ще се проведе за четвърта поредна година. Първите три издания при момчетата бяха спечелени от руснака Андрей Рубльов, корееца Хон Сьон Чан и финландеца Емил Руусувуори. Преди финалния мастърс при юношите за Андреев предстои  участие в младежките олимпийски игри в Буенос Айрес.  Най-големият спортен форум за спортисти до 18 години започва на 7 октомври, а в турнира по тенис ще играят почти всички водещи състезатели при юношите.", "date": "2018.10.02", "title": "Адриан Андреев ще участва в мастърса на осемте най-добри при юношите"}
{"url": "https://www.dnevnik.bg/sviat/2018/10/02/3320598_turciia_izdirva_417_dushi_zaradi_razsledvane_za_prane/", "text": "Най-малко 280 души бяха задържани, а за други 137 е издадена заповед за арест заради изпращането на чужда валута на стойност 419 млн. долара в чуждестранни банки, предават \"Ройтерс\" и \"Хюриет дейли нюз\". По-голямата част от средствата са били изпратени до ирански граждани, които живеят в САЩ, обяснява главният прокурор на Истанбул. Парите са преведени до общо 28 088 сметки. Полицейските операции заради разследването се проведоха в 40 провинции според Анадолската агенция. \"Си Ен Ен Тюрк\" пък излъчи видео с маскирани полицаи с автоматични оръжия. Според прокурора разследването е насочено срещу онези, които \"атакуват икономическата и финансовата сигурност на Република Турция\". Въпросът за преводи на чужда валута е деликатен в Турция заради срива на лирата, загубила 40% от стойността си спрямо долара тази година. Президентът Реджеп Тайип Ердоган предупреди гражданите да не изпращат пари в чужбина, освен ако не става дума за инвестиции. Към момента няма конкретни доказателства за връзка между думите на Ердоган и разследването, отбелязва \"Ройтерс\". В \"Туитър\" съветникът му Джемил Ертем написа, че \"операцията не е за преводи на чужда валута\", а финансиране на тероризъм. Според \"Хюриет дейли нюз\" някои от задържаните имат връзка с кюрдски или ислямистки организации.", "date": "2018.10.02", "title": "Турция издирва 417 души заради разследване за пране на пари"}
{"url": "https://www.dnevnik.bg/bulgaria/2018/10/02/3320618_obshtina_burgas_shte_remontira_svlecheniia_nasip_pri/", "text": "Община Бургас ще извърши ремонта на свлечения насип на републиканския път I-9 Бургас-Поморие при кръговото кръстовище за летище Бургас, съобщи агенция \"Пътна инфраструктура\". Причината е, че той попада в урбанизираната територия на кв. \"Сарафово\". Все пак след края на ремонта пътната агенция ще възстанови на града част от парите за ремонта. От насипа на пътя се свлече земна маса, вследствие на обилните дъждове вчера. Местната администрация поддържа трасето в чертите на града по силата на споразумителен протокол с агенция \"Пътна инфраструктура\". ", "date": "2018.10.02", "title": "Община Бургас ще ремонтира свлечения насип при летището"}
{"url": "https://www.dnevnik.bg/sviat/2018/10/02/3320615_sasht_moje_da_nanesat_izprearvasht_udar_po_ruski/", "text": "Русия трябва да прекрати тайното разработване на забранена от международен договор ракета, защото САЩ са готови да предприемат всички мерки, за да унищожат системата, преди тя да е влязла в оперативно състояние. Това заяви на пресконференция посланикът на САЩ в НАТО Кей Бейли Хъчисън, цитирана от \"Ройтерс\". Според нея Вашингтон смята, че руснаците разработват базирана на сушата система, която би им позволила мълниеносно нанасяне на ядрен удар по цели в Европа. Москва на няколко пъти отрича да е нарушавала Договора за забрана на ракетите със среден и малък обсег. Той е подписан през 1987 г. между САЩ и СССР и предвижда забрана на създаването и употребата на ракети с наземно базиране с обсег над 500 км. Оставаме привърженици на дипломатическото решение, каза още посланик Хъчисън по време на пресконференция, но също така сме готови да обмислим военен удар, ако руските разработки на система със среден обсег продължат. \"В един такъв момент ние ще разгледаме възможността за премахване на руска ракета, която би могла да удари която и да било от нашите страни. Контрамерките ще са насочени към ликвидиране на ракетите, разработвани от Русия в нарушение на договора. Те са предупредени за това.\" Русия е заявявала, че желае преговори за запазване на договора и ще спазва ангажиментите си по него, ако го правят и американците. \"Изглежда хората, които правят подобни изявления, не осъзнават нивото на своята отговорност и опасността от агресивната реторика\", коментира днес Мария Захарова, говорителка на външното министерство. Думите на Хъчисън са най-откритото предупреждение за изпреварващ удар, след като през 2017 г. официален представител на САЩ каза, че страната му ще обмисли създаването на собствена система, ако руснаците продължат с нарушаването на договора. Същата година доклад на Държавния департамент заключи, че Русия е нарушила задълженията си \"да не притежава, произвежда или тества в полет\" изстрелвана от земята крилата ракета с обсег 500 - 5500 км, \"или да подготвя или произвежда системи за изстрелването ѝ\". \"Опитваме се от няколко години да изпратим на Русия послание, че знаем, че нарушават договора, показахме им доказателства за това. Определяме параметри, така че нашите съюзници да ни помогнат да докараме Русия на масата за преговори\". Министърът на отбраната Джим Матис каза, че проблемът ще бъде обсъден на започващата в сряда в Брюксел двудневна среща с колегите му от НАТО. \"Не мога да прогнозирам накъде ще поемат нещата, решението е в ръцете на президента. Но мога да ви кажа, че в Конгреса и в Държавния департамент има силна загриженост за тази ситуация и ще се завърна със съвети към съюзниците ни да участват в дискусията, която да определи какво предприемаме\", допълни той пред репортери в Париж. През септември - точно в началото на най-големите от години насам руски военни маневри - изданието Breaking Defence  съобщи , че за пръв път от края на студената война САЩ разработват ракета с обсег 1600 км. Става дума за хиперзвукова ракета, движеща се със скорост повече от 5 Мах и способна да унищожава особено силно укрепени цели като командни бункери. Второ оръжие за евентуален конфликт с Русия и Китай е стратегическо далекобойно оръдие, от което да се изстрелват по-бавни ракети срещу радари, ракетни установки и мобилни командни пунктове. Предимството на варианта с оръдието е, че е значително по-трудно да бъде открита подобна артилерийска система, отколкото ако беше с въздушно или морско базиране. Предизвикателството е, че сухопътните сили на САЩ ще трябва да преодоляват институционални пречки и вражди в името на координиране с останалите родове войски, защото нямат експертизата на военновъздушните или военноморските за прецизно определяне на цели на разстояние от 1600 км, както и специалисти за разработването им след повече от две десетилетия на замразявани програми и орязване на разходите.", "date": "2018.10.02", "title": "САЩ може да нанесат изпреварващ удар по руски ракети, заяви посланикът в НАТО"}
{"url": "https://www.dnevnik.bg/sport/2018/10/02/3320627_ispanskata_liga_ostava_tvurdo_reshena_da_iznasia/", "text": "Испанската футболна лига остава твърдо решена  да провежда мачове в САЩ  въпреки недоволството на  играчите, клубовете и местната федерация . Това обяви президентът на Ла Лига Хавиер Тебес в интервю за \"Ройтерс\". Според него изнасянето на шампионатни мачове на американска земя ще даде голям тласък на футбола в глобален план. През август испанската футболна лига и мениджърската компания Relevant Sports  подписаха договор за провеждане на двубои в САЩ и Канада . Сделката е за 15 години, като целта е промотирането на футбола в Северна Америка. Плановете са първият испански двубой на континента да е между шампиона \"Барселона\" и \"Жирона\" в Маями на 26 януари. Испанската футболна федерация обаче  наложи вето на \"износа\" на мачове в Северна Америка , след като играчите и клубовете остро се противопоставиха. От организацията поискаха повече информация, преди да дадат съгласие. Освен от испанската федерация Ла Лига трябва да получи разрешение още от УЕФА, КОНКАКАФ и Американската футболна асоциация. Наскоро президентът на УЕФА Джани Инфантино също се обяви против идеята. \"Мачовете в САЩ са от жизненоважно значение за нашата стратегия и няма да се откажем от това, което е наше право. Ако искаме да направим индустрията по-глобална, каквато е целта на Ла Лига, ако искаме да бъдем сред най-големите индустрии в световния спорт, тогава трябва да се потопим в американския пазар\", каза Тебас. \"За нас САЩ са вторият по големина пазар за телевизионни права. Това е много консолидирана спортна индустрия с огромен ръст по отношение на социалните медии и цифрови платформи\", допълните президентът на Ла Лига.", "date": "2018.10.02", "title": "Испанската лига остава твърдо решена да изнася мачове в САЩ"}
{"url": "https://www.dnevnik.bg/sport/2018/10/02/3319860_grigor_dimitrov_zapochva_turnirite_v_aziia_s_nadejdi/", "text": "С мач от първия кръг на турнира в Пекин Григор Димитров започва  последния месец от състезателната си година . Шампионът от финалите на АТП се изправя срещу американеца Райън Андерсън на старта на първото от четирите състезания, които планира да изиграе през октомври. Двубоят между 27-годишния българин и 26-годишния американец e втори в програмата на централния корт и ще започне около 9.30 часа. Срещата ще бъде предавана от \"Макс спорт 1\". Преди това ще се изиграе един мач от женската надпревара - Слоун Стивънс срещу Сайсай Джън. Димитров влиза в азиатското турне с надежди за силен край на един колеблив сезон, в който започна като №3 в света, но ще завърши извън топ 10. Шампионът от финалите на АТП има да защитава 180 точки в Пекин, където миналата година игра полуфинал, и 180 точки следващата седмица на мастърса в Шанхай, където през 2017 г. стигна до четвъртфиналите. И в двата случая на пътя му застана световният №1 Рафаел Надал. \"Турнирите в Азия винаги са били важни за мен. Към края на годината можеш да видиш физическото си състояние. Опитваш се да изиграеш колкото се може повече мачове, преди да си дадеш почивка и да започнеш да се подготвяш за следващия сезон\", каза Димитров преди първия си мач в Пекин. \"Имах добри и лоши моменти, но предстои да се изиграе още тенис до края на годината. Имах някои добри резултати и победи срещу добри тенисисти, имах и някои загуби. Като цяло мисля, че се развивам. Физически се чувствам перфектно, което е добра новина\", допълни българинът. Димитров, който е поставен под №3 в турнира, има четири победи в петте си мача със заемащия 48-ото място в световната ранглиста Харисън. Двамата изиграха два двубоя през 2017 г. - в мастъра в Шанхай и в \"Куинс\", като българинът ги спечели съответно 3:6, 6:3, 7:6 (6) и 6:3, 6:1. Единствената победа на Харисън дойде през 2015 г., когато американецът детронира Димитров в Акапулко след успех със 7:5, 4:6, 6:0. Първите им два двубоя бяха в турнирите от Големия шлем през 2014 г. - 6:2, 7:6 (4), 6:2 в първия кръг на US Open и 7:6 (1), 6:3, 6:2 в първия кръг на \"Уимбълдън\". При успех срещу Харисън Димитров ще играе във втория кръг със сръбския квалификант Душан Лайович. Първият поставен, който българинът може да срещне, е британецът Кайл Едмънд (№5) в четвъртфиналите. Димитров ще участва за пети път в турнира в Пекин, където в последните години постигна добри резултати. През 2016 г. българинът стигна до финала, където загуби от Анди Мъри. Година по-рано световният №8 игра четвъртфинал, в който отстъпи пред тогавашния №1 Новак Джокович. При първите си две участия - през 2011 и 2013 г., той загуби в първия кръг съответно от Жо-Вилфред Цонга и Роберто Баутиста Агут. \"Обичам да играя тук. Получавам огромна подкрепя от феновете. Дано тази година да е още по-добра. Защо да не направя стъпка нагоре и да спечеля турнира\", каза още Димитров. Програмата за вторник Слоун Стивънс - Сайсай Джън (от 7.30 ч.) Григор Димитров - Райън Харисън Хуан Мартин дел Потро - Алберт Рамос Гарбине Мугуруса - Арина Сабаленка (най-рано в 14.30 ч.) Александър Зверев - Роберто Баутиста Агут (най-рано в 16.30 ч.) Фернандо Вердаско - Гаел Монфис (от 7.30 ч.) Анжелик Кербер - Карла Суарес Наваро Йелена Остапенко - Циан Уан Маркос Багдатис - Марко Чекинато (най-рано в 13.30 ч.)", "date": "2018.10.02", "title": "Григор Димитров започва турнирите в Азия с надежди за силен край на сезона"}
{"url": "https://www.dnevnik.bg/video/2018/10/02/3319842_video_prevuorujavane_za_2_mlrd_lv_sus_sumnitelna/", "text": "В понеделник бяха  отворени офертите  за една от най-големите поръчки в отбраната през последните години - за нов изтребител. Процедурата е за покупка на 8-9 самолета на стойност 1.8 млрд. лв., а заместник-министърът на отбраната Атанас Запрянов се надява до края на годината договорът да бъде сключен.  Зам.-министър Анатолий Величков каза през септември, че през втората половина на октомври ще бъдат изпратени искания за предоставяне на оферти за нови кораби и техника за сухопътните войски. Но поради забавяне на процедурата няма да има подписване на договори за тях до края на тази година. Проверка на \"Дневник\"  показа, че за последните 15 години армията е получила близо 2 млрд. лв. за модернизация и превъоръжаване. Но от изразходването им не са добавени почти никакви способности за армията. Вижте повече във видеото. ", "date": "2018.10.02", "title": "Как армията се \"модернизира\" с 2 млрд. лева (видео)"}
{"url": "https://www.dnevnik.bg/skorost/avtomobilna_industriia/2018/10/02/3316986_avtosalonut_v_parij_otvaria_vrati_v_otsustvieto_na_16/", "text": "Автосалонът на големите отсъстващи -, така може накратко да се представи тазгодишното издание на изложението в Париж, което отвори врати днес за акредитираните журналисти. По ирония на съдбата това се случва на 120-годишния юбилей на изложението, което е най-старото в света. Тази година блясъкът на едно от най-престижните изложения в Европа е помрачен от отсъствието на цели 16 марки, сред които гиганти като \"Фолксваген\", \"Форд\", \"Фиат\" и \"Опел\". От масовите брандове липсват още \"Мазда\", \"Нисан\", \"Мицубиши\", \"Джип\", \"Субару\" и \"Волво\". Любителите на скъпите автомобили няма да видят \"Астон Мартин\", \"Бентли\", \"Макларън\" и \"Ролс-Ройс\". Аргументите до голяма степен за сходни - нямаме нещо съществено ново, което да покажем, а разходите за участие са сериозни. Компаниите подчертават и че предпочитат да организират свои събития, когато имат нещо ново. Любопитна подробност е, че \"Фиат\" и \"Джип\" за пръв път изпускат автосалон, но от компаниите коментират, че в бъдеще приключват с участието в подобни изложения на всяка цена. По всичко личи, че все по-рядко автосалоните ще събират всички марки, след като \"Мерцедес\", БМВ и \"Ауди\" вече обявиха, че няма да са сред компаниите в Детройт през януари. За изложението в Женева през март пък вече се знае, че на него няма да се представят \"Форд\" и \"Волво\". Докато компании с дългогодишни традиции се отказват от големите автосалони, на тях почти всяка година амбиции демонстрират нови играчи, предимно от Азия. Изложението в Париж няма да направи изключение, като на него първите си продукти ще покаже виетнамската \"Винфест\" (VinFast). Става въпрос за седан и кросоувър, изградени на платформа на БМВ, които се очаква да бъдат на пазара след година. Сериозно присъствие демонстрира и китайската Джи Ей Си Мотор (GAC Motor), които показват готови за пазара кросоувъри, миниван и седан. Премиерите Audi A1 Audi A4 facelift Audi e-tron BMW 3 Series BMW Vision iNEXT concept BMW X5 BMW Z4 Citroen C5 Aicross SUV Citroen C5 Aicross SUV Hybrid Concept DS 3 Crossback DS 7 Crossback PHEV Ferrari Monza SP1 and SP2 Hyundai i30 Fastback N Kia Ceed GT Kia Proceed Lexus RC Lexus LC Limited Edition Mercedes A-Class седан Mercedes GLE Mercedes B-Class Mercedes EQC Mercedes-AMG A 35 Peugeot e-LEGEND концепт Peugeot 508 SW и PHEV Porsche Macan facelift Renault Kadjar facelift SEAT Tarraco Skoda Kodiaq RS Skoda Vision RS concept Toyota RAV4 Hybrid Toyota Camry Hybrid", "date": "2018.10.02", "title": "Автосалонът в Париж отвори врати в отсъствието на 16 марки"}
{"url": "https://www.dnevnik.bg/sport/2018/10/02/3319943_junaited_sreshta_valensiia_v_sledvashtiiat_goliam_test/", "text": "Със силно разклатено самочувствие и  постоянни спекулации около бъдещето на своя мениджър Жозе Моуриньо  \"Манчестър юнайтед\" посреща \"Валенсия\" в един от възловите двубои във втория кръг от груповата фаза на Шампионската лига. Рекордьорът по титли на Англия прави най-лошия си старт на сезон от 29 години. \"Червените дяволи\" записаха разочароващо ранно отпадане в Купата на лигата от втородивизионния \"Дарби каунти\", а загуба от \"Уест Хем\" през уикенда задълбочи кризата на \"Олд Трафорд\". \"Юнайтед\" е спечелил само четири от деветте си официални мача този сезон. Последният успех дойде на старта на Шампионската лига, когато тимът на Моуриньо се справи без проблеми у дома срещу швейцарския шампион \"Йънг бойс\" (3:0). \"Валенсия\" се намира в още по-тежко състояние. В събота \"прилепите\" записаха първата си победа от началото на сезона, след като надиграха \"Реал сосиедад\" като гост. Преди това те имаха пет равенства и една загуба в Ла Лига и  поражение от \"Ювентус\" в двубой , в който играха с човек повече от 29-ата минута. В група с изявен аутсайдер в лицето на \"Йънг бойс\" и изявен фаворит в лицето на \"Ювентус\" двубоите между \"Манчестър юнайтед\" и \"Валенсия\" могат да се окажат ключови в битката за място в директните елиминации. Мачът на \"Олд Трафорд\" започва в 22.00 ч., а в 19.55 ч. \"Ювентус\" посреща \"Йънг бойс\". \"Не, не мисля\", отговори кратко Моуриньо на въпрос дали чувства, че постът му е под заплаха. Португалецът отново отправи критики към своите футболист, като заяви, че на \"някои от играчите им пука повече от други\". Мениджърът на \"Юнайтед\" обаче изключи вероятността част от тях да го бойкотират с представянето си. \"След 20 години във футбола аз все още съм детето, което бях преди 20 години и може все още да съм наивен, но все още вярвам, че футболистът е честен човек.\" \"Ако срещнете някой футболист, който ще ви каже, че не е давал всичко от себе си, тогава може би ще си променя мнението. Докато не се появи някой голям професионален играч и каже, че в някакъв етап от кариерата си не е бил честен и не е давал максимума, винаги ще вярвам на футболистите. Дали им се получава или не, това е друг въпрос. Но пак ще кажа, че съм наивен и все още вярвам в честността на играчите\", допълни той. На фона на твърденията в английските медии за конфликт между португалеца и футболистите част от тях заявиха, че отговорността за слабото представяне на отбора е тяхна, а не на мениджъра. \"Играта ни изобщо не отговаря на таланта, който има в този състав на \"Юнайтед\". Трябва да погледнем себе си. Ние сме тези, които сме на игрището. Мениджърът не играе, нали? Неговата работа е да пусне на игрището състав, който според него може да побеждава. Ако погледнете състава, ние имаме един много силен отбор. Затова нямаме никакви извинения\", каза левият краен бранител Люк Шоу. Дефанзивният халф Неманя Матич допълни: \"Всеки от нас носи отговорност. Говорихме помежду си. Знаем, че ситуацията не е добра и можем да се справим по-добре. Всеки се опитва да даде повече за отбора. Мачът с \"Валенсия\" е страхотен шанс да направим това срещу един голям отбор. Очаквам всеки да даде повече и да бъдем по-концентрирани.\" Според Моуриньо отговорността е на всички в клуба и всеки трябва \"да изиграе своята роля\", за да се промени ситуацията. \"Представянето на терена е следствие от много фактори. Люк Шоу например каза: \"Ние сме на терена и трябва да дадем повече\". Харесва ми тази перспектива, но не съм напълно съгласен. Всеки в клуба има своята роля. Домакинът, диетологът, аз, всички\", заяви португалецът. Мачовете днес 22.00 ч. АЕК (Атина) - \"Бенфика 22.00 ч. \"Байерн\" - \"Аякс\" 19.55 ч. \"Хофенхайм\" - \"Манчестър сити\" (Макс спорт 1) 20.00 ч. \"Лион\" - \"Шахтьор\" (Донецк) 22.00 ч. ЦСКА (Москва) - \"Реал\" (Мадрид) (Макс спорт 2) 22.00 ч. \"Рома\" - \"Виктория\" (Пилзен) 19.55 ч. \"Ювентус\" - \"Йънг бойс\" (Макс спорт 2) 22.00 ч. \"Манчестър юнайтед\" - \"Валенсия (Макс спорт 1)", "date": "2018.10.02", "title": "\"Юнайтед\" среща \"Валенсия\" в следващия голям тест за бъдещето на Моуриньо"}
{"url": "https://www.dnevnik.bg/sport/2018/10/02/3319793_radostin_stoichev_polsha_bere_plodovete_ot/", "text": "Той разкри вижданията си за играчите, треньорите и отборите, които са му направили най-силно впечатление. Посочи и какво е направила полската федерация, за да може отборът два пъти поред да е световен шампион. Общата оценка Световното първенство беше много интересно и равностойно, с много изравнени отбори. Успя да запази интригата до последния мач, а публиката се наслади на интересни мачове. Предвижданията ми за първата шестица почти се сбъднаха. Единственият въпрос беше свързан с групата на Франция и Сърбия от втората фаза, но там сърбите продължиха заслужено. Очаквах, че отборът на Италия с оглед на домакинството и по-добрата си програма ще успее да си проправи път до медалите, но това не се случи. Нивото на игра, показано от тях във финалната фаза, беше недостатъчно, за да заслужат нещо повече. Във важните мачове, които имаха да изиграят, те загубиха от всички - и от Русия, и от Полша (където в първия гейм паднаха на 14), и от Сърбия. Така че не бяха на нужното ниво, за да имат претенции за медали. Стигнаха до финалната фаза благодарение на по-лекия жребий, лесната група и фактора \"домакинство\". В играта почти нищо не им вървеше. Опитваха индивидуални акции и разчитаха преди всичко на Зайцев, което е недостатъчно срещу силните отбори. Не бяха структурирани нито във фазата на сайдаут, нито във фазата на брекпойнт, а в същото време и грешаха прекалено много. По различен начин отиграваха едни и същи ситуации, което говори за липсата на система в играта. А това е много важно срещу силните съперници. Нещо, което забелязах да присъства в играта на САЩ и на Полша. Там нещата бяха много ясни, категорично добре изработени. Затова не е и случайно, че тези отбори показаха най-добрите игри на световното първенство. Желанието ми беше да видя финал между САЩ и Полша, но полуфиналите не го позволиха. Смятам, че тези два отбора бяха най-достойните да се срещнат във финала. Бразилия въпреки проблемите си все пак стигна до сребърните отличия, което е повече от добре за тях. От Русия - с оглед на състезателите, които има в състава си, можем да очакваме повече. Липсата на организация в играта им беше очевидна и затова редуваха много силни геймове с много слаби. Непостоянството им се оказа пречка да стигнат до медалите. Впечатли ме формацията на посрещане и на сайдаут на отбора на САЩ. Поради недостиг на добри посрещачи използваха Андерсън на посрещане, а това довеждаше до затруднения в някои от ротациите в сайдаута. Но това е логично и много практично решение, което ми хареса. Това беше единственото по-различно нещо, което показаха отборите. Всички останали играха стандартно. Полша, Русия и Бразилия използваха обичайната двойна смяна за повишаване нивото на блокадата и подобряване на защитата. Но това е нещо, което се използва от години. Най-добрите сред играчите и треньорите Категорично ме впечатли израстването на Бартош Курек по време на шампионата. Той започна зле, доста неуверено и със слаби игри. С развитието на първенството обаче невероятно подобри представянето си и започна да играе не само ефективно, но и по правилния начин. Не мога да не отбележа изключително високото ниво през целия турнир на Андерсън, много добрите игри на Тейлър Сандър. Хареса ми играта на Мика Кристенсен - цялостно организацията му на игра, а също и участието му на другите елементи - блокада, защита, начален удар. Този, който ме впечатли най-много сред треньорите - с израстването на отбора, с постройката, с идеите в играта, това е Джон Спероу. Отборът на САЩ бележи голямо развитие във всички аспекти на играта, в изпипването на детайлите във всяка ситуация. Преоткрих неговата работа и сега много по-внимателно го следя. Работата на американците е на високо ниво. При подготовката и крайния резултат на Полша очевидно ролята на треньорския екип е била много важна. Те започнаха турнира по един начин и по време на турнира израснаха много. Това показва, че някой в щаба е анализирал слабостите по правилния начин и е успял много бързо да ги неутрализира. Отборът на Сърбия също има лек напредък в играта си спрямо предходни първенства. Познавам Никола (Гърбич) много добре и знам как мисли и как работи, а това е довело до израстване. Но не бих поставил техния прогрес на същото ниво като това на САЩ и Полша. На обратния полюс е отборът на Русия. Пътят към върха Още преди години в Полша направиха нещо много важно, като създадоха регионални центрове за развитие на юноши и младежи и това сега им се изплаща, Обърнаха много внимание на работата с подрастващите и то на много високо ниво, а не гледаха само масовостта. Не е случаен фактът, че обират всички титли в юношеските и младежките гарнитури. И съответно непрекъснато произвеждат състезатели на високо ниво. Нещо, което много други федерации не правят. Полша изпревари другите точно с това - да организира откриването, подготовката и изграждането на млади таланти. Инвестираха в ноу-хау, взеха много чужди треньори в първенството, което също оказва влияние, обърнаха много внимание на физическата подготовка и на структурите на клубовете. И вече дойде времето да се показват резултатите. Отиграването Отиграването, което ме впечатли най-много, беше пропусната възможност за затваряне на гейм на мача на Сърбия срещу Бразилия в полуфиналите. Сърбите имаха геймбол и фрийбол. Тогава разпределителят предпочете да играе в зона четири с Петрич, но той беше влязъл да подсигури тази пусната топка и нямаше време за засилка. Така че въпреки единичния блок, те го хванаха и неутрализираха възможността за спечелването на гейма. Сърбите можеха да разчитат на нещо много повече, ако бяха спечелили гейма. Това беше ключова топка за цялото първенство. ", "date": "2018.10.02", "title": "Радостин Стойчев: Полша бере плодовете от стратегията си във волейбола"}
{"url": "https://www.dnevnik.bg/tehnologii/2018/10/02/3319846_probivut_v_sigurnostta_na_feisbuk_mnogo_vuprosi_i/", "text": "Последният пробив в сигурността на \"Фейсбук\" изправи компанията пред проблеми с властите в Европа и САЩ – миналата седмица социалната мрежа съобщи, че  50 млн. профила са били компрометирани  и като предпазна мярка отписа потребителите зад тях и зад други 40 млн. акаунта. Макар в поредица изявления пред медиите да обясниха, че уязвимото място в системата е открито във вторник и в рамките на няколко дни пробивът е бил отстранен и потребителите – предупредени, от \"Фейсбук\" признават, че разследването им е в ранна фаза и не са наясно какъв е мащабът на евентуалните злоупотреби. Уязвимостта в социалната мрежа е съществувала от юли 2017 г., но е привлякла вниманието на служителите едва миналата седмица. Те са забелязали необичайно висока употреба на функцията \"Виж като\" (View as), която позволява на потребителите да видят как изглежда профила им за някой друг – а хакерите са открили как да влизат в профилите именно през нея. Ирландската агенция за  защита на личните данни  коментира, че очаква \"още спешни подробности\" от \"Фейсбук\". Според европейските правила ( GDPR ) компаниите са длъжни да уведомят съответния регулатор за пробиви в сигурността в рамките на 72 часа, а европейската централа на социалната мрежа е в Ирландия. Правосъдният еврокомисар Вера Йоурова призова \"Фейсбук\" да съдейства на ирландската институция и поиска да знае дали европейски потребители също са били засегнати и какво се е случило с данните им. Според \"Уолстрийт джърнъл\" \"Фейсбук\" може да понесе глоби до 1.63 млрд. долара в ЕС, ако е нарушила  Общия регламент за защита на личните данни . За сравнение, глобата, наложена от британския регулатор за скандала с \"Кеймбридж аналитика\" по-рано тази година, бе 660 хил. долара. Високопоставени демократи побързаха да повдигнат отново темата за повече регулация. Сенатор Марк Уорнър поиска цялостно и бързо разследване, а сенатор Ричард Блументал предупреди, че \"Фейсбук\" се е превърнал в \"гърне с мед\" за нарушители на закона, които искат да подкопаят демокрацията. Той призова конгресмените да изработят законодателна рамка за защита на личните данни, която да закриля както потребителите, така и националната сигурност (Концепцията за защитата на неприкосновеността като проблем на националната сигурност бе коментирана и по време на  изслушването на изпълнителните директори на \"Фейсбук\" и \"Туитър\"  в Сената миналия месец).", "date": "2018.10.02", "title": "Пробивът в сигурността на \"Фейсбук\": много въпроси и заплахи, малко отговори"}
{"url": "https://www.dnevnik.bg/bulgaria/2018/10/02/3319704_sled_dve_godini_prepredavane_agenti_na_dans_moje_da/", "text": "Две години след като на Държавната агенция \"Национална сигурност\" (ДАНС) законодателно й беше разрешено да задържа за 24 часа хора, заподозрени в международен тероризъм и екстремизъм, финансирането им или в подпомагане на терористични или екстремистки организации, на агентите ще бъде осигурен и пряк достъп до международните данни за подозираните за терористична дейност. Това се разбира от промени в наредбата за работата на Националната шенгенска информационна система (ШИС) на България, пуснати за съгласуване от вътрешното министерство. От измененията и мотивите се вижда, че едва след приемането на поправката агентите на ДАНС ще имат сами пряк достъп до тази база данни. В момента информацията в ШИС, въведена от други държави за лица, за които има подозрение, че са съпричастни към терористична дейност, се предоставя на ДАНС от дирекция \"Международно оперативно сътрудничество\" на Министерството на вътрешните работи, отбелязват вносителите. От МВР признават в мотивите, че този начин на работа \"поражда забавяне по разширяване на данните, въз основа на които е подаден отделният сигнал за тероризъм, трудно идентифициране на съответния орган - инициатор, и съответно – неефективно взаимодействие между Агенцията и инициатора на сигнала в ШИС\". От МВР отбелязват, че при приемането на наредбата през 2014 г. и при последващи промени агентите на ДАНС не са имали правомощията да задържат хора, заподозряни в тероризъм. И съответно не са отговаряли на изискванията за достъп до ШИС. След законовите изменения и новите правомощия на агентите от ДАНС обаче те вече попадали в обхвата на правото на достъп и затова се налагали измененията в наредбата, се разбира от мотивите. Вътрешното министерство пропуска да отбележи, че законовите права на агенти на ДАНС да задържат са в сила от 2016 г., се вижда от справка в закона за агенцията. И следователно в последните две години в МВР и ДАНС са работили по отчитаната като неефективна система за препредаване на информацията между агенцията и дирекцията на МВР.", "date": "2018.10.02", "title": "След две години забавяне агенти на ДАНС може да получат достъп до шенгенската система"}
{"url": "https://www.dnevnik.bg/evropa/2018/10/02/3319511_udivitelno_e_kak_italiia_sama_si_vredi/", "text": "Няма съмнение. Бюджетът, който италианското правителство  е на път да прокара , е удивителен акт на икономическо самовредителство. Отстраняването на щетите може да отнеме дълго време. Мерките, изложени в общи линии в нощта на четвъртък срещу петък, нарушават правилата на предпазливото управление на дълга с цел да се  финансират разходи , които няма да направят кой знае какво, за да подобрят конкурентоспособността на Италия. Нещо по-важно, те казват на инвеститорите, че популистите имат решаващата дума в правителството. Кредитоспособността на Италия сега е равнозначна на тази управляващите партии - Лигата и Движение \"Пет звезди\". Италианското правителство си е поставило за цел бюджетният дефицит догодина да бъде 2.4% от брутния вътрешен продукт (БВП) - повишение спрямо прогнозното равнище от под 2% тази година. Промяната е само малка част от сумата, която ще е необходима за финансиране на прахосническото коалиционно споразумение между Лигата и Движение \"Пет звезди\". Тя обаче означава огромна разлика спрямо 0.8% за дефицита, прогнозиран от предишното правителство през пролетта. Тези промени може да изглеждат незначителни, но те трябва да бъдат разглеждани в контекста. Държавният дълг на Италия възлиза на над 130% от БВП - най-големият в еврозоната след гръцкия. През последните няколко години Италия извлече полза от свръхниските лихвени проценти благодарение на програмата на Европейската централна банка (ЕЦБ) за количествено облекчаване. ЕЦБ сега се отказва от нетните изкупувания (въпреки че ще продължи да реинвестира в акции), оставяйки правителствата с много по-тънка защитна мрежа. Икономическият растеж на Италия е подобен случай. Правителството се радва на етап на умерен растеж след една дълга рецесия. Предпазливата бюджетна политика би препоръчала до известна степен рязко свиване на дела на дълга от БВП, за да бъде създаден фискален буфер за времето, когато удари следващата рецесия. Разбира се, икономиката на еврозоната се забавя, което налага по-леко натискане на спирачките. Новият целеви бюджетен дефицит обаче е прекалено висок. Един разумен компромис можеше да бъде на равнище от около 1.6%, както предложи първоначално министърът на икономиката и финансите Джовани Триа. Това, което е по-лошо, е, че допълнителните кредити ще бъдат използвани за \"подаръци\", които чисто и просто ще влошат структурните проблеми на Италия. Един по-разумен план би предвиждал страната да взима повече кредити само за да инвестира повече. Вместо това новото правителство планира да понижи възрастта за пенсиониране за някои работници и да повиши рязко най-ниските пенсии. Това ще направи пенсионната система  по-малко устойчива в бъдеще , давайки заден ход на проведените в последно време реформи, които я поставиха на здрава основа. Предприетите мерки освен това не са особено справедливи. В Италия има което се влоши след началото на финансовата криза. Лигата и Движение \"Пет звезди\" ще направят така, че по-младите работници днес да плащат за подаянията за хората над 60-годишна възраст. Този бюджет е ясен знак за това кой ръководи правителството. Движение \"Пет звезди\" и Лигата дадоха заден ход по много обещания като рязкото понижаване на данъците върху доходите. Въпреки че ще има данъчни намаления, те ще бъдат само за някои самонаети работници. Двете партии обаче проявиха много по-голяма настойчивост през последните няколко седмици, като изолираха Триа, който спечели доверието на пазарите. Италианският министър на финансите избра да не подава оставка, според слуховете по съвет на президента Серджо Матарела. Дори обаче да остане, той изглежда \"бита карта\". Неговите планове неведнъж бяха пренебрегнати от лидерите на Движение \"Пет звезди\" и на Лигата Луиджи Ди Майо и Матео Салвини. Те, а не той, ще определят икономическата политика на Италия. Ди Майо и Салвини, разбира се, имат демократичен мандат. Това обаче няма да спре голямото бягство от италиански активи, което започна в петък и може да се засили. Инвеститорите трябва да решат дали да дават парите си на страна, чиито истински ръководители са Ди Майо и Салвини. Това не е вълнуваща перспектива. /БТА", "date": "2018.10.02", "title": "Удивително е как Италия сама си вреди"}
{"url": "https://www.dnevnik.bg/sviat/2018/10/02/3319730_brazilcite_moje_da_izberat_v_nedelia_nai-desniiat/", "text": "Бразилците ще гласуват за нов президент на 7 октомври на силно оспорвани избори, които отразяват поляризирания политически пейзаж и чийто изход е забулен в неяснота. Ако победи бившият капитан от армията  Жаир Болсонаро , той ще стане най-десният президент в историята на гигантската южноамериканска страна. 63-годишният Болсонаро води в социологическите проучвания, но среща все по-голяма конкуренция от 55-годишния  Фернандо Адад , бивш кмет на Сао Пауло. Адад замести Луиз Инасио Лула да Силва като кандидат на лявата Партия на трудещите се (ПТ), след като бившият президент бе осъден на затвор за корупция. Смята се, че други трима от общо 13-те кандидати също имат шансове на изборите, които вероятно ще имат втори тур на 28 октомври. Бразилците ще избират също 513 депутати, 53 сенатори, както и губернатори на 26-те щата и на столицата Бразилия. От две десетилетия сред партиите в страната доминират ПТ, която е спечелила последните четири президентски избора, и Бразилската социалдемократическа партия (БСДП). Непрестанните корупционни скандали и икономическият срив обаче подпомагат възхода на Болсонаро, наричан \" бразилския Доналд Тръмп \" в една страна, където Изборите бяха предшествани от най-дълбоката рецесия в историята на Бразилия, която доведе до спад на икономиката от 7% през 2015-16 г. - период, през който страната изпадна и в институционална криза заради импийчмънта на президента  Дилма Русеф , съпартийка и наследница на поста на Лула, по обвинения, че е прикрила размера на бюджетния дефицит. Мишел Темер, бившият вицепрезидент на Русеф, който автоматично я замени на поста, управляваше мудното възстановяване на икономиката чрез непопулярни неолиберални реформи. Той не се кандидатира на изборите. Междувременно политическата класа затъна в корупционните скандали, един от които, наречен \"Лава жату\" (\"Автомивка\"), бе за подкупите, които предприемачи са плащали на политици в замяна на договори с държавната петролна компания \"Петробраз\". Сред тях бе и Лула да Силва, осъден на 12 години затвор, въпреки че в анкетите водеше с голяма преднина пред другите кандидат-президенти. Импийчмънтът на Русеф и процесът срещу Лула, възприети от привържениците им като маневри за отстраняването на левицата от власт, допринесоха за поляризирането на страната между левицата и все по-радикалната десница. \"Всички големи бразилски партии и повечето политически лидери бяха замесени в оплакванията от корупция. И това подпомогна търсенето на алтернатива\", каза Маурисио Санторо, политолог от Държавния университет в Рио де Жанейро. \"Също като Тръмп в САЩ Болсонаро е кандидат, обещал да донесе най-голямата и най-дълбоката промяна в историята на Бразилия\", заяви Питър Аким от американския мозъчен тръст \"Междуамерикански диалог\". Болсонаро възхвалява военната диктатура от 1964-85 г., обещава да въоръжи населението да се бори срещу ширещата се престъпност, възприел е При  атака с нож на 6 септември  той бе ранен толкова тежко, че бе в състояние да продължи кампанията си само по социалните медии. Нападението обаче повиши неговата популярност и според резултатите от проучване, публикувани в петък, той има сега подкрепа от 28 на сто. \"Болсонаро може да спаси страната, защото не е корумпиран\", каза 25-годишната студентка Маяра Ферари. \"Измежду предложенията му най-много харесвам това за сигурността\", заяви 43-годишният безработен Фабио Кристофоримая. Той добави, че Бразилия е \"в плен на насилието\". Болсонаро обаче предизвика и масово възмущение с изявления, възприети като сексистки, расистки и хомофобски. Той каза по адрес на една депутатка, че е прекалено \"грозна\", за да бъде изнасилена. Това обърна срещу него много избирателки и може да облагодетелства Адад, който се опитва да извлече полза от постиженията на Лула да Силва. За мнозинството бразилци президентството на Лула от 2003 до 2010 г. бе \"най-доброто време, що се отнася до икономическия растеж, намаляването на безработицата, възможностите, заетостта\", каза политологът Санторо. ПТ месеци наред се бореше съдебната власт да разреши на Лула да се кандидатира, като остави на Адад - учен и бивш министър на образованието, лишен от харизмата на експрезидента - едва четири седмици за предизборна кампания. \"Адад няма да получи почти никакви гласове, ако не е подкрепата на Лула\", каза Аким. Все пак с наближаването на изборите подкрепата за Адад се повиши до 22 на сто. Сред другите претенденти с шансове да победят Болсонаро е Сиро Гомес, бивш министър на националната интеграция в правителството на Лула, който ще се конкурира с Адад за левоцентристките гласове. Природозащитничката Марина Силва - чернокожа жена със скромен произход - може да се хареса на бедните и жените, а ексгубернаторът на Сао Пауло Жералдо Алкмин предлага алтернатива на Болсонаро със своята умерена консервативна програма. Питър Аким залага на успех на Адад, но признава, че Болсонаро има \"реален шанс\" да победи. И докато някои се опасяват, че той може да наложи с подкрепата на военните авторитарен режим, Аким вижда риска другаде. \"Опасността е в това, че той ще бъде слаб, неориентиран президент, който няма да може да се справи с безбройните проблеми, които разяждат основите на демокрацията\", каза анализаторът. /БТА", "date": "2018.10.02", "title": "Бразилците може да изберат в неделя най-десния президент в историята си"}
{"url": "https://www.dnevnik.bg/photos/2018/10/02/3319558_fotogaleriia_stela_makartni_poema_kontrol/", "text": "Стела Макартни представи новата си колекция по време на Седмицата на модата в Париж. Колекцията бе първа, след като известната британска дизайнерка обяви, че откупува пълния контрол върху марката с нейното име от голямата френска компания за луксозни стоки \"Керинг\" (Kering).", "date": "2018.10.02", "title": "Фотогалерия: Стела Макартни поема контрол"}
{"url": "https://www.dnevnik.bg/sport/2018/10/02/3318397_poletut_kum_svobodata/", "text": "Лудост, романтика, адреналин, страх, докосване на риска... Ако се вълнувате от екстремни преживявания във въздуха, то парапланеристите Веселин Овчаров и Орасио Йоренс могат да бъдат много полезни и да ви спечелят с разказите и постиженията си. Испанецът гостува на българския си колега и добър приятел преди седмица, за да научи как рекордът му вече е в миналото. На 20 септември  Овчаров подобри в ърховото постижение за най-голям брой последователни превъртания  (infinity tumbling).  С 613 превъртания  българинът задмина досегашния рекорд на Йоренс, който направи 568 през 2012 г. Безкрайните превъртания Според Овчаров рекордът му е дошъл по-лесно от очакваното. \"Беше забавно, защото изживяването беше много по-вълнуващо и трудно, отколкото самото поставяне на рекорда. Рекордът сам по себе си дойде учудващо лесно. Всичко се нареди по правилния начин и не беше трудно\", каза Овчаров пред \"Дневник\". Българинът се пошегува, че с постижението си е отправил предизвикателство към Йоренс. \"Чаках доста време, докато някой подобри рекорда. Мислех си как мога да направя 1000 превъртания и имах някои идеи за това. Сега тази мечта изглежда осъществима, след като Веселин мина границата от 600. Невероятно е, че той успя да подобри рекорда и отвори вратата към другите за нови опити\", заяви Йоренс. Организирането на подобен проект струва скъпо заради логистиката. Овчаров поясни, че има само два начина за достигането на необходимата височина за опит - с балон с горещ въздух или със специален хеликоптер (Eurocopter). За осъществяването на рекорда българинът е похарчил близо 5000 евро лични средства, като е получил допълнителна финансова помощ от приятели и спонсори.  \"Похарчих вероятно половината от годишния ми бюджет само за осъществяването на рекорда. За мен сумата надхвърля парите, които мога да си позволя, но нямаше как да го пропусна\", каза Овчаров. Освен скъпо преследването на рекорда е и опасно. При превъртанията върху тялото на състезателите действат центробежни сили до 7G. Според Йоренс границата на броя на превъртанията може да се гони при опит на 7 до 10 хиляди метра височина, но това крие рискове и носи високи изисквания за екипировката и оборудването. Сред тънкостите са плавният прием на кислород, сигурният захват и правилното положение на главата при всяко превъртане заради натиска, който оказват центробежните сили върху врата. Физическата подготовка също играе важна роля \"Тренировката за мен опира до това да правя около стотина превъртания, с което се опитвам да нагодя позицията си и захвата, за да съм в най-комфортно положение. Тренирам също във фитнеса, но най-добрата тренировка е във въздуха\", каза Йоренс. Риск, но с граници Адреналинът мотивира и подхранва желанието на двамата да продължават да тестват възможностите си. Те са наясно, че рискът е част от начинанието им, но са убедени, че дори лудостта има граници. И Овчаров, и Йоренс признават, че изпитват страх, но умеят да го контролират и да се възползват от него. \"Всичко опира до това да познаваш добре себе си. Например, ако знаеш колко бързо можеш да тичаш и приближава кола, ти знаеш дали можеш да пресечеш. Рискът не е нещо, което не познаваш. Ти решаваш дали да го поемеш\", каза Овчаров. Българинът допълни, че често попада в стресови ситуации, като в такъв момент чувството за страх може да подейства различно при всеки. \"Страхът издига качествата ти на друго ниво. Кога обикновено хората дават най-доброто от себе си - на първо място, когато нямаш избор. Не разчитаме изцяло на предишния си опит, но понякога това ни помага да спасим живота си\", заяви Овчаров. \"Всеки път трябва да се бориш със страха и риска. От теб зависи дали ще дадеш възможност на страха да се прояви и да те спре. Има хора, които под стресови ситуации се панират, губят възприятието си и не знаят какво да правят, но за щастие ние знаем как да реагираме бързо. Почти всеки ден тренираш психиката си с по няколко часа във въздуха. Допълнително съм ходил на психолог, за да ме подготви\", посочи Йоренс. Красота от птичи поглед Наред с адреналина и емоциите парапланеристите получават и нещо много ценно при полетите си - различния поглед. Йоренс може да се похвали с  полета си с ято скорци  и с  \"танца\" със Северното сияние . \"Преживяването ми дава усещане за свобода и все едно танцувам в небето. Отгоре се откриват впечатляващи гледки, като се чувстваш свързан с природата. Проектът със Северното сияние отне няколко дни и беше много, много трудно заради температурите, но се получи добре\", каза Йоренс. И допълни, че едно от най-забележителните неща при гледката от птичи поглед е, че не се виждат граници. \"Земята е на всички и така трябва да бъде\". Двамата с Овчаров са летели над почти всички континенти. Българинът се надява хората да променят отношението си към природата, като обърнат внимание на проблема със замърсяването. \"Интересно е, че отгоре не виждаш дейността на човека, а само красотата. Ако хората могат да видят тази гледка, те ще се замислят за начина, по който въздействат на планетата\". И двамата са впечатлени от полетите си в Пакистан. Най-опасно според Овчаров е да се лети над територия, където в голям радиус няма хора. \"Беше вълнуващо да съм толкова близо до планината с този насечен терен. Знаех, че ако се приземя долу, няма да оцелея, защото не съм алпинист. Страховито е да имаш много време, в което да мислиш какво може да се случи\". Двамата парапланеристи виждат бъдещето на спорта с увеличаване на състезателите. Те не изключват някой ден парапланеризмът да се превърне в олимпийски спорт с някоя от дисциплините си. \"Искаме да насочим парапланеризма към градовете. Трябва да променим насоката си към хората, за да ги привлечем. Небето не е естествена среда за хората, но скоро може и да стане\", заяви Йоренс. Овчаров мечтае да лети над места и страни, в които не е бил досега. Той загатна, че може да се завърне в Бразилия, за да подобри  рекорда си за най-дълъг полет с парапланер (401 км) . В краткосрочните му планове е прекосяването на България от Черно море до границата със Сърбия. Йоренс от своя страна вече планира следващото си предизвикателство - полет над действащ вулкан в Гватемала. \"Ще се опитам да летя близо до лавата през нощта. Искам да има вулканична активност, но не и изригвания. Вероятно трябва да имам специална екипировка и индикатор за газовете\", допълни испанецът, който очаква да получи разрешение да изпълни идеята си.", "date": "2018.10.02", "title": "Полет към свободата: Веселин Овчаров и Орасио Йоренс за рекордите, риска и лудите идеи"}
{"url": "https://www.dnevnik.bg/sviat/2018/10/02/3319956_sled_brekzit_velikobritaniia_shte_otdava_prioritet_na/", "text": "След излизането си от ЕС Великобритания ще отдава приоритет на висококвалифицираните имигранти независимо от коя страна идват, заяви вчера премиерът Тереза Мей, съобщават световните агенции, цитирани от БТА. \" Когато ние напуснем Европейския съюз , ще въведем система за имиграция, която веднъж завинаги ще сложи край на свободното движение\" на европейските граждани в Обединеното кралство, заяви Мей в комюнике. \"Това ще бъде система, базирана на квалификациите на работниците, а не на произхода им. Тази система ще бъде обърната към целия свят и ще привлича хора с такива професионални умения, каквито са ни необходими\", добавя британският премиер. По думите й новата система ще позволи да се съкрати броят на нискоквалифицираните имигранти и ще помогне на Великобритания да намали имиграцията до устойчиви равнища. Тереза Мей ще опише подробно новата система в реч, която ще произнесе утре на конгреса на Консервативната партия в Бирмингам.", "date": "2018.10.02", "title": "След Брекзит Великобритания ще отдава приоритет на висококвалифицираните имигранти, съобщи Тереза Мей"}
{"url": "https://www.dnevnik.bg/bulgaria/2018/10/02/3319959_kratki_novini_policai_otkriha_mina_krai_putia_ruse_-/", "text": "Мъж е с няколко травми след като върху него е паднала облицовка на поликлиника Мъж е с комоцио, травми и счупване на подбедрицата след като върху него е паднала част от облицовка на сградата на поликлиниката в Казанлък, съобщи агенция \"Фокус\". Инцидентът е станал преди обяд докато мъжът стоял на пейка пред поликлиниката. Пострадалият е на 71 години. Настанен е в Окръжна болница – Стара Загора без пряка опасност за живота. Върху човека се стоварили отлепените плочи, които са паднали от таванския етаж на четириетажната сграда. Мястото на инцидента е оградено с предпазни ленти. Аварирал камион затвори границата при \"Капитан Петко войвода\" Товарен автомобил се е завъртял на пътя непосредствено преди ГКПП \"Капитан Петко войвода\" на гръцка територия. Камионът е затворил двете платна и движението временно е преустановено, съобщи МВР. Към 17 ч. има натрупване около 1 км автомобили на изход от България. Обезвредена е мината край пътя Русе-Силистра Модулно формирование от Националния военен университет е унищожило невзривения боеприпас, намерен на пътя Русе-Силистра, съобщи   Военнослужещи са разузнали и извлекли стара противотанкова мина, която е транспортирана на 10 км. от Русе, в район определен от служители на МВР, където боеприпасът е бил унищожен.  Гранични полицаи задържаха 36 мигранти, превозвани в две коли  Гранични полицаи от Елхово и Смолян и редови полицаи от Хасково проведоха специализирана акция, при която задържаха двама души, превозващи в колите си общо 36 мигранти. Акцията се е провела на 26 септември, като първоначално в района на село Мезек било засечено незаконно преминаване на границата. Там били забелязани и два автомобила, които полицаите проследили. Край село Сива река бил спрян един от тях, като в него били намерени 17 чужденци, представящи се за иракчани. Малко след това бил спрян и другият автомобил, в който пък открити 19 мигранти, които също се представили за иракчани. Водачите на двете коли са задържани и е образувано досъдебно производство. Кадетският корпус с коценрти в София Като част от програмата на Дните на Москва в София Кадетския корпус имаше две изпълнения - пред катедралния храм \"Александър Невски\" и Националния дворец на културата. Сред другите събития са шахматен турнир със световния шампион Анатолий Карпов, дискусия за градската среда с главния архитект на Москва Сергей Кузнецов, и кръгла маса на тема \"Нов живот за културните пространства в европейските столици\".  Полицията задържа 18 мигранти до Пазарджик Акцията е извършена тази сутрин след подаден сигнал от местен жител, който е забелязал чужденците, съобщава БНТ. При проверката са установени 14 мъже и 4 деца, които се придвижвали без документи за самоличност. Задържаните чужди граждани са отведени в полицейското управление в Пазарджик. Предстои установяване на самоличността им и как са влезли на територията на страната. По случая е образувано полицейско производство. Не се предвиждат глоби при прехода от хартиени към е-винетки Всички притежатели на валидни хартиени винетки след януари 2019 г., когато влизат в сила електронните винетки, няма да бъдат глобявани, увери пред Би Ти Ви съветникът в регионалното министерство Радослав Николов. По принцип шофьорите, чиито винетки важат и през следващата година, трябва да ги презаверят, но ако не го направят, регитрацията в системата ще се прави на пътя. Съдебната власт избира конституционни съдии на 26 октомври Общо събрание на съдиите от Върховния касационен съд (ВКС) и Върховния административен съд (ВАС) ще избере съдии в Конституционния съд на 26 октомври. То е свикано от ръководителите на двете съдилища. Срокът за издигането на кандидатури е 24 октомври.", "date": "2018.10.02", "title": "Кратки новини: Мъж е с няколко травми след като върху него е паднала облицовка на поликлиника"}
{"url": "https://www.dnevnik.bg/evropa/2018/10/02/3319957_trump_ostavi_mitata_za_stomana_i_aluminii_ot_kanada_i/", "text": "Митата за внос на стомана и алуминий от Канада и Мексико остават, заяви президентът на САЩ Доналд Тръмп, цитиран от БТА. По думите му митата ще останат, \"докато Мексико и Канада не започнат справедлива съвместна търговия\". На пресконференция в Белия дом, посветена на постигнатото по-рано търговско споразумение  между САЩ, Мексико и Канада  (USMCA), той отбеляза, че новото споразумение е изгодно и за трите страни. Тръмп увери, че има и други опции на разположение, ако Конгресът на САЩ отхвърли новото споразумение за свободна търговия с Мексико и Канада. Той подчерта, че възможността да се търгува със САЩ е привилегия и държави като Китай и страните от Европа не трябва да приемат такава възможност като даденост. Доналд Тръмп приветства постигнатото в последния момент търговско споразумение с Канада и Мексико като \"най-важното\" в историята на САЩ. Новото споразумение, наречено ССАЩМК (USMCA), ще замени Северноамериканското споразумение за свободна търговия (НАФТА), подписано преди близо 25 години. То трябва да получи одобрението на парламентите на трите страни, за да влезе в сила. По думите на Тръмп, цитиран от \"Ройтерс\", търговското споразумение с Канада и Мексико ще подкрепи създаването на хиляди работни места в САЩ. Двата търговски партньора на Вашингтон са се съгласили по трудовите въпроси, интелектуалната собственост и природозащитните клаузи, допълни той според бележки, разпространени в Белия дом. Според Доналд Тръмп митническият натиск е оказал влияние, без митата нямало да се постигне споразумение с Канада и Мексико. По думите му Индия и Япония са изразили готовност да започнат да обсъждат незабавно нови условия за двустранната търговия. Според него е прекалено рано Вашингтон да преговаря с Пекин по търговско споразумение. Тръмп иска споразумението с Мексико и Канада да бъде подписано в края на ноември с досегашния мексикански президент Енрике Пеня Нието, който напуска поста на 1 декември, и с канадския премиер Джъстин Трюдо. \"Джъстин Трюдо е свестен човек\", отбеляза Тръмп, цитиран от АФП. Президентът предупреди, че САЩ ще въведат мита за автомобили, внасяни от ЕС,  ако търговските преговори  не приключат с успех. Според него, ако Вашингтон не успее да сключи споразумение с ЕС, ще въведе мита за вноса на автомобили. \"Така САЩ ще получат в хазната си милиарди и милиарди долари. Нима това е лошо?\", каза той.", "date": "2018.10.02", "title": "Тръмп остави митата за стомана и алуминий от Канада и Мексико, отново заплаши ЕС"}
{"url": "https://www.dnevnik.bg/evropa/2018/10/02/3319960_raiuner_sviva_deinostta_si_v_germaniia_zaradi_stachkite/", "text": "Ирландският нискотарифен авиопревозвач \"Райънер\" (Ryanair) обяви, че съкращава дейността си в Германия заради  стачката на пилоти и кабинен персонал  в германското подразделение на компанията, предаде ТАСС. Германският профсъюз \"Ферди\" (Verdi) уточни, че авиокомпанията е уведомила вчера сутринта всички свои служители за решението си. Компанията изцяло ще съкрати дейността си на летището в Бремен до 5 ноември. Ще намали също така от 5 на 3 полетите, осъществявани от летище Веце. В Бремен за \"Райънер\" работят 90 души. Компанията по данни на профсъюза е обосновала съкращенията със стачните действия. Призоваваме \"Райънер\" незабавно да се откаже от това решение, посочва в изявление \"Ферди\". Според синдиката това е отмъщение в отговор на стачката на служителите, които се борят  за законните си права . На 28 септември \"Райънер\" бе принуден да отмени над 130 полета от и за Германия заради 24-часовата стачка на пилотите, стюардите и стюардесите си. По данни на синдикатите досега от ръководството на авиокомпанията не е постъпило достойно предложение въпреки няколкото кръга преговори. /БТА", "date": "2018.10.02", "title": "\"Райънер\" свива дейността си в Германия заради стачките"}
{"url": "https://www.dnevnik.bg/evropa/2018/10/02/3319962_britancite_siakash_si_misliat_che_es_napuska/", "text": "Дебатите във Великобритания по излизането й от Европейския съюз са все още много далеч от реалността, каза вчера председателят на Европейската комисия Жан-Клод Юнкер на публичен форум в германския град Фрайбург, предаде \"Ройтерс\". \"Понякога имам впечатлението, че британците мислят, че ние напускаме Великобритания, а всъщност е точно обратното\", каза Юнкер, разсмивайки публиката от няколко хиляди души. А после добави, че британското общество никога не е било правилно информирано за последствията от напускането на ЕС. \"Във Великобритания така и не се състоя реална кампания по референдума в смисъл на информационна кампания\", посочи той, когато бе запитан за възможността на втори референдум на Острова за членството в ЕС. \"Британците, включително и някои министри в правителството, едва сега разбират колко много въпроси възникват във връзка с това.\" \"Ако преговорите (по въздушния транспорт) например се провалят,  британски самолети няма повече да могат да кацат на континента . Хората не знаеха това, а вероятно трябваше да им се каже\", продължи той. Юнкер добави, че Брекзит вече е \"въпрос на миналото\" и че иска да се занимава с бъдещето на ЕС, състоящ се от 27 страни. \"Ние сме в разгара на трудните преговори за Брекзит и аз съм изцяло за намиране на добър начин да сътрудничим с британците като приятели. Трябва да запазим добрия тон\", подчерта той. /БТА", "date": "2018.10.02", "title": "Британците сякаш си мислят, че ЕС напуска Великобритания, заяви Юнкер"}
{"url": "https://www.dnevnik.bg/bulgaria/2018/10/02/3319985_imah_jelanie_v_ofertite_za_novi_iztrebiteli_da_ima/", "text": "Имах желание в офертите за нови изтребители да има повече кандидати, за да има повече конкуренция. Само \"Рафал\" не изпратиха оферта, а Израел изпратиха писмо, че няма да участват в състезанието. Това съобщи министърът на отбраната Красимир Каракачанов в ефира на Би Ти Ви. Работната група за новите изтребители ще работи 14 работни дни, за да оцени дали направените оферти за нови изтребители отговарят на техническите изисквания в документите, които са 13 кашона. След това ще бъде създадена втора политико-военна работна група, която ще преговаря с всяка страна, заяви министърът на отбраната. Той потвърди, че  получените оферти за изтребители  са за Ф-16, Ф-18, \"Грипен\" и \"Юрофайтър\" Само последният е втора употреба, каза Каракачанов. \"Разполагаме с 1.8 млрд. лв. с ДДС за 8 изтребителя. Това обаче не е оферта за някаква обществена поръчка. Работната група може да поиска уточнение от страните, пратили офертите, а след това и да пита за нова цена\", коментира министърът. По думите му след 19 октомври ще бъде създадена политико-военна работна група, която да преговаря. В нея ще влизат представители на различни министерства. Министърът на отбраната поясни, че договорите са направени \"държава с държава\", за да не се стигне до корупционни практики. Каракачанов отрече за политически или лобистки натиск относно закупването на изтребителите. По думите му страните с офертите, \"само ще изтъкват, че техните изтребители са по-хубави, което е нормално\" при такива преговори. Той акцентира, че един от основните фактори е колко ще струва поддръжката им на година, и отбеляза, че повече от половината пари, които се харчат за самолети в 30-годишния им живот, е за поддръжка, а не покупка. \"И аз искам да изляза с Наоми Кембъл на вечеря, но не мога да платя сметката\", каза министърът по повод информациите, че синдикатите искат българската \"Авионамс\" да ремонтира самолетите СУ-25. \"Сега ги лицензират, не са извършвали подобни дейности от 2001 г.\", посочи Каракачанов. Вчера в Министерството на отбраната са получени четири предложения от три държави в процедурата за покупка на нов изтребител за армията. САЩ предлагат  нови F-16  и нови F-18, Швеция - нов \"Грипен\", а от Италия е постъпило предложение за употребявани \"Юрофайтър\", стана известно при отварянето на офертите.", "date": "2018.10.02", "title": "Имах желание в офертите за нови изтребители да има повече кандидати, заяви Красимир Каракачанов"}
{"url": "https://www.dnevnik.bg/evropa/2018/10/02/3319986_sled_kato_sravni_es_sus_sssr_britanski_ministur_be/", "text": "Британският външен министър Джереми Хънт си навлече критики от дипломатическите среди, след като сравни Европейския съюз със Съветския съюз в реч на годишната конференция на Консервативната партия, предаде \"Франс прес\". По-рано Хънт обвини ЕС,  че се стреми \"да накаже\" Великобритания  заради решението й да го напусне, и направи паралел с опитите на Съветския съюз да попречи на гражданите си да напускат територията му. Питър Рикетс, който от 2006 до 2010 г. е бил постоянен секретар на външното министерство, окачестви в \"Туитър\" изказването на Хънт като \"глупости, които са недостойни за британски външен министър\". \"Каквото и да е мнението ви за Брекзит, за британския външен министър е шокираща грешка в преценката да сравни ЕС със Съветския съюз\", заяви в \"Туитър\" Саймън Фрейзър, постоянен секретар във външното министерство от 2010 до 2015 г. Великобритания трябва да излезе от ЕС в края на март 2019 г., но шест месеца преди крайния срок преговорите по споразумение за раздялата буксуват. \"За всички нас, и особено за външните министри, ще е от полза да отваряме учебник по история от време на време\", заяви главният говорител на Европейската комисия Маргаритис Схинас в отговор на журналистически въпрос днес. В речта си Джереми Хънт говори за свое посещение в Латвия, която по думите му е станала \"модерна демокрация, член на НАТО и ЕС\" след придобиването на независимост. \"Какво се случи с доверието и идеалите на европейската мечта? ЕС бе предназначен да брани свободата. Съветският съюз беше този, който пречеше на хората да заминат\", заяви той. \"Ако превърнете европейския клуб в затвор, желанието за бягство няма да намалее, а ще нарасне и ние няма да сме единственият затворник, който се опитва да избяга\", предупреди Хънт. На това посланикът на Латвия в Лондон отвърна в \"Туитър\", че \"ЕС донесе благоденствие, равенство, растеж и уважение\" на страната й, докато Съветският съюз \"унищожи живота на хората от три поколения\". Чешкият заместник външен министър Томаш Петршичек заяви в \"Туитър\", че \"ЕС наистина не е Съветският съюз\". \"В Европа вземаме заедно решения в Брюксел, докато Москва решаваше от наше име без нас\", подчерта той./БТА", "date": "2018.10.02", "title": "След като сравни ЕС със СССР, британски министър бе посъветван да отвори учебник по история"}
{"url": "https://www.dnevnik.bg/evropa/2018/10/02/3319983_ne_iskam_sled_gruckata_da_izpadnem_v_italianska_kriza/", "text": "Председателят на еврокомисията Жан-Клод Юнкер предупреди Италия да се откаже от замисляната бюджетна рамка за 2019 г. \"Италия се отдалечава от бюджетните цели, които сме приели заедно на равнище ЕС\", каза Юнкер в реч, която произнесе в Германия. \"Не бих искал, след като успяхме да се справим с гръцката криза, да изпаднем в същата криза в Италия. Една такава криза беше достатъчна. Ако Италия поиска специално отношение, това ще означава край на еврото. Затова трябва да сме много стриктни\", добави Юнкер, цитиран от \"Ройтерс\". Министрите на финансите от еврозоната също предупредиха вчера Италия, че новата й бюджетна рамка може да не е съвместима с бюджетните правила на Европейския съюз и че бюджетният й план ще бъде обстойно проучен, предаде ДПА. Популисткото правителство на Италия обяви миналата седмица, че в бюджета за 2019 г.  ще има дефицит от 2.4 процента  - значително повече от  препоръчания от ЕС . В официалния дневен ред на срещата на финансовите министри от еврозоната вчера в Люксембург не бе включен проблемът с Италия, но мнозина министри коментираха ситуацията. Въз основа на информацията, с която разполагаме досега, бюджетният план на Италия не е съвместим с Пакта за стабилност и растеж,  каза заместник-председателят  на Европейската комисия Валдис Домбровскис. Италианският министър на финансите Джовани Триа обясни на колегите си от Еврогрупата, че подробностите по бюджетния план на Италия за 2019 година все още се разискват с правителството, съобщи \"Ройтерс\", позовавайки се на европейски източник. Триа бе помолен от финансовите министри на Франция и Холандия да обясни плановете на Рим за по-голям бюджетен дефицит през идните три години, посочи източникът. Френският министър на финансите Брюно льо Мер по-рано днес предупреди италианското правителство, че бюджетните правила на ЕС са еднакви за всички членки на еврозоната, тъй като бъдещето им е свързано, предадоха \"Франс прес\" и \"Ройтерс\". Той отбеляза, че първите решения във връзка с италианския бюджет ще бъдат взети от Европейската комисия. След това страните членки вземат поетапни решения. Италия, която е третата икономика в еврозоната, ще представи за одобрение в Брюксел цялостния бюджет до 15 октомври - крайната дата, на която всички страни трябва да го сторят./БТА", "date": "2018.10.02", "title": "Не искам след гръцката да изпаднем в италианска криза, настоя Юнкер"}
{"url": "https://www.dnevnik.bg/sviat/2018/10/01/3319640_niakoga_othvurlen_patriarhut_na_ukraina_e_gotov_da/", "text": "Патриарх Филарет бе лишен от свещенически сан и отлъчен от Руската православна църква, а противниците му го обвиняват, че е бил агент на КГБ, че има тайно семейство и че е присвоявал незаконно пари. Повече от четвърт век след като оглави движението за отделяне на украинската църква от руската при рухването на СССР, сега 89-годишният Филарет е на път да осъществи мечтата си за независима украинска църква. Готов е и да стане неин патриарх. Различията между съперничещите си православни фракции се изостриха след руската анексия на Крим през 2014 г. и с избухването на подкрепяния от Кремъл сепаратистки бунт в Донбас. Според украинския президент Петро Порошенко обявяването на църковна независимост ще намали влиянието на Москва в Украйна. В случай че той успее в това начинание, шансовете му за преизбиране на президентските избори догодина през март ще се увеличат. За тази цел Украйна се нуждае от  официалната подкрепа на Вселенския патриарх  в Турция, който е световният духовен лидер на православните християни. Филарет заяви, че може би броени седмици разделят Украйна от постигането на тази цел и че въпреки яростната съпротива на Москва синодът в Истанбул ще обяви Украинската православна църква за автокефална до края на годината. Руската православна църква вече протестира срещу подобна възможност  чрез прекратяване на връзките си с (Вселенската патриаршия в) Истанбул  през септември. \"Не виждам пречки пред това да получим Томос\", каза Филарет пред \"Ройтерс\", имайки предвид официалното постановление, което ще направи украинската църква независима. По този начин странното пътуване на Филарет ще достигне до своя край. Някога той бе кандидат да оглави Руската православна църква, но впоследствие застана начело на кампанията за независима украинска църква, след като Украйна стана независима от Москва. Първоначално неговият клон на украинската църква се бореше да бъде признат, но след това се засили и спечели подкрепата на няколко президенти. Филарет отрича обвиненията срещу себе си в непристойно поведение или че е работил за КГБ като таен агент въпреки изказването си, че в съветската система свещениците са били принуждавани да поддържат контакти с тайната полиция. Филарет не се стеснява да се намесва в политиката. През 2004 г. той подкрепи \"Оранжевата революция\" срещу предпочитания от Русия президент Виктор Янукович. По време на уличните протести на Майдана, които в крайна сметка доведоха до свалянето на Янукович през 2014 г., църквата на Филарет предлагаше убежище на ранени демонстранти. Той казва, че мястото на Украйна е в Европа, а не под влиянието на Русия на президента Владимир Путин, и призова Западът да не отменя антируските санкции. \"Путин иска да се върне в миналото, в периода, когато съществуваха империи. Периодът на империите обаче приключи. Вече навлязохме в период на глобализация, а Путин иска да остане в периода на империите\", посочи Филарет в интервю. Засилено напрежение Сепаратисткият конфликт повиши напрежението между украинска църква, свързана с Московската патриаршия (единна с Руската православна църква), и съперничещите си с нея отцепници начело с Филарет, т.нар. Киевска патриаршия. Критиците на първата я наричат инструмент на Кремъл, използван за подслоняване на сепаратистки бойци, съхраняване на оръжия, оправдаване на руския експанзионизъм и разпространяване на антиукраинска пропаганда. Критиците на втората я смятат за нелегитимна. Това доведе до сблъсъци между поддръжници на двете фракции за църковни имоти. Говорителят на Московската патриаршия Владимир Легойда съобщи, че една от църквите ѝ е била превзета насила от \"схизматични организации\" в петък в Западна Украйна, и обвини киевските лидери в ненужно вмешателство. \"Украинските политически сили се ръководят от политически амбиции и се опитват да променят по някакъв начин сегашното политическо положение, включително и ниския рейтинг на президента\", заяви Легойда на пресконференция в Москва в петък. Въпреки напредналата си възраст Филарет твърди, че е достатъчно здрав, за да оглави новата автокефална църква, ако бъде избран за патриарх. Той обяснява доброто си здраве с умерен хранителен режим и грижи за здравето. Московската патриаршия заяви обаче, че не може да има компромис, докато Филарет продължава да е водач на украинската църква, а последователите ѝ предупредиха, че ще се стигне до кръвопролития, ако Украйна изцяло се отдели от Русия. \"Борил съм се 26 години за независима украинска църква. Ако независимостта бъде обявена и ако Бог ми даде сили, ще служа на украинската църква до края на дните си. Ще има провокации и ние ги очакваме, но ще направим всичко законно, доброволно и без насилие\", каза Филарет. Мнозина очакват, че Порошенко ще се кандидатира за втори мандат догодина, а Филарет оценява дипломатическите усилия на президента като част от Божия план за създаване на независима украинска църква. Той също така смята, че това ще увеличи популярността на Порошенко. \"Независимо дали ще се кандидатира за втори мандат или не, авторитетът му в Украйна несъмнено ще нарасне\", заяви Филарет.", "date": "2018.10.02", "title": "Някога отлъчен, патриархът на Украйна е готов да оглави църква, отделена от Русия"}
{"url": "https://www.dnevnik.bg/sport/2018/10/02/3320004_video_pesenta_s_koiato_serena_uiliams_se_vkljuchi_v/", "text": "Американската тенисистка Серена Уилямс се включи в кампания, посветена на борбата срещу рака на гърдата. Носителката на 23 титли от Големия шлем изпълнява песента I Touch Myself на австралийската група Divinyls. Песента се превърна в своеобразен химн на едноименния проект I Touch Myself, след като през 2013 г. от рак на гърдата почина певицата на групата Криси Амфлет. \"Такова силно послание има нужда от силен глас и сме горди да си партнираме със Серена Уилямс\", заявиха организаторите на проекта. \"Да, това ме поставя извън зоната ми на комфорт, но исках да го направя, защото това е проблем, който засяга жени от всички раси навсякъде по света. Ранното откриване е ключово и спасява много хора. Просто се надявам така да напомня този факт\", написа Уилямс в \"Инстаграм\" и призова жените сами да обръщат внимание на тялото си. Октомври е световният месец на борбата с рака на гърдата.", "date": "2018.10.02", "title": "Видео: Песента, с която Серена Уилямс се включи в борбата срещу рака на гърдата"}
{"url": "https://www.dnevnik.bg/ot_vas/novini_ot_vas/2018/10/02/3319405_skopie_-_centur/", "text": "В същинския център на Скопие се оказвате сред неокласически сгради. Наредени по мостовете и площадите стърчат статуи на ''македонски\" герои, писатели и артисти.", "date": "2018.10.02", "title": "Скопие - център"}
{"url": "https://www.dnevnik.bg/citat_na_deniia/2018/10/02/3320002_citat_na_denia_shteshe_da_e_katastrofa_ako_trump/", "text": "Това каза американският президент Доналд Тръмп на пресконференция в Белия дом, цитиран от \"Асошиейтед прес\" и \"Франс прес\", предаде БТА. По думите му фактът, че не пие никакъв алкохол, е добра новина за всички. Това предизвика смях у присъстващите. По-големият брат на Тръмп, Фред-младши, е починал след борба с алкохолизма. В минали изказвания Доналд Тръмп го описва като \"страхотен човек\", който обаче \"имаше проблем с алкохола\". Тръмп казва, че си е взел поука от станалото с брат му, отбелязва АП. Доналд Тръмп направи този коментар по повод на изказвания на номинирания за член Върховния съд Брет Кавано за пиенето на бира в гимназията и в университета. Кавано е обвинен в сексуално нападение на гимназиално парти в началото на 80-те години. Тръмп каза по този повод, че Кавано \"не е идеален\" в това отношение, но добави, че и самите сенатори демократи \"не са ангели\", та да поучават другите.", "date": "2018.10.02", "title": "Цитат на деня: Щеше да е катастрофа, ако пиех"}
{"url": "https://www.dnevnik.bg/evropa/2018/10/02/3319995_koaliciiata_v_germaniia_se_sporazumia_kakvi_imigranti/", "text": "Коалиционното правителство в Германия обяви рано днес, че е постигнало споразумение за  новото имиграционно законодателство  след няколко месеца спорове около политиката за мигрантите, предаде \"Дойче веле\". Новите закони ще затруднят бедните и необразовани хора да имигрират в Германия според черновата на сделката, видяна от журналисти. Споразумението \"се придържа към принципа на разделянето на бежанската и трудовата миграция\" и гарантира, че тези, които имат законното право да търсят убежище според германското законодателство, ще продължат да могат да го правят. Според предложения закон гражданите на страни извън ЕС без висше образование или конкретно предложение за работа няма да могат да да живеят в Германия. \"Не искаме имиграция на неквалифицирани граждани от трети страни\", се посочва в документа. Както в канадския модел, бъдещите имигранти ще бъдат класифицирани според нивото на образованието им, възрастта, езиковите умения, предложенията за работа и \"финансовата сигурност\". Споразумението бе подписано от министъра на труда Хубертус Хайл (от партията на социалдемократите) и от вътрешния министър Хорст Зеехофер (от Християнсоциалния съюз, баварската сестринска партия на християндемократите на Ангела Меркел). Зеехофер настояваше за реформа на имиграционната система откакто стана вътрешен министър и дори през юни заплаши да подаде оставка, ако исканията му не бъдат изпълнени. Германската социалдемократическа партия иска кандидатите за убежище, чиито молби са били отхвърлени, но които междувременно са си намерили работа, да могат да останат. Християнсоциалният съюз обаче отхвърли тази идея с аргумента, че тя би насърчила имиграцията на нискоквалифицирани работници, припомня ДПА, цитирана от БТА. Постигнатият компромис предвижда политиката на разграничаване на кандидатите за убежище от икономическите имигранти да бъде запазена. Критериите за определяне на кандидатите за убежище, чиито молби са били отхвърлени, но които са изложени на риск, ако се завърнат в родната си страна, обаче ще бъдат доуточнени, за да може да се правят изключения в някои случаи. Правителството освен това ще си запази правото да забранява наемането на имигранти за определени работни места, ако смята, че е наложително. Процесът на признаване на квалификациите на чужденци ще бъде ускорен. Германските власти ще осигурят на кандидатите за имиграция в страната възможности да научат немски език, преди да дойдат. \"Ройтерс\" отбелязва, че компаниите ще могат да наемат чуждестранни работници във всички професии, независимо от официалния списък на секторите, страдащи от недостиг на работни места. Според агенцията в документа се предлага правителството вече да не настоява компаниите да дават предимство на германски граждани за запълване на свободни места преди да потърсят работници от държави извън ЕС. Освен това чуждестранните висшисти и работници с професионално обучение ще имат възможност да отидат в Германия за шест месеца, за да си потърсят работа, ако отговарят на определени изисквания за квалификации и познания по немски език. Те ще трябва да докажат, че имат достатъчно финансови средства, за да не зависят от помощи по време на престоя си в Германия.", "date": "2018.10.02", "title": "Коалицията в Германия се споразумя какви имигранти да привлича"}
{"url": "https://www.dnevnik.bg/bulgaria/2018/10/02/3320052_zapochva_lotariiata_zelena_karta/", "text": "От 12 часа на обед Източно стандартно лятно време (20.00 ч. българско) на 3 октомври 2018 г. до 12 ч. (20.00 ч. българско) на обед на 6 ноември 2018 г. българите могат подават формуляри по програмата на САЩ за разнообразяване на имигрантския поток (DV) за 2020 г., позната като лотарията за \"Зелена карта\", съобщиха от посолството на САЩ в София. Кандидатите могат да попълнят електронния формуляр E-DV на адрес  dvlottery.state.gov  през периода за регистрация. Програмата DV-2020 ще се проведе изцяло по електронен път и заявки за участие, изпратени по пощата, няма да се приемат. През тази кампания има промяна в общите правила за участие. Освен досегашната дисквалификация на молби, в които не са включени съпруг/съпруга или дете, вече ще бъдат дисквалифицирани и случаи, при които в заявката за участие са включени лица, които не са съпруг/съпруга или дете с право на участие на основния кандидат. От посолството акцентират, че това е важно за семействата в България, които живеят заедно без официално сключен брак. Законът допуска само един електронен формуляр за всеки участник за всеки регистрационен период. Кандидати, които са изпратили повече от един формуляр, ще бъдат дисквалифицирани. Възможно е обаче съпруг и съпруга да подадат по един отделен формуляр, като включат в него своя брачен партньор, ако и двамата отговарят на изискванията. Няма такса или изискуема сума за попълване на електронния регистрационен формуляр за участие в програмата. Участниците ще получат официален номер за потвърждение на регистрацията си. Изключително важно е да запазят този номер до 30 септември 2020 г,, защото единствено чрез него участниците ще могат да проверят дали са изтеглени в програмата DV-2020. Всички участници, включително тези, които не са избрани, ще могат да проверят статуса на заявката си за участие чрез функцията Entrant Status Check на уебсайта на програмата  dvlottery.state.gov  след 7 май 2019 г. Изтеглените участници, които отговорят на указанията, предоставени им на страницата за проверка Entrant Status Check, ще получат информация за насроченото интервю за имигрантска виза също чрез Entrant Status Check. Данните за DV-2020 ще бъдат достъпни чрез Entrant Status Check поне до 30 септември 2020 г. От американското посолство съобщават, че Държавният департамент няма да изпраща уведомления до изтеглените за резултата от участието им или писма с датата им за интервю по електронната или обикновената поща. \"Всеки получател на писмо или имейл, в който се твърди, че е спечелил от програмата (лотарията за зелена карта) или му се обещава зелена карта, може да е сигурен, че съобщението е подвеждащо и измамно\", се уточнява в съобщението. Освен това не се извършва плащане към трета страна в процеса по кандидатстване за виза от лотарията за зелена карта. Единственото необходимо плащане е самата такса за виза, която се плаща в посолството на САЩ. Инструкциите за лотарията за зелена карта са публикувани на английски и на български в сайта на Посолството bg.usembassy.gov. При нужда от допълнителна информация въпроси могат да се задават в имейл на адрес .  iv_sofia@state.gov .", "date": "2018.10.02", "title": "Започва лотарията \"Зелена карта\""}
{"url": "https://www.dnevnik.bg/sviat/2018/10/02/3320032_sasht_veche_obuchavat_turski_voenni_predi_patrulite_v/", "text": "Министърът на отбраната на САЩ Джеймс Матис заяви, че САЩ са започнали да обучават турски военни, което е последната стъпка преди началото на общи патрули на двете страни в района на северния сирийски град Манбидж вероятно по-късно този месец, предаде \"Асошиейтед прес\". Матис съобщи, че е започнало първоначалното обучение на турските военни инструктори, а скоро ще се пристъпи и към обучение от американци на турските войски, които ще участват в общите патрули. Матис заяви, че не вижда да има влошаване на отношенията между САЩ и Китай въпреки днешното съобщение, че плановете му да посети Китай по-късно този месец, изглежда, са отменени. САЩ просто трябва да се научат как да подхождат към отношенията си с Китай, каза Матис. По-рано днес представители на Пентагона съобщиха, че Матис се е отказал от намерението да посети Китай този месец за среща с китайския си колега Вей Фънхъ, защото китайският генерал не обявил кога би бил свободен за такава среща и затова тя била анулирана. Напреженията между САЩ и Китай в последно време извират от спорове в търговията и митата, но конфликтът започва да обхваща и военната сфера, след като САЩ обявиха продажба на военно оборудване на Тайван, а американски бомбардировачи прелетяха над спорни зони в Южнокитайско и Източнокитайско море. Вашингтон освен това наложи санкции на отдел от китайското министерство на отбраната и на директора му заради купуването на руски изтребители Су-35 в края на 2017 г. и на техника, свързана с руските зенитно-ракетни комплекси С-400 в началото на тази година, отбелязва \"Франс прес\".", "date": "2018.10.02", "title": "САЩ вече обучават турски военни преди патрулите в Сирия"}
{"url": "https://www.dnevnik.bg/photos/2018/10/02/3319982_fotogaleriia_kak_katalunia_otbeliaza_godishnina_ot/", "text": "Сблъсъци между демонстранти и полицията избухнаха снощи край сградата на регионалния парламент в Барселона в края на многохилядно шествие по случай  за отделяне на Каталуня от Испания, обявен за незаконен от Мадрид, съобщиха световните агенции, цитирани от БТА.", "date": "2018.10.02", "title": "Фотогалерия: Как Каталуня отбеляза годишнина от референдума за независимост"}
{"url": "https://www.dnevnik.bg/sviat/2018/10/02/3319346_jertvite_sled_bedstviiata_v_indoneziia_veche_sa_nad/", "text": "Най-малко 1234 души са загинали вследствие на земетресението и вълните цунами на остров Сулавеси в Индонезия, обяви агенцията за отговор при бедствия в страната, цитирана от \"Ройтерс\". Предишният обявен брой на жертвите след земетресението с магнитуд 7.5 по Рихтер, предизвикало вълни с височина 6 метра,  бе 844 души . За рязкото нарастване известиха няколко неправителствени организации още в неделя, но информацията така и не бе потвърдена. Новите данни за броя на жертвите идват, докато спасителните екипи все още се опитват да достигнат някои от засегнатите места. Това създава опасения, че броят на загиналите може да се увеличи. Вълните опустошиха крайбрежния град Палу в западната част на Сулавеси и създадоха хуманитарна криза и гняв заради неефективната (според мнозина) реакция на властите. Голяма част от жителите нямат храна, гориво и вода. Населението на четирите най-засегнати района е общо 1.4 млн. души. Президентът Джоко Уидодо каза вчера, че първият приоритет за властите обаче ще е да \"евакуират, намерят и спасят жертвите, които още не са намерени\".", "date": "2018.10.02", "title": "Жертвите след бедствията в Индонезия вече са над 1234 души"}
{"url": "https://www.dnevnik.bg/tehnologii/2018/10/02/3320066_nokia_predstavia_noviia_si_smartfon_na_4_oktomvri/", "text": "Финландската фирма HMD Global, която притежава правата върху марката \"Нокиа\", ще пусне на пазара нов модел смартфон. Той ще бъде представен на 4 октомври на събитие в Лондон. Предварителните очаквания са компанията да покаже Nokia 7.1 Plus. Негови снимки бяха разпространени в различни специализирани сайтове през последните седмици. Моделът се очаква да има сензор за пръстов отпечатък и двойна задна камера. Дисплеят ще е изрязан в горната му част, като ще разполага с метална рамка и стъклен корпус. Новият продукт в портфолиото на \"Нокиа\" ще е позициониран в средния сегмент на пазара. Има предположения, че на събитието може да бъде показан и друг смартфон, по който инженерите на компанията работят отдавна. Това е Nokia 9, който ще е с пет задни камери и целта му е да се конкурира с най-добрите модели на пазара. Продажбите на новия модел смартфон на \"Нокиа\" трябва да започнат само няколко дни след представянето му.", "date": "2018.10.02", "title": "\"Нокиа\" представя новия си смартфон на 4 октомври"}
{"url": "https://www.dnevnik.bg/biznes/2018/10/02/3320064_vnosnite_alkohol_i_kozmetika_sushto_shte_se/", "text": "Проверки за различия в състава на стоките се разширяват от храните към алкохола, праховете за пране и козметиката, пише \"24 часа\". Според публикацията първоначално ще бъдат прегледани етикетите на съответните стоки, купени в България и в държава от Западна Европа. Ако е посочено вещество, което се смята за по-евтино или количеството му е по-малко, ще се правят и лабораторни изследвания. \"Хубавото е, че проблемът с двойния стандарт при храните беше признат от всички, включително от икономики, които в началото бяха по-консервативни относно това, че такова разделение съществува\", е цитиран да казва председателят на Комисията за защита на потребителите Димитър Маргаритов. Миналия месец  Европейският парламент препоръча мерки , които да бъдат приложени на ниво на ЕС и на национално ниво за справяне с проблема с \"двойните стандарти\". Тестове и проучвания, извършени в няколко държави членки предимно от Централна и Източна Европа, доказват, че съществуват различия в състава на продукти, рекламирани и разпространявани с една и съща марка, с привидно идентична опаковка, което е в ущърб на потребителите. Тези различия са открити не само в състава на хранителни продукти, но често и в нехранителни продукти като препарати, козметика, тоалетни принадлежности и продукти, предназначени за бебета.", "date": "2018.10.02", "title": "Вносните алкохол и козметика също ще се проверяват за двоен стандарт"}
{"url": "https://www.dnevnik.bg/sviat/2018/10/02/3320058_voenni_korabi_na_sasht_i_kitai_sa_preminali_opasno/", "text": "Китайски и американски военен кораб са се доближили само на 40 метра един от друг в Южнокитайско море през уикенда, предаде ДПА. Китайското министерство на отбраната заяви, че разрушител (ескадрен миноносец) от националните военноморски сили е направил бърза маневра в неделя сутринта в отговор срещу присъствието на американския разрушител \"Декатур\" близо до островите Спратли. Китайски военен кораб проверил американския в съответствие със закона и го предупредил да напусне района. Според военноморските сили на САЩ обаче китайският разрушител е направил \"опасна и непрофесионална маневра\". Китай смята голяма част от Южнокитайско море, включително островите Спратли, за своя територия. Редица страни от региона обаче имат насрещни претенции за части от стратегически важния воден басейн. Китай е разположил военни сили, включително на изкуствени острови близо до архипелага Спратли. Американският разрушител \"Декатур\" е въоръжен с ракети с прецизно насочване. /БТА", "date": "2018.10.02", "title": "Военни кораби на САЩ и Китай са преминали опасно близо в Южнокитайско море"}
{"url": "https://www.dnevnik.bg/sport/2018/10/02/3320078_grigor_dimitrov_pobedi_amerikanec_na_starta_na_turnira/", "text": "Григор Димитров започна с убедителна победа участието си на  турнира от сериите 500 в Пекин . Българският тенисист победи американеца Тенис Сандгрен със 7:5, 6:3 и се класира за втория кръг. Световният №8 се нуждаеше само от час и 24 минути, за да преодолее първия кръг. Димитров, който е поставен под №3 в основната схема в Пекин, подобри нивото си в течение на мача и успя да разгърне играта си срещу 27-годишния американец, независимо че в началото имаше леки колебания. В първия сет той опитваше да се нагоди към играта на Сандгрен, но във втората част беше много по-уверен, като не даде много шансове на американеца. Съперник на Димитров в следващия кръг ще бъде сърбинът Душан Лайович. В първия си мач той победи друг квалификант - Васек Поспишил, с 2:6, 6:4, 6:4 след 2.08 часа. Дотук двамата са играли един срещу друг само веднъж – през 2016 г. Димитров победи на турнира в Ченгду със 7:6 (1), 6:4. Съперникът на Димитров беше сменен в последния момент, след като американецът Райън Харисън не успя да излезе на корта. Победителят от квалификациите се отказа заради проблеми в гърба и така неговият сънародник Тенис Сандгрен влезе в основната схема като щастлив губещ. Българинът се изправи за пръв път в своята кариера срещу 27-годишния Сандгрен. В момента той заема 59-ото място в света. Големият си пробив американецът направи в началото на 2018 г., когато стигна до четвъртфиналите на Australian Open. Полуфиналистът от 2017 г. имаше леки колебания, независимо че записа пробив още в шестия гейм. Той водеше с 5:2, но след това позволи на съперника си да вземе три поредни гейма, което доведе до нервност в играта му. Все пак Димитров се събра и на свой ред взе два гейма, пробивайки Сандгрен в последния момент. Американецът спаси две точки за пробив, но накрая Димитров го пречупи и затвори сета със 7:5 след 45 минути играч. Драматичният край на първата част доведе до срив в играта на Сандгрен и Димитров веднага се възползва. Той поведе много бързо с 3:0 и си осигури ключово предимство. Американецът имаше големи проблеми при подаването си, особено на втори сервис, а Димитров играеше с настроение и опита някои атрактивни удари. След някои леки колебания при 5:2 в полза на българина, той все пак не допусна изненада и след нови разменени геймове, спечели с 6:3. Димитров завърши с един ас и две двойни грешки, докато при Сандгрен директните точки от начален удар бяха осем, срещу три двойни грешки. Световният №8 държеше над 70% на спечелените точки при първия и втория си сервис, а освен това направи много по-малко непредизвикани грешки спрямо съперника си.", "date": "2018.10.02", "title": "Григор Димитров победи американец на старта на турнира в Пекин"}
{"url": "https://www.dnevnik.bg/sviat/2018/10/02/3319988_makedoniia_vurvi_kum_izbori_prez_noemvri_ako_niama/", "text": "Датата 25 ноември е все по-често споменавана от кабинета на македонския премиер Зоран Заев като възможност за извънредни избори, ако няма компромис между управляващите и основната опозиционна партия ВМРО-ДПМНЕ за конституционните промени, изисквани от договора с Гърция. Това съобщават македонски медии, след като в неделя над 600 хил. македонци одобриха на референдум сделката, с която страната им ще смени името си. Активността на допитването  обаче бе едва около 36%  - доста под половината от гласувалите, а  ВМРО-ДПМНЕ бе обещала , че ако това условие се изпълни, ще подкрепи нужните конституционни промени в парламента. Без ВМРО-ДПМНЕ Заев не би могъл да издейства нужното за промените мнозинство от две трети от избирателите. В неделя той обаче обяви \"победа\" на референдума и каза, че \"волята на народа\", изразена от допитването, трябва да се уважи от опозицията,  а в противен случай ще има предсрочни избори  - почти две години след последните през декември 2016 г. Месец и половина или 100 дни Кабинетът постави и срок за този компромис - той трябва да бъде постигнат другата седмица. Ако това не се случи, обсъжданият вариант, изглежда, е указът за изборите да се подпише на 10 октомври, за да може да се проведат на 25 ноември според македонското законодателство, обяснява МКД. Лидерът на ВМРО-ДПМНЕ Християн Мицкоски увери в интервю за телевизия \"Алфа\", че партията му е \"готова за избори\". Той обаче постави няколко искания като \"техническо правителство\" и оставка на главния прокурор преди вота, както и създаване на комисия за нередностите в референдума. Първото условие - кабинет с представители на всички големи партии - бе договорено на срещата между лидерите на политическите партии в Пържино през 2015 г., в разгара на кризата, която започна в началото на годината. \"Ако не се уважи искането, гражданите трябва да знаят, че има нов опит за масова кражба на гласове,\" каза Мицкоски. Разговорите за договора между партиите на Заев и Мицкоски започват днес. Снощи Заев каза, че \"тези дни\" ще се знае дали лидерите могат да постигнат компромис, предаде македонската НОВА ТВ. Между тях обаче може да има противоречие и за евентуалните нови избори, тъй като според Мицкоски моделът от Пържино предполага техническото правителство да се формира най-малко 100 дни преди вота.", "date": "2018.10.02", "title": "Македония върви към избори през ноември, ако няма компромис за името до дни"}
{"url": "https://www.dnevnik.bg/biznes/2018/10/02/3320075_e-magazini_zablujdaval_za_broikite_stoki_v_promociia/", "text": "Онлайн магазин за стоки за свободното време не е информирал коректно клиентите си за наличните количества от пуснати в промоция артикули. Сайт за продажба на уреди за дома пък не е спазвал посочения от него срок за доставка на поръчките. Нелоялните търговски практики са установени и забранени от Комисията за защита на потребителите (КЗП), съобщиха оттам. Единият от електронни магазини – ozone.bg, е предлагал различни стоки с намалени цени, сред които и устройства за виртуална реалност за игрови конзоли по 399 лв. След поръчката на десет такива хедсета, клиент е получил само един. Проверка на КЗП по случая установила, че към момента на изпратената от потребителя заявка за покупка търговецът не е информирал за ограничена наличност на промоционалните стоки. Обяснението било \"техническа грешка\" при отчитането на наличните бройки в складовата система. Когато търговец не е в състояние да достави предлаганите от него стоки или сходни на тях при обявените параметри и да посочи разумни обяснения за това, е налице нелоялна практика, е изводът на експертите на КЗП. Нелоялна практика е и неспазването на обявения срок за доставка на поръчките, тъй като той често оказва влияние върху избора на потребителя от кого да купи. В КЗК гражданин се оплакал, че електронният магазин Diplomat.bg е обещал да достави покупката за две седмици, но тя пристигнала след три. Търговецът се оправдал с персонален пропуск на служител. В хода на проверката КЗП установила, че в общите условия онлайн търговецът обещава доставката да става за седем работни дни.", "date": "2018.10.02", "title": "Е-магазини заблуждавали за бройките стоки в промоция, друг бавил доставките"}
{"url": "https://www.dnevnik.bg/sport/2018/10/02/3320091_bulgarskite_voleibolistki_zagubiha_tejko_vajniia_mach/", "text": "Женският национален отбор по волейбол допусна втора загуба на световното първенство, след като отстъпи на Турция с 0:3 (17:25, 23:25, 12:25). Тежкото поражение за възпитаничките на Иван Петков отдалечава България от целта да се класиране сред най-добрите осем. Българският тим зависи и от останалите резултати в група В. Дотук в първия си двубой  българките загубиха от Италия , а след това  разгромиха Куба . Турция пък записа втора победа, след като дотук също имаше едно поражение. Без загуба в група В продължава Италия, която е с три от три и дори няма загубен сет. Следващият мач на българските волейболистки е в сряда по обяд срещу олимпийския шампион Китай. Следващият съперник на България също няма загуба, като е с две победи. Напред във втората фаза продължават първите четири отбора от всяка група, но двете поражения дотук намаляват шансовете за влизане във финалите и разпределение на първите осем места. Единственият гейм, в който играта беше оспорвана, беше вторият. В него българските състезателки водеха почти през цялото време, но накрая допуснаха срив, направиха няколко поредни грешки и по този начин го подариха на туркините. В последния гейм се получи още един срив, независимо че възпитаничките на Иван Петков поведоха с 3:0. След това туркините направиха четири поредни точки, но ново равенство се получи при 6:6. Все пак турският отбор поведе с 8:6 при първата техническа пауза и това се оказа решаващо, като за българките връщане вече нямаше. От българския отбор с по девет точки завършиха Гергана Димитрова и Нася Димитрова, а осем добави капитанът Христина Русева. Под нивото си бяха Мирослава Паскова със седем и Силвана Чаушева с едва четири точки. За победителките най-резултатна беше звездата на турския отбор Мерием Боз с 15 точки. С 12 се отчете Еда Ердем Дюнбар, а с десет точки завърши Сейма Ерджан.", "date": "2018.10.02", "title": "Българските волейболистки загубиха тежко важния мач с Турция"}
{"url": "https://www.dnevnik.bg/kultura/2018/10/02/3320089_kubinska_avtorka_sblijava_nepoznati_s_migranti_i_mentol/", "text": "Нова изложба на кубинската авторка Таня Бругуера изследва съседското поведение, движението на хора и разплаква посетителите и то съвсем умишлено. Нейната интерактивна изложба в лондонския \"Тейт модърн\" включва стая на плача, където органична смес от ментол изпълва помещението и кара посетителите да се просълзят, като идеята е това да създаде момент на емпатия към непознатите хора около тях, разказва \"Ройтерс\". В едното помещение гостите на изложбата лягат на земята и чрез температурата на телата си оставят отпечатъци върху пода, който реагира на топлината. Всички тези отпечатъци, погледнати отвисоко, напомнят образите на бежанци. \"Има огромна част, която изисква хората да работят заедно със съседите си, цялата творба е за това как можем да променим идеята за общност\", разказва Бругуера. \"Не сте заедно, защото имате една и съща програма за деня. Заедно сте, защото сте хора и трябва да си сътрудничите за доброто на всички. Това е голям публичен момент, след което преживявате един по-личен момент в стая, където може да поплачете и да съчувствате на другите.\" Заглавието на изложбата се променя всеки ден на базата на данни от Международната организация за миграция за постоянно нарастващия брой хора, които сменят или се опитват да сменят местоположението си. \"Заглавието е число\", казва Бругуера, която е известна с творбите си на тема миграция, и допълва: \"То е за разбирането, че живеем в момент на движение, постоянно човешко движение, както и че всяка ситуация има две страни.\"", "date": "2018.10.02", "title": "Кубинска авторка сближава непознати с мигранти и ментол"}
{"url": "https://www.dnevnik.bg/sviat/2018/10/02/3320080_rusiia_se_suglasi_s_makedonskiia_prezident_i_se_obiavi/", "text": "Русия застана на страната на македонския президент Георге Иванов, като обяви договора, сключен с Гърция за смяна на името, за \"нарушение на международното право\". Това е първият коментар на Москва по същество след  референдума за договора, проведен в неделя . Вчера прессекретарят на Кремъл Дмитрий Песков поиска единствено ситуацията в Македония  да се развива \"в рамките на закона\" . В публикация на  сайта на външното министерство , цитирана и от руското посолство в Скопие  в \"Туитър\" , недвусмислено се появи предупреждение за опит Скопие да бъде \"вкарано в НАТО\". Освен това според Москва договорът \"противоречи на международното право и македонската конституция, както нееднократно е подчертавал президентът на Република Македония Г. Иванов,  включително от трибуната на Общото събрание на ООН\" . \"Независимо от факта, че две трети от населението на Македония не поддържат Преспанското споразумение (договора с Гърция - бел. ред.), резултатите бяха незабавно приветствани от ръководствата на ЕС и НАТО, а също така и Вашингтон\", гласи съобщението. \"Налице е стремеж да се осигури ускорено вкарване на Скопие в НАТО независимо от мнението на македонския народ.\" \"Без намеса отвън\" Русия не крие, че не желае Македония да влезе в НАТО, и е предупреждавала, че алиансът  се опитва да \"засмуче\" страната против волята ѝ . Този коментар последва и поканата, която получи Македония за преговори в НАТО преди няколко месеца, но която зависи от приемането на договора с Гърция. САЩ обвиняваха Москва  и че се опитва да се намеси в референдума, включително чрез фалшиви новини и усилия да подпомогне бойкота на референдума - твърдения, които Русия отрича. Резултатите от референдума \"недвусмислено свидетелстват, че македонските избиратели предпочетоха да бойкотират грубо налаганите извън Скопие и Атина решения\", продължава Москва. \"Водещи политици от страни в НАТО и ЕС непосредствено участваха в пропагандистка кампания, без да се стесняват да се месят във вътрешните работи на тази балканска страна.\" С последните думи се има предвид  дипломатическата офанзива , с която западни лидери призоваваха македонците да упражнят правото си на глас и го правеха както на посещение в Скопие,  така и чрез видеопослания . \"Нашата принципна позиция остава без промяна: дългосрочното решение може да бъде намерено само от самите страни, без вмешателство отвън, единствено в рамките на правото и с опора на широка обществена поддръжка. Преспанският договор не съответства на тази критерии.\"", "date": "2018.10.02", "title": "Русия се съгласи с македонския президент и се обяви против договора с Гърция"}
{"url": "https://www.dnevnik.bg/bulgaria/2018/10/02/3320124_jena_zagina_sled_kato_beshe_blusnata_ot_policeiski/", "text": "Възрастна жена е загинала, след като вчера е била блъсната от патрулен автомобил, съобщиха от МВР. Инцидентът е станал на пътя между Плевен и Пордим, като патрулката е ударила още трима души. От полицията уточниха, че сигналът за инцидента е получен вчера в 17:23 ч. По първоначални данни патрулният автомобил е пътувал към място, на което е станало катастрофа. При пристигането си колата е ударила четирима души, които се намирали на пътното платно. Всички пострадали, сред които е и един от полицаите в патрулката, са били транспортирани до болнични заведения за оказване на помощ. По път към болницата е починала една жена, за която се предполага, че е шофирала катастрофиралия преди това автомобил. Шофьорът на патрулката е тестван за алкохол и наркотици, като пробата му е отрицателна. Взета му е и кръв за лабораторно изследване. От прокуратурата в Плевен продължават работата по изясняване на причините, довели до произшествието, съобщиха още от МВР.", "date": "2018.10.02", "title": "Жена загина, след като беше блъсната от полицейски автомобил"}
{"url": "https://www.dnevnik.bg/evropa/2018/10/02/3320119_junker_nastoia_do_kraia_na_godinata_da_ima_suglasie_za/", "text": "Председателят на Европейската комисия Жан-Клод Юнкер настоя днес държавите от ЕС да успеят да постигнат съгласие до края на годината по подготвяните промени в правилата от Дъблин. Пред Европейския парламент той посочи, че няма повече време за губене, предаде БТА. Правилата от Дъблин уреждат въпроса с разпределението на мигрантите, пристигнали в ЕС. Според действащите разпоредби държавите, през които мигрантите са проникнали в ЕС, имат отговорността да оценят молбите им за закрила и да им предоставят убежище, ако чужденците отговарят на изискванията. Юнкер заяви, че ЕС напредва \"колебливо\" с действията по защитата на външните граници. Еврокомисията предложи занапред да бъде възможно разполагането на граничари на ЕС по външните граници на Общността дори и без съгласието на властите в съответната страна. Комисията предложи осигуряването на 11 милиарда евро бюджет за европейската гранична служба до 2025 година. както и тя да разполага с 10 хил. граничари. Юнкер каза още, че ЕС желае да постигне споразумение с Лондон в преговорите за оттеглянето на Великобритания. Искаме сделка, подчерта той. Онези, които мислят, че е по-добре преговорите да завършат без споразумение, не си дават сметка за трудностите, които ще се появят, предупреди Юнкер. Оставаме с разбирането, че Ирландия трябва да бъде на първо място, допълни той. Граничният и митническият режим между Република Ирландия, която остава в ЕС, и Северна Ирландия, която е част от Великобритания, е основният спорен въпрос в днешната фаза на преговорите. По-късно този месец Европейският съвет трябва да оцени хода на преговорите и може да разреши започването на договорки по бъдещите отношения между Лондон и Общността.", "date": "2018.10.02", "title": "Юнкер настоя до края на годината да има съгласие за промяна в правилата за мигрантите"}
{"url": "https://www.dnevnik.bg/zdrave/2018/10/02/3320122_zdravnata_kasa_iska_sama_da_se_dogovaria_i_kupuva/", "text": "Националната здравноосигурителна каса (НЗОК) иска и сама да може да купува директно от производителите или търговците на едро медицински изделия, нужни за болничната помощ. Промени в наредбата за плащането на лекарствени продукти, които ще дадат такава възможност на касата, са качени за съгласуване от здравното министерство. Сега здравната каса покрива на болниците купените от тях медицински изделия. А лечебните заведения сами сключват договорите и купуват от търговци и производители. Според измененията медицинските изделия за болнична помощ, плащани от касата, ще бъдат разделени в две групи – такива, купувани от болниците и покривани впоследствие от касата, и други, директно купувани от НЗОК. Всяка година ще се прави списък на това кои медицински изделия ще бъдат директно купувани от касата, техните цени и количества. Производителите или търговците на едро с медицински изделия ще сключват договор директно с НЗОК за доставка на медицинските изделия. Както и досега, касата ще определя максималните суми и стойност, които тя ще покрива за медицинските изделия, както и прогнозно колко такива средства ще й трябват на годишна база. \"Възможността за НЗОК да сключва договори с производители или търговци на едро с медицински изделия, представили най-разходоефективни за бюджета на НЗОК предложения, е предложение, отново свързано със спазване на бюджетната дисциплина, стриктно придържане към нормите на Закона за публичните финанси, както и със стремежа на НЗОК да осигури достъп на повече здравноосигурени лица до необходимите им съобразно здравословното им състояние медицински изделия\", се казва в мотивите на вносителите.", "date": "2018.10.02", "title": "Здравната каса иска сама да се договаря и купува директно медицински изделия"}
{"url": "https://www.dnevnik.bg/analizi/2018/10/02/3320120_edinenieto/", "text": "В петък вечерта президентът  Радев направи телевизионно обръщение  с призив за преодоляване на разделението и за единение на българския народ. Речта му беше кратка, ясна, вярна, на пръв поглед – блестяща. Защото – да, разделени сме. Да, това ни отслабва и ни изпива енергията. Да, вместо да вървим напред, се взираме един в друг и взаимно се обвиняваме. Речта му беше изпълнена още със сдържана мъдрост така, както подобава за един държавен глава. Например, че ожесточението от миналото минира пътя на бъдещето. Вярно е, че безизходните спорове погребват великите идеали. Тъжна истина е, че  В обръщението на президента отчетливо е артикулиран не за пръв път използван от него израз –  Изказано е и нещо, което ми се струва, че за пръв път намира място в негово слово:  Безспорни истини, изказани са балансирано, намерен е верният тон. Въпреки това нещо ни възпира да им се доверим напълно. Не е причината, че знаем кой е авторът на текста, издекламиран от президента. Не е и само защото призивите за национално съгласие не са нищо ново на българската политическа сцена – с подобни декларации започна злополучният български преход, подобни призиви периодично се отправят в публичното пространство и бързо отшумяват. Не е дори и в усещането за популизъм и високопарност, към които сетивата ни са заострени поради преупотребата и злоупотребата с тях. Има нещо друго познато, един нагарчащ привкус от по-далечното минало.  Единението не се постига с думи. Думите без покритие са рудимент от времето на социалистическото безвремие. В социалистическата епоха всичко се изразяваше с думи – лозунги, тезиси, призиви – всичко беше на думи, свеждаше се до думи, отчиташе се на думи. Празните думи срутиха колоса на глинени крака. Дори певецът на новия строй, \"поетът с ватенката\" в поемата \"Дни на проверка\" не можа да сдържи горестния си проплак  Именно на този екот не можа да издържи неговата вяра. На думи онова общество беше най-справедливото, не се допускаше и дума да се спомене за несправедливост, а действителността убийствено се разминаваше с думите. Красивите, но празни думи са жестоки. Затова с думите трябва да се борави много внимателно и отговорно. На думи единението беше постигнато през времето на социализма – една идеология, една партия, всички около нея устремени към една цел. Не се допускаше нито крачка встрани, всяко отклонение биваше заклеймявано като предателство. Единство между народ и партия беше пълно и за векове, всички манифестираха под знамената на партията, всички скандираха в един глас. Още нещо за голословието. Нима всички досегашни призиви и декларации за единение не звучат също толкова добре, както сегашното обръщение на президента! Защо въпреки това национално съгласие и единение не настъпва в нашата страна, а точно обратно - обществото все повече се разслоява и противопоставя? . Именно това означава понятието голословен – когато някакви думи не са изпълнени със съдържание, когато думи и дела се разминават, когато делата са в противовес на думите. И когато е така, тогава колкото по-красиви са думите, толкова по-грозно звучат. Когато зад думите не стоят реални действия, те се превръщат в магия. Многобройните обръщения и декларации се забравят, но остава дълбоко врязаният в паметта ни цинизъм, който ги отрича, обезсмисля и поругава –  . И тези хубави думи на Румен Радев ще се забравят, но \"крилатата фраза\" на Филип Боков ще остане, защото колкото и цинични да са думите му, уви, те са верни. Националното единение не може да се осъществи, ако в обществото отсъства справедливост. Справедливост е ключовата дума. . Когато комунистическата ера беше вече поела към леталния си край, се появи онзи знаменит филм на Тенгиз Абуладзе \"Покаяние\". Филмът е завършен през 1984 г., но е допуснат за прожекции чак три години по-късно. Дори съдбата на едноименния филм показва, че покаянието е труден процес. Но по изключително убедителен, дълбоко духовен и високо художествен начин показва, че покаянието е неизменно условие за прочистване. Ами ако не само покаянието отсъства, а вместо него корени е пуснал цинизмът! Цинизмът в нашето общество не се изчерпва само с онези нарицателни думи на Боков. Цинизмът днес е добил широка популярност и дори вече минава за успешна партийна риторика. Авторът на обръщението е усетил, че в текста има твърде много патос и голословие, затова в края го е посмекчил:     Дори само мъдростта не е достатъчна. Мъдростта изисква да се казва и да се приема истината, а точно от това нашето общество е още много далеч. Опитът на народите, които са постигнали единение, ясно показва, че до него се достига само през истината. Владайското въстание е един тъжен повод за отправянето на това обръщение. Въпреки че България е осеяна с паметници, в него няма нищо героично. Само повод за покруса дават войниците, насочили щикове едни срещу други. Истината не е нито в единия, нито в другия окоп. Дълги години то също беше идеологизирано и преди да влезе в такова официално обръщение, предварително трябва да бъде освободено от идеологическите окови. И Септемврийското също. И атентатът в \"Света Неделя\" също. И девети септември също. И цялата ни нова история също. И ролята на ДС също. Защото, ако оставим сътрудниците на ДС да извършат единението, това вече не е наивно, а цинично. А да простим и да продължим, и да се обединим, и да забравим – това не бива и не трябва, и не може да стане. Защото мъртвите чрез нас говорят, на нас се надяват да почитаме и да уважаваме, и да обичаме паметта им.", "date": "2018.10.02", "title": "Единението"}
{"url": "https://www.dnevnik.bg/photos/2018/10/02/3320021_fotogaleriia_lovut_na_midite_sen_jak_zapochna/", "text": "Мидите \"Сен Жак\" са един от малкото видове, чийто улов се регулира от националното, а не от европейското право. Във Франция той е забранен между 15 май и 1 октомври, докато Великобритания не налага такива ограничения. Британците нямат достъп до френските териториални води, но могат да навлизат в залива на Сена, който се простира по-далеч от 12 морски мили. През септември Франция и Великобритания сложиха край на \"мидената война\". Агенция \"Ройтерс'' публикува снимки от началото на сезона на лов за миди край Пор-ан-Бесен, Франция.", "date": "2018.10.02", "title": "Фотогалерия: Ловът на мидите \"Сен Жак\" започна"}
{"url": "https://www.dnevnik.bg/sport/2018/10/02/3320163_jena_e_izgubila_zrenieto_si_sled_udar_ot_topkata_v/", "text": "Зрителка на  голф турнира \"Райдър къп\"  е била ударена от топка в първия ден на надпреварата и е изгубила зрението си с дясното око, съобщава АФП. Корин Реманде, която е пътувала от Египет, за да гледа \"Райдър къп\", обмисля да заведе съдебно дело срещу организаторите. Тя е била ударена на шеста дупка при откриващия удар на американеца  Брукс Кьопка . \"Докторите ми казаха, че няма да мога да използвам дясното си око. Всичко се случи много бързо и дори не усетих болка, когато бях ударена. Просто в един момент видях, че започва да се стича кръв навсякъде\", каза Реманде пред АФП. Тя добавя, че смята да заведе дело, за да може да покрие медицинските разходи. Скенерът, който е преминала пострадалата жена, потвърждава, че тя има фрактура на очната ямка, а очната ябълка буквално е експлодирала. Тя разкритикува и организаторите на турнира в Париж, които не са се свързали с нея, за да видят как е след инцидента. Реманде добавя, че публиката не е била предупредена, че топка лети към нея. Зрителката обаче благодари за подкрепата на трикратния победител в мейджър турнири Кьопка, който веднага изтича, за да види какво се случва. Реманде обаче добавя, че е опитала да неглижира случая веднага, за да не пречи на концентрацията на голфъра. \"Изглежда, че нараних жената, без да искам. За съжаление е трудно да контролираш топката за голф, особено когато тя лети на 300 ярда разстояние. Много често феновете са близо до самото игрище и се случва да бъдат ударени\", каза Кьопка в изявление.", "date": "2018.10.02", "title": "Жена е изгубила зрението си след удар от топката в голф турнира \"Райдър къп\""}
{"url": "https://www.dnevnik.bg/sport/2018/10/02/3320147_borisov_smiata_stadion_vasil_levski_za_nenujen_i_iska/", "text": "Министър-председателят Бойко Борисов заяви, че Националният стадион \"Васил Левски\" \"не върши никаква работа\" в момента. Премиерът продължи темата, която сам отвори преди по-малко от месец,  когато заяви, че държавата може да даде \"стотина милиона за едно кокетно стадионче\" . Сега Борисов присъства на откриването на ремонтирания Зимен дворец и заяви, че спортните журналисти могат да помогнат, като се организира допитване дали националният стадион е необходим на настоящото му място. \"Едно обсъждане да направим. Националният стадион нужен ли е на това място? Вие го направете, за да не излезе \"Някой иска да направи\"... знаете приказката. Всеки мач блокира София, а то има почти всяка седмица. На това място този национален стадион върши ли работа? Ще се построи нов, а това може да се използва за друга тема. Просто давам идея\", каза Борисов. \"И тогава ще имаме пари и за нов стадион, ще има и за още други работи. Защото този хем не върши работа за нищо, хем се дадоха десетки милиони за ремонти преди нас. Нищо не отремонтираха. Хем задръства града непрекъснато\", продължи министър-председателят. В момента \"Васил Левски\" се ползва както за мачовете на националния отбор, така и за срещи от първенството, когато домакини са \"Славия\", \"Септември\", \"Витоша\" (в някои случаи) и втородивизионният \"ЦСКА 1948\". \"Има примери - колко големи отбори по света имаха такива стадиони. Един Мюнхен - помните къде беше, и то уникален стадион. Развалиха го, изнесоха го извън града или на място, където няма задръствания и отива метрото, и го решиха\", заяви Борисов. Той посочи, че има идеи къде да бъде преместен стадионът, но по думите му спортната общественост трябва да прецени, че това е правилно решение. \"И ще помогнем на всички. Всеки път, като има мач, хиляди хора псуват и обикновено... Снощи колко имаше на мача на националния стадион? 200 човека. А два милиона не можеха да минат покрай стадиона. Е, правилно ли е? Не. Но вие вдигнете темата и ще ни помогнете.\" В последните години темата за нов национален стадион няколко пъти изплува, но без конкретни действия. Сред обсъжданите варианти бяха за изграждане на съоръжение във \"Враждебна\", както и  за построяване на стадион на мястото на този на \"Славия\" . България дори кандидатства неуспешно да приеме мачове за Евро 2020 с проекта за стадиона в \"Овча купел\". В момента футболните национали продължават да играят на \"Васил Левски\".", "date": "2018.10.02", "title": "Борисов смята стадион \"Васил Левски\" за ненужен и иска допитване за преместването му"}
{"url": "https://www.dnevnik.bg/sviat/2018/10/02/3320158_i_zapadni_medii_popadnaha_v_primkata_na_kitai/", "text": "Все по-често се чуват обвинения, че Китай се меси във вътрешната политика на други държави. Американският президент Доналд Тръмп заяви в речта си пред Съвета за сигурност, че има индикации за китайски опити за намеса в междинните избори в САЩ през ноември тази година. Китайският външен министър отхвърли обвиненията като абсолютно безпочвени. Малко по-късно Доналд Тръмп публикува в \"Туитър\" снимки от американски вестници, доказващи, че Китай прави пропаганда, която маскира като новини. Германия също е мишена  И в Германия зачестяват обвиненията, че Китай се опитва целенасочено да оказва влияние върху общественото мнение. Много показателен в това отношение е например информационният бюлетин на агенция ДПА от края на юли 2018 година. Много клиенти на агенцията получиха съобщение за нов вид услуга - dpa-news Xinhua Silk Road Information Service. Съгласно съобщението реномираната хамбургска агенция щяла да приема информации от държавната китайска осведомителна агенция \"Синхуа\", за да информира клиентите си за престижния проект \"Нов път на коприната\" на китайския президент Си Цзинпин. При това от китайска перспектива? Експертът за Китай Давид Бандурски каза по този повод за ДВ: \"Агенция ДПА е журналистическа институция. И сега сътрудничи с агенция \"Синхуа\", която е задължена да пропагандира китайската външна политика и проекта \"Нов път на коприната\". В действителност агенция \"Синхуа\" цели чрез сътрудничеството си с ДПА да разшири влиянието си в чужбина.\" В прессъобщение от края на май \"Синхуа\" подчертава, че сътрудничеството с ДПА ще помогне на клиентите на германската агенция да се убедят в шансовете, които предлага проектът \"Нов път на коприната\". По този начин и влиянието на агенция \"Синхуа\" ще нараства, особено в немски говорещото пространство. Медийната офанзива на Пекин Това не е и първият опит на Китай да засили медийното си влияние на Запад. По правило това става чрез публикации, които изглеждат като новини, а в действителност са реклами. Берлинските научноизследователски институти MERICS (Mercator Institute for China Studies) и GPPI (Global Public Policy) предупреждават за тази опасност в свое общо изследване. Там се посочва, че Китай работи активно \"за подобряването на глобалното възприятие на китайската политическа и икономическа система и за позиционирането си като алтернатива на либералната демокрация\". Ключова роля в това отношение играе влиянието върху общественото мнение чрез утвърдените медии, се казва още в документа. Експертите критикуват между другото и някои реномирани западни медии, които редовно публикуват близките до китайското правителство притурки China Watch. Сред тях са и такива издания, като \"Ню Йорк таймс\", \"Фигаро\" и германските \"Ханделсблат\" и \"Зюддойче цайтунг\". Въпреки че притурките се обявяват еднозначно за платени реклами, авторите на студията твърдят, че Китай ефикасно използва утвърдените западни медии, защото читателите имат по-голямо доверие в тях, отколкото в китайските. Междувременно \"Зюддойче цайтунг\" прекрати публикациите на специалните притурки. Застрашени ли са журналистическите стандарти? В отговор на запитване на ДВ агенция ДПА обяснява, че в случая става дума за \"чисто търговски продукт, който няма никаква връзка с информациите на агенцията от и за Китай или по други теми\". Говорителят на агенцията Йенс Петерсен подчертава, че \"ДПА в случая е само технически доставчик на услуги\". И съдържанията не са съставна част от редакционната палитра. Те са \"обозначени като отделена услуга и се предлагат и в техническо отношение отделно от другите услуги. При това няма смесване с редакционните\". Йенс Петерсен подчертава още, че чрез това разделение \"се запазват високите журналистически стандарти на ДПА\". Фактът, че агенция ДПА се вижда в ролята на технически доставчик на услуги, не е от решаващо значение, казва медийният експерт Давид Бандурски. Той твърди, че от известно време Китай използва всички възможни начини за намеса в ежедневната дейност на медиите. \"Но партньорите не искат да видят какво се крие зад тази офанзива.\" В крайна сметка те печелят пари от това. Торстен Бенер, един от съавторите на студията Authoritarian Advance, не гледа толкова критично на нещата. Според него журналистическите стандарти в Германия не са застрашени от подобни сътрудничества с китайските институции. \"Досадно е, когато \"Ханделсблат\" и сие дават марките си за пропаганда на комунистически Китай. Но това не оказва влияние върху свободата на медиите. Става дума обаче за това да се противопоставим на засилващото се китайско влияние и да изключим възможността германски медии да попаднат в китайски ръце\", посочва той.", "date": "2018.10.02", "title": "И западни медии попаднаха в примката на Китай"}
{"url": "https://www.dnevnik.bg/photos/2018/10/02/3320114_fotogaleriia_noviiat_oblik_na_zimniia_dvorec_na_sporta/", "text": "Зимният дворец в София отвори врати след ремонта за 4 млн. лева без ДДС. От тях 3 млн. лева идват по договор с гарантиран резултат (ЕСКО ДОГОВОР) за енергийна ефективност и 1 млн. лева са от 10-годишен кредит за строително-монтажни дейности, посочиха от министерството на спорта.", "date": "2018.10.02", "title": "Фотогалерия: Новият облик на Зимния дворец на спорта"}
{"url": "https://www.dnevnik.bg/evropa/2018/10/02/3320253_norvegiia_shte_prerazgleda_sluchai_na_otneti_ot/", "text": "Норвегия ще преразгледа серия от спорни решения за закрила на деца, в които е замесен виден експерт, осъден за свалянето на стотици хиляди порнографски изображения, предаде Би Би Си. От години психиатърът е играл ключова роля в препоръките за отнемане на деца от родителите им и предаването им на социалните служби. Съд в Осло го е осъдил на почти две години затвор през април. Решението за преразглеждането на случаите последва обществен дебат, предизвикан от разследване на Би Би Си. Норвежката агенция за закрила на децата \"Барневернет\" бе подложена на критики от родители и професионалисти, според които тя често отнема децата без адекватна обосновка. Петдесет и шест годишният психиатър, чието име не се споменава, защото също има деца, призна, че е свалил почти 200 хил. снимки и над 12 хил. видеа, показващи сексуални злоупотреби с деца. Той призна, че е гледал порнографските материали през последните 20 години. През това време психиатърът е бил назначен в престижната 14-членна експертна комисия за децата, която надзирава препоръките за грижи за децата в Норвегия. През юни Би Ти Ви показа  няколко български семейства , живеещи в Норвегия, които се оплакаха, че децата им били отнети от местната социална служба. Причините, които потърпевшите изложиха, варират в различните случаи - от оплакване на съседи, че децата плачат силно и продължително, до конфликт между бивши съпрузи. Общото е, че по данни на семействата службата \"Барневернет\" отнема децата от семействата им и често не дава възможност на родителите да ги виждат дълго време. Според показаните в репортажа българи имало \"брутални случаи на отнети от родителите им деца\", а една от жените обясни, че е напуснала страната, тъй като живеела в страх, че може за нещо напълно невинно да загуби децата си.", "date": "2018.10.02", "title": "Норвегия ще преразгледа случаи на отнети от родителите деца след порнографски скандал"}
{"url": "https://www.dnevnik.bg/sviat/2018/10/02/3320272_ucheni_s_revoljucionni_otkritiia_v_lazernata_fizika/", "text": "Шведската академия на науките дава Нобеловата награда за физика за 2018 г. на трима учени за открития, предизвикали революция в лазерната физика. Това са Артър Ашкин, Жерар Муру и Дона Стрикланд. Ашкин ще получи половината награда, а Муру и Стрикланд ще си поделят другата половина. Ашкин от Bell Laboratories в САЩ получава приза заради откритието на \"оптическите пинсети и приложението им в биологични системи\". Това са научни инструменти, използващи лазерен лъч като привличаща или отблъскваща сила. С тях микроскопични обекти могат да бъдат премествани физически - като с пинсети. Ашкин ги развива през седемдесетте години, а през 1987 г. постига огромен пробив - успява да улови с тях живи бактерии, без да ги нарани. Муру и Стрикланд от \"Екол политехник\" във Франция и Университета на Ватерло в Канада са отличени заради метода им за генериране на високоинтезивни ултракъси оптически импулси. Става въпрос за електромагнитни импулси, по-къси от една пикосекунда ( една трилионна от секунда), които са най-късите и най-интензивни импулси, създавани от човечеството. Откритието им е публикувано през 1985 г.", "date": "2018.10.02", "title": "Учени с революционни открития в лазерната физика взимат Нобеловата награда"}
{"url": "https://www.dnevnik.bg/sport/2018/10/02/3320281_hubchev_povika_42-godishniia_georgi_petkov_v/", "text": "Вратарят на \"Славия\" Георги Петков беше повикан от националния селекционер за  мачовете на България с Кипър и Норвегия  в Лигата на нациите. Футболистът, който е на 42 години, има 18 мача за представителния тим в периода 2005 - 2009 година. Наскоро Петков подобри рекорда за най-възрастен футболист, който участва в мач от българското първенство. Той подобри върховото постижение на друг вратар - Йордан Филипов, в срещата с \"Лудогорец\". В случай че вземе участие в един от мачовете с Кипър или Норвегия, Петков може да стане и най-възрастният в националния отбор. Освен Петков в списъка на Хубчев има още няколко промени. Заради контузия отпада капитанът на \"Берое\" Мартин Райнов, както и Ангел Лясков от ЦСКА, а са повикани Петър Занев (\"Енисей\") и Георги Миланов, който наскоро подписа с унгарския \"МОЛ Види\". В националния отбор след дълго отсъствие се завръща и Николай Димитров, който в момента играе за руския \"Урал УФА\". В списъка на Петър Хубчев има 24 футболисти, като от тях ще отпадне един. На 13 октомври България е домакин на Кипър, а три дни по-късно гостува на Норвегия в Осло. Дотук отборът има две победи от два мача –  2:1 срещу Словения  и  1:0 срещу Норвегия .", "date": "2018.10.02", "title": "Хубчев повика 42-годишния Георги Петков в националния отбор"}
{"url": "https://www.dnevnik.bg/sport/2018/10/02/3320269_dogovorut_na_plamen_konstantinov_kato_selekcioner_na/", "text": "Пламен Константинов повече няма да бъде селекционер на националния отбор по волейбол, съобщи българската федерация (БФВ). Договорът му беше до края на световното първенство, като няма да бъде подновяван. Българският отбор стигна до втората фаза на световното първенство, но не можа да се класира за финалната шестица. След  четири победи и четири загуби  съставът завърши на местата между 9-о и 12-о. След края на турнира Константинов е имал среща с председателя на БФВ Данчо Лазаров, се казва в информацията. \"Двете страни обсъдиха представянето на националния отбор и за да бъдат свободни в своята преценка за евентуална бъдеща съвместна работа, решиха да финализират договорните си взаимоотношения към този момент\", пишат от федерацията. Федерацията посочва, че окончателните изводи и оценки ще бъдат направени на по-късен етап. Очаква се Управителния съвет на БФВ да разгледа отчетите на Константинов и неговия щаб, както и на селекционера на женския национален отбор Иван Петков след приключването на световното първенство в Япония. Засега не е ясно кой ще бъде назначен за селекционер на мъжете. Константинов изкара четири години начело на отбора. През 2014 г. на световното България остана на 14-ото място. На Евро 2015, на което страната беше домакин, отборът стана четвърти, а две години по-късно стигна до шестото място. \"Президентът на БФВ инж. Данчо Лазаров пожела успех на Пламен Константинов в работата му в Русия\", добавят от федерацията.", "date": "2018.10.02", "title": "Договорът на Пламен Константинов като селекционер няма да бъде подновен"}
{"url": "https://www.dnevnik.bg/detski_dnevnik/2018/10/02/3320174_vseki_treti_tiineyidjur_po_sveta_e_prejivial_tormoz/", "text": "Близо една трета от тийнейджърите по света са преживяли тормоз наскоро. Това показват данни от проучване на ЮНЕСКО, публикувано в края на септември. В него са участвали около 5 хил. младежи. Изводът от статистиката е, че тийнейджърите стават жертви на тормоз без значение дали държавата, в която живеят, е с по-високи доходи от други страни. Проучването обхваща младежи на възраст от 13 до 17 години в региони с ниски доходи, както и деца на възраст от 11 до 15 години в държави от Европа и Северна Америка. Основният акцент в допитването било проследяването на физическото и емоционалното здраве на тийнейджърите. Най-често тормозът се проявявал като насилие между връстници или ученици от едно и също училище. Друга важна особеност е, че тормозът се случва многократно и най-често е умишлен. От ЮНЕСКО подчертават, че в данните не са включени сексуални или други форми на насилие, основано на пола. Според тях момчетата са изложени на по-малък риск от тормоз в училище, отколкото момичетата. Близо една трета от момчетата преживяват тормоз в училище, докато при момичетата процентът пада до 28 на сто. В десетте държави, в които тийнейджърите съобщават за най-много случаи на тормоз, статистиката е малко по-различна. Там 65% от момичетата и 62% от момчетата съобщават за тормоз, като според ЮНЕСКО това показва, че там, където тормозът е най-широко разпространен, момичетата са по-засегнати. Социално-икономическият и имигрантският статус също водят до увеличаването на агресията при младежите, особено в Европа и Северна Америка. Двама от петима бедни младежи в тези региони са подложени на тормоз, а имигранти са далеч по-уязвими да бъдат тормозени, отколкото техните връстници, родени в съответната страна.", "date": "2018.10.02", "title": "Всеки трети тийнейджър по света е преживял тормоз наскоро, сочи проучване на ЮНЕСКО"}
{"url": "https://www.dnevnik.bg/razvlechenie/2018/10/02/3320275_kim_kardashiian_e_obiavena_za_nai-opasnata_lichnost_za/", "text": "Американската телевизионна риалити звезда Ким Кардашиян е най-опасната личност за търсене онлайн през 2018 г. според компанията за киберсигурност McAfee. Тя е измерила колко търсения, съдържащи името на знаменитост, са свързани с потенциално злонамерени сайтове, пише Би Би Си. Миналата година класацията бе оглавена от певецът Крейг Дейвид. Тази година на второ място е моделът Наоми Кембъл, а веднага след нея се нарежда сестрата от рода Кардашиян - Къртни. Следващите позиции в челната петица се заемат съответно от певицата Адел и водещата на риалити формата за запознанства Love Island Каролин Флак. Сред известните имена в класацията са още певицата Бритни Спиърс, както и актрисите Ема Робъртс и Роуз Бърн. Авторите на класацията допълват, че киберпрестъпниците са известни с това, че използват популярни знаменитости, за да пробват и примамят потребителите да кликнат върху линкове, които водят към злонамерени сайтове. Те се използват за инсталиране на зловреден софтуер и кражба на лична информация и пароли. Според основния учен на McAfee Раж Самани влиянието на Ким Кардашиян и бизнес начинанията й кара хората да стигат далеч в желанието си да приличат поне малко на нея. За да бъдете в безопасност онлайн, фирмата съветва да се гледат видеа само от сигурни, платени източници и да се кликва само върху новини от медии, на които потребителя им доверие. Добре е също така и хората да обновяват приложенията и антивирусния си софтуер.", "date": "2018.10.02", "title": "Ким Кардашиян е обявена за най-опасната личност за търсене онлайн"}
{"url": "https://www.dnevnik.bg/bulgaria/2018/10/02/3320301_izborut_na_voenna_tehnika_ne_e_vupros_na_nashata/", "text": "В контекста на поръчката на нови изтребителите и полемиката, която върви от години, се чуха неверни политически тези. Една от тях е, че изборът на техника е въпрос за нашата стратегическа ориентация.\" Това коментира президентът (2002 - 2012) Георги Първанов в ефира на БНТ. \"Този въпрос сме го решили с членството ни в НАТО. Всеки може да прави какъвто иска избор – имаме примери в цяла Европа, но от този избор българската армия да печели\", каза той. Първанов не отговори на въпроса кое от  направените до момента предложения  - италианското, американското или шведското, ще бъде най-доброто. \"За два мандата като върховен главнокомандващ няма случай, в който да съм се произнесъл конкретно по въпрос, който е от прерогативите на специалистите\", уточни той и добави, че президентът Румен Радев трябва да създава атмосфера, в която да се вземе най-работещото решение. Президентът и премиерът трябва да намерят общи приоритети  Георги Първанов коментира и напрежението между правителството и президентската институция. \"Аз също съм имал нелеки периоди с управлението на Борисов. Трябва да има коректив на изпълнителната власт и президентът може да играе и тази роля, но не ежедневно – не по всяка инициатива и по всеки въпрос и понякога по не толкова тежки проблеми, да се влиза в тежка полемика\", каза той. По думите му това създава лош образ на българската политика, а по време на прехода е \"била излъчена твърде много омраза от жълтите павета\". Първанов препоръча  президентът и премиерът да намерят няколко общо приоритета , около които да се обединят. \"Нека дадат тон да има национален пантеон на българското обединение – имаме държавници, които трябва да намерят мястото си в националната памет, независимо от това в коя партия са били\", каза той. Според него това е знаковата страна, а по-значимата е да има разбирателство по три-четири теми – енергетика, образование, здравеопазване – приоритети, по които няма нужда да се караме, трябва да има съгласие по значимите теми. Сега не бил моментът за вот на недоверие Според Първанов сега не е нито моментът, нито сферата  за искания вот на недоверие . \"Опозицията е в правото си да иска вотове на недоверие - това е начин да се предизвика обществен дебат по една или друга тема, коментира той. \"Що се отнася до темата - тя наистина е много щекотлива, много болезнена за мнозина българи и все пак, но ако някой може да направи реформа, то това е този министър\", заяви Георги Първанов. И добави: \"Ако аз бях опозиционен лидер, щях да го оставя да направи реформата и да извади каруцата от блатото и да направи реформата.\" Той заяви, че има моменти, в които трябва да се предвиди по-далечна визия и \"да оставиш опонента ти да свърши черната работа\". Членството на Македония в НАТО – не на всяка цена  \"В резултат на кампанията на Заев не се постигна жадуваната подкрепа за членството в ЕС и НАТО. Бойкотът изразяваше неприемане на новото име\", смята Първанов  по повод приключилия референдум . Според него това не е пътят за приемане на Македония в ЕС и НАТО. \"Ние в АБВ сме за членството, но то да не стане на всяка цена. Очертава се перспектива \"избори до дупка\" - една постоянна нестабилност – не само на етническа, но и на политическа основа. Такава държава с толкова конфликти ще засили несигурността в региона\", коментира той. \"Аз бих препоръчал на нашите братя македонци, вместо да си мерят силите от избори на избори, да седнат и да се разберат\", беше неговият коментар. По думите му предсрочните избори са по-разумният сценарий. \"Дори да допуснем, че ВМРО може да бъде изолирана, фактът, че 2/3 не подкрепиха името, ще тежи в бъдеше. Трудно биха могли да предприемат непопулярни мерки, ако имат общество, което е подозрително скептично\", смята Първанов. Мнението му е, че е грешно въпросът да бъде вкарван в парламента, за да се засилва допълнително напрежението. \"Аз смятам, че тук вече България трябва да влезе в лидерската си роля и да призове партньорите ни от ЕС и НАТО да се върви към приемането на страната в тези организации с името Македония\", заяви Първанов.", "date": "2018.10.02", "title": "Според Първанов изборът на военна техника не е въпрос на стратегическа ориентация"}
{"url": "https://www.dnevnik.bg/biznes/2018/10/02/3320307_amazon_vdigna_na_15_na_chas_zaplatite_na_vsichkite_si/", "text": "Компанията \"Амазон\" (Amazon) съобщи във вторник, че повишава минималната заплата на всичките си служители в САЩ на 15 долара на час. Промяната влиза в сила от ноември и засяга над 250 000 души, включително наетите временно, на почасова работа и привлечените да помагат в натоварените седмици около големи празници. Както \"Амазон\", така и изпълнителният ѝ директор и най-богат човек на света, Джеф Безос, са критикувани често за нивото на заплащане. През септември известният със социалистическите си позиции сенатор Бърни Сандърс внесе законопроект, наречен \"Закон БЕЗОС\", с който корпорациите да бъдат облагани за всеки долар, с който правителството помага на ниско платените им служители за разходи за здравеопазване или ваучери за храна. \"Чуваме нашите критици, помислихме сериозно за това какво точно искаме да направим и решихме, че искаме да имаме водеща позиция\", обяви Безос в съобщението. Освен промяната в заплатите кампанията започва да лобира за повишаване на минималната заплата на федерално ниво, която в момента е 7.25 долара на час. \"Таргет\" (Target Corp) - втората по големина търговска верига в САЩ, повиши миналата година минималното заплащане на служителите до 11 долара и обеща заплатите да стигнат 15 долара до края на 2020 г. Лидерът \"Уолмарт\", която е и най-големият частен работодател в страната, премина на 11 долара на час в началото на 2018 г. Съобщението съвпада с началото на най-натоварения сезон за \"Амазон\" и търговците - обикновено през октомври, в САЩ започват поредица от празници с кулминация по Коледа и Нова година. За няколко седмици компанията наема временно около 120 000 души.", "date": "2018.10.02", "title": "\"Амазон\" вдигна на $15 на час заплатите на всичките си служители"}
{"url": "https://www.dnevnik.bg/sviat/2018/10/02/3320303_erdogan_dopusna_obiski_v_magazini_s_neobichaino_visoki/", "text": "Турският президент Реджеп Тайип Ердоган призова турците да докладват при случаи на твърде високи цени в търговски обекти и допусна възможността за обиски в тях, ако е необходимо, предаде \"Ройтерс\". \"Призовавам народа си: ако има необичайни разлики в цените на пазарите или другаде, докладвайте на общините незабавно\", добави той. Според Ердоган, когато има \"сериозни колебания в цените\", е отговорност на турското правителство да \"направи каквото е необходимо\", например проверка или \"инвентаризация\". От средата на август насам Турция прие редица мерки, за да овладее инфлацията, която през юли достигна 15-годишен рекорд, а лирата се обезцени рязко, като загуби общо 40% от стойността си от началото на годината. В последния икономически план Анкара  обеща свиване на разходи  и понижи прогнозата си за ръст за следващите няколко години. Малко преди това се стигна и до нежеланото от Ердоган  повишаване на основния лихвен процент . По-рано, в пика на кризата през август, тя  оказа помощ на банките. За Ердоган обаче случващото се с лирата е въпрос на  икономическа атака срещу турската държава , а не на политики.", "date": "2018.10.02", "title": "Ердоган допусна обиски в магазини с \"необичайно\" високи цени"}
{"url": "https://www.dnevnik.bg/bulgaria/2018/10/02/3320334_sasht_otdadeni_sme_na_zashtitata_na_bulgariia_ot_rusiia/", "text": "Осъзнаваме, че България и Румъния се намират много близо до Русия, и сме отдадени на работата с тях. Те са членове на алианса, важни членове, които допринасят към него. Ангажирани сме с всички тези държави, които са близо (до Русия) и се тревожат за сигурността си. Работим с тях по всеки възможен начин, за да засилим отбраната им.\" Това каза посланикът на САЩ в НАТО Кай Бейли Хътчинсън в телефонен брифинг пред европейски журналисти. Тя уточни, че ангажиментът на Америка се осъществява с  Европейската инициатива за възпиране  и чрез  \"Засиленото предно присъствие\"  в Полша и балтийските държави. Въпросната инициатива бе обявена от президента  Барак Обама  през 2014 г. след  анексирането на Крим  от Русия. Тя включва обучения и развитие на местните сили и многонационални военни учения, а в брифинг на Европейския парламент се отбелязва, че въпреки проблемите в трансатлантическите отношения бюджетът за нея е увеличен значително. По отношение на  разходите за отбраната  тя коментира, че членовете на алианса са на прав път, но все още далеч от целта. \"САЩ са лидер в НАТО и имаме намерение да останем лидер в НАТО\", каза още посланик Бейли Хътчинсън. По време на среща с държавния секретар на САЩ Майк Помпео миналата седмица  премиерът Бойко Борисов е посочил , че потвърждавайки поетите ангажименти в рамките на НАТО, в началото на година правителството е одобрило национален план за постепенно повишаване на разходите за отбрана до 2% от БВП до 2024 г.", "date": "2018.10.02", "title": "САЩ: Отдадени сме на защитата на България от Русия"}
{"url": "https://www.dnevnik.bg/citat_na_deniia/2018/10/02/3320333_citat_na_denia_edva_05_ot_katastrofite_sa_prichineni/", "text": "Това каза новият вътрешен министър Младен Маринов по време на конференция на тема \"Да работим заедно, за да направим пътищата си по-­сигурни - подобрен модел за управление на пътната безопасност и добри практики\" в НДК. Според статистика на МВР човешки грешки са причина за 96.5% от катастрофите в страната. От тях в 95% от случаите вината е на шофьорите, а в 1.5% - на пешеходците. По думите му липсата на дисциплина, нетолерантното и агресивно поведение са проблеми, с чието справяне трябва да се ангажират всички. \"Решаването на проблема до голяма степен е зависимо от човешкия фактор. Считаме, че от критична важност е да насърчим промяна в поведението на всеки един гражданин\", каза Маринов. В конференцията участие взе и новият транспортен министър Росен Желязков. Какво каза той четете  тук . Маринов и Желязков поеха министерските постове след като предшествениците им - Валентин Радев и Ивайло Московски подадоха оставки по искане на премиера Бойко Борисов. Причина за това стана тежката катастрофа в Своге, която отне живота на 18 души. Една от основните причините за инцидента бе посочено лошото състояние на пътя. Разследването по случая все още продължава, а обвинение досега получи само шофьорът на автобуса. Тази седмица пък стана известно, че пътната агенция е била осъдена за над  2.8 млн. лв. по десетки дела от 2013 г. досега заради лоши пътища. ", "date": "2018.10.02", "title": "Цитат на деня: Едва 0.5% от катастрофите са причинени от пътните условия"}
{"url": "https://www.dnevnik.bg/biznes/2018/10/02/3320350_obmislia_se_regionite_na_stranata_da_sa_chetiri_i_bez/", "text": "Новата подялба на страната на региони да включва дамо четири региона, вместо сегашните шест като не се определят административните им центрове. Това предвиждат готвени от Министерството на регионалното развитие промени в законодателството, съобщи министър Петя Аврамова на форум с представители на общините в курорта Албена. Аврамова е цитирана от изданието на Българската строителна камара  \"Строител\".  По думите на министъра се предвижда регионите да са Дунавски, Черноморски, Югозападен и Тракийско-Родопски. Идеята е да няма един административен център на региона, но ще бъдат определени градове, в които да се осъществяват функции по планиране, програмиране, ресурсно осигуряване, наблюдение и оценка на регионалното развитие, каза Аврамова. Нуждата от прерайониране на страната се появи след като Северозападна България - най-бедният регион в ЕС, вече не отговаря на критериите за еврофинансиране за новия програмен период заради обезлюдяването. \"Трябва да се промени подходът и да се опитаме да мислим малко по-глобално, да мислим за регион и проблемите и развитието на региона. Вече всички са мобилни и при едни добри пътища в даден регион можем да планираме дейности, които да доведат до неговото икономическо развитие и то да се планира по-добре, обърна се министърът към кметовете. По думите й по-доброто състояние на инфраструктурата в Северна България ще даде възможност за отпушване на инвестиционния процес и търсене на работна ръка от инвеститорите. предстои законопроектът да бъде публикуван за обществено обсъждане.", "date": "2018.10.02", "title": "Обмисля се регионите на страната да са четири и без административни центрове"}
{"url": "https://www.dnevnik.bg/skorost/2018/10/02/3320274_novite_idei_na_vlastta_za_putnata_bezopasnost/", "text": "В напреднала фаза е обсъждането за купуване на специализирани автомобили, с които да се полагат шофьорските изпити, и връщането на обучението на полигон. Това каза новият транспортен министър Росен Желязков по време на конференция на тема \"Да работим заедно, за да направим пътищата си по-­сигурни - подобрен модел за управление на пътната безопасност и добри практики\" в НДК. По думите му става въпрос за автомобили, които са оборудвани с технически средства, които да дават пълна, ясна и точна информация за поведението на курсиста и за поведението на изпитващия. \"Предстои да се уточни техният необходим брой и необходимият финансов ресурс. Обсъжда се вариантът да бъде възстановено обучението и изпитите на полигон\", заяви Желязков. По думите му ще бъде създадено звено за наблюдение на практическите изпити за придобиване на шофьорска правоспособност. Той заяви, че във връзка с техническата изправност на превозните средства се предвижда автосервизите \"В публичния регистър на сервизите ще бъде набирана и поддържана цялата база данни по отношение на характеристиките на сервиза, служителите и тяхната квалификация. Това ще дава възможност за създаване на история на ремонтите на автомобилите\", заяви още Желязков и добави, че с тези мерки ще се подобри пътната безопасност. Според него Участие в конференцията взе и новият вътрешен министър Младен Маринов, който коментира и статистиката и мястото на България сред останалите европейски държави по смъртност на пътя. \"Пътнотранспортните произшествия и последствията от тях са сред най-актуалните проблеми не само у нас, не само в Европа, а в глобален мащаб. Всяка година около 1 млн. и 200 хил. души загиват при пътнотранспортни произшествия в света. Щетата достига милиарди долари\", каза Маринов. По думите му, ако не се предприемат спешни мерки, до 2030 г­. катастрофите ще са петата основна причина за смъртност в света. Той обясни, че ЕС и отделните страни членки от години активно работят за повишаване на пътната безопасност, но все още са далеч от заложените цели.  Министърът посочи, че броят на загиналите от катастрофи в България през 2020 г. не бива да надвишава 388 души. И макар през миналата година да има намаление на броя на загиналите в сравнение с предходните две години, все още сме далеч от тези данни, обясни той.  \"На практика няма семейство, което да не е пряко или косвено засегнато от войната по пътищата. На тези проблеми няма бързи и универсални решения. Факт е, че ако се използват като политическо оръжие, няма как да постигнем успех\", подчерта Маринов.  По думите му, ако се работи с неправителствени организации, частния сектор и се намират и предлагат конкретни решения, може да сме сигурни, че правим всичко, което зависи от нас. \"Безопасността на движението по пътищата е ключов приоритет на правителството, но не бива да забравяме, че тя е право и отговорност на всеки гражданин. Пътната безопасност е сложен комплекс от обществени отношения\", каза Маринов. Маринов и Желязков поеха министерските постове, след като предшествениците им - Валентин Радев и Ивайло Московски, подадоха оставки по искане на премиера Бойко Борисов. Причина за това стана тежката катастрофа в Своге, която отне живота на 18 души. Като една от основните причини за инцидента бе посочено лошото състояние на пътя. Разследването по случая все още продължава, а обвинение досега получи само шофьорът на автобуса.", "date": "2018.10.02", "title": "Новите идеи на властта за пътната безопасност: Специализирани коли и полигон на шофьорските изпити"}
{"url": "https://www.dnevnik.bg/sport/2018/10/02/3320339_italiia_produljava_borbata_za_zimnite_igri_prez_2026_g/", "text": "Италианският олимпийски комитет (КОНИ) потвърди, че Милано и Кортина д'Ампецо ще продължат борбата за домакинство на зимните олимпийски игри през 2026 г. Общата кандидатура на двата града обаче  няма да получи държавно финансиране . Първоначално страната планираше да се включи в надпреварата с тройна кандидатура - Милано, Торино и Кортина д'Ампецо.  Тя обаче се провали , след като градската управа на Торино обяви оттеглянето си заради разногласия с кмета на Милано Джузепе Сала за това кой да е главният град в домакинството. Това доведе и до отказа на правителството да подкрепи други проекти за домакинство. След оттеглянето на Торино Милано и Кортина д'Ампецо обявиха, че ще продължат опитите за издигане на кандидатура, за да \"не бъде прахосана свършената работа до момента\". В същото време кметът на Торино Киара Апендино заяви, че градът е готов да кандидатства самостоятелно за домакинство. Последният вариант обаче вече не стои на дневен ред. \"Официално италианската кандидатура за зимните игри през 2026 г. ще е Милано - Кортина\", обяви президентът на КОНИ Джовани Малаго, цитиран от агенция АНСА. Кметът на Торино реагира гневно на решението на олимпийския комитет. Според нея този вариант е бил много по-изгоден, защото градът вече беше домакин на зимна олимпиада (2006 г.) и има всички необходими условия. \"Тази кандидатура (на Милано и Кортина д'Ампецо) е непонятна за нас. Сега ще трябва да строи съоръжения на място, където ги няма. Торино беше най-икономичната опция. Хората, които са взели взел това решение, сега ще трябва да го обясни на страната\", каза Апендино. Вероятността италианската кандидатура да спечели обаче изглеждат много малки. Още след провала на проекта за домакинство в три града Малаго заяви, че шансовете значително ще намалеят, защото държавата няма да финансира други варианти. Краткият списък с кандидатите за домакинство на зимните игри през 2026 г. ще бъде обявен на 8 октомври на заседание на Международния олимпийски комитет в Буенос Айрес. Първоначално кандидатите бяха седем. В последните месеци обаче последователно се оттеглиха  Сион ,  Грац  и  Сапоро . Засега италианската кандидатура и тази на  турския град Ерзурум  са единствените сигурни кандидати. В Калгари ще има референдум на 13 ноември, който ще определи дали канадският град ще продължи участието си. Както и при италианската кандидатура, липсата на политическа подкрепа е големият проблем на Стокхолм.", "date": "2018.10.02", "title": "Италия продължава борбата за зимните игри през 2026 г. с Милано и Кортина д'Ампецо"}
{"url": "https://www.dnevnik.bg/politika/2018/10/02/3320268_novata_zala_na_parlamenta_shte_se_zabavi_do_2020_g/", "text": "Завършването на новата зала на Народното събрание, в каквато ще бъде преустроена зала \"Света София\" в сградата на бившия Партиен дом, ще се забави още. Строително-монтажните работи се очаква да приключат в средата на следващата година, след което са необходими няколко месеца за приемане на обекта и разрешаване на ползването му, за да могат да започнат оборудването с озвучителни уредби, системи за гласуване, както и самото обзавеждане. Това обяви Николай Бациев от дирекция \"Управление на собствеността\" в парламента, който показа обекта на журналисти днес. Така, ако няма ново забавяне заради допълнителни процедури и форсмажорни обстоятелства, залата може да бъде завършена най-рано през 2020 г. Първоначалната идея на управляващите бе новата зала да бъде използвана за част от събитията от европредседателството. После бе прогнозирано, че  залата ще бъде готова тази есен . Причините за забавянето с още поне година били непредвидената сложност по демонтиране на стария покрив, допълнителните решения за стъкления купол, който предстои да бъде монтиран, както и ремонтът на бул. \"Дондуков\", който затруднил достъпа. Изпълнител на преустройството на зала \"Света София\" е обединение \"НС ГРУП\" ДЗЗД. На въпрос на \"Дневник\" дали забавянето на работата ще доведе до оскъпяване на обекта Николай Бациев каза, че към момента няма надвишаване на цената на строителство по договор, която е 18.4 млн. лв. без ДДС (б.а. - през юли \"Дневник\" изпрати на парламента въпроси дали има забавяне и оскъпяване на обекта, но не получи отговор). Като в Бундестага  Най-голямата трудност в работата до момента била демонтажът на стоманобетонната конструкция на стария покрив, в която имало виренделови ферми, всяка от които по 80 тона. Първоначално се предвиждало те да се разбиват и изнасят, но технологията можело да причини щети на останалите части от сградата. Заради което се наложило нарязването на фермите на парчета до 2 тона, за което били използвани диамантени дискови и специални машини. След това парчетата били изнесени с кран, което отнело много време. За целта е изградено и допълнително скеле, което също забавило работата. Предстои монтирането на стъкления купол, чиято площ е около 500 кв. метра. Стъклопакетът е с два или три плекса, UV защита, филми за звукоизолация и акустика. Наложило се обаче допълнителна обработка на стъклопакета, за да се осигури добра слънчева светлина в залата, за да може да се правят преките излъчвания на заседанията на народните представители. Ще бъде монтирано и изкуствено осветление. \"Идеята е отразяването на народните представители да бъде по най-прозрачния и добър начин\", обяви още Николай Бациев. Той сравни стъкления купол с конструкцията на Бундестага в Берлин. По думите му монтажът на стъклопакета ще започне съвсем скоро и ще продължи два месеца. Като в Европарламента  Новата пленарна зала ще разполага с 270 места за депутати. Те ще седят на сини кресна като в Европейския парламент, зад които ще има място за минаване. Първоначално бе обявено, че няма да е възможно монтирането на допълнителни кресла за заседания на Велико народно събрание (б.а. - 400 представители), но днес бе съобщено, че ще има такава възможност. Народните представители ще разполагат с повече място за работа на банките (около 98 см), за да може да ползват лаптопи или таблети. Под банките, които ще са от масив с естествен дъбов фурнир, ще има система от комуникационни кабели - за зарядно, за пулт за гласуване и за дискусионен пулт. \"Предвижда се възможност да се правят изказвания от място, тъй като се губи адски много време за предвижване до трибуната. Водят се разговори с парламентарните групи за промяна на правилника в тази посока. Ще се монтират дискусионни пултове на всяко работно място, за да може народните представители да се изказват от място. Това е съпроводено с работа на цифрови камери, които ще заснемат изказващия се. На големи видеомонитори ще показват образа\", обясни още Николай Бациев. Банките ще бъдат разположени на 12 амфитеатрални реда, денивелацията между които е 1.7 метра. Мокетът ще е тъмносин, а по стените ще има мрамор и обшивки от тъмен дъб. Ще бъдат запазени стари елементи от залата. Ръководството на парламента ще стои на президиум, където ще има седем места. До него ще има места за Министерския съвет, президента, вицепрезидента и патриарха на Българската православна църква. Предвидени са 100 места за гости и места за журналисти.", "date": "2018.10.02", "title": "Новата зала на парламента ще се забави до 2020 г."}
{"url": "https://www.dnevnik.bg/razvlechenie/2018/10/02/3320408_prez_oktomvri_hbo_shte_izluchi_biografichen_film_za/", "text": "През октомври абонатите на HBO ще могат да гледат един по-различен биографичен филм за носителката на \"Оскар\" Джейн Фонда, както и най-новата адаптация на класиката \"Убийство в Ориент експрес\". Това съобщиха от \"HBO - България\". Филмът за Фонда ще бъде излъчен на 4 октомври от 22:45 ч. Той е определян като интимен портрет на живота ѝ до момента. Включени са интервюта с Робърт Редфорд, Лили Томлин, продуцентката Пола Уайнстийн и бившите й съпрузи Том Хейдън и Тед Търнър. В първата неделя на октомври от 21 ч. пък ще бъде излъчена новата версия на филма \"Убийство в Ориент експрес\". Главните роли в екранизацията на класическия роман на Агата Кристи са поверени на Джони Деп, Мишел Пфайфър, Пенелопе Крус и Джуди Денч, а режисьор е Кенет Брана. HBO ще излъчи и един от блокбастърите на 2018 г. - \"Черната пантера\". Абонатите на телевизията ще могат да се насладят на филма на Marvel Studios на 14 октомври. Традиционно от HBO залагат и на голям брой сериали. Сред тях са \"По американски\", \"Вампири: наследство\", \"Аз, вещицата\" и др.", "date": "2018.10.02", "title": "През октомври HBO ще излъчи филм за Джейн Фонда и най-новия \"Убийство в Ориент експрес\""}
{"url": "https://www.dnevnik.bg/evropa/2018/10/02/3320411_italianski_kmet_be_postaven_pod_domashen_arest/", "text": "Кметът на малкия град Риаче в Южна Италия Доменико Лукано бе поставен днес под домашен арест по обвинение, че е помагал на незаконни мигранти, предаде \"Асошиейтед прес\". Мярката бе наложена тази сутрин от италианската финансова полиция в рамките на разследване за предполагаемо харчене на обществени средства за бежанци и кандидати за убежище. Лукано е обвинен и в това, че е организирал бракове, които са позволявали на мигрантите да останат законно в Италия. Лукано стана известен с приема на мигранти в Риаче, който има по-малко от 2000 жители. /БТА", "date": "2018.10.02", "title": "Италиански кмет бе поставен под домашен арест, защото помагал на нелегални мигранти"}
{"url": "https://www.dnevnik.bg/photos/2018/10/02/3320306_fotogaleriia_purvite_vidimi_rezultati_ot_remonta_na/", "text": "Централната столична улица \"Граф Игнагитиев\" е в ремонт от началото на лятото, но първата отсечка от нея - между улица \"Алабин\" и площад \"Гарибалди\", вече е освободена от ламаринените заграждания и достъпна за пешеходци.", "date": "2018.10.02", "title": "Фотогалерия: Първите видими резултати от ремонта на улица \"Граф Игнатиев\""}
{"url": "https://www.dnevnik.bg/bulgaria/2018/10/02/3320439_borisov_uveri_che_v_bjudjeta_shte_ima_150_mln_lv_za/", "text": "В  новия бюджет ще има не 105, а 150 млн. повече за хората с увреждания  въпреки несъгласието на синдикати и някои коалиционни партньори. Това каза пред журналисти министър-председателят Бойко Борисов, цитиран от \"Фокус\". \"Аз винаги съм си поемал отговорността\", заяви премиерът и добави, че отпускането на средствата става възможно заради по-добрата работа на приходните агенции, борбата с корупцията и контрабандата и с олигархията. \"Те искаха 105 млн. лв. Сутринта разговарях с Мая Манолова по телефона, казах: \"Мая, ти искаше 105, заделили сме 150\", коментира Борисов. Той призова трите закона да се вкарат и да се гледат заедно. \"Социалният министър, майките с увреждания, омбудсманът в тези 150 млн. лв. да вкарат това, което имат като претенции – дали фондове, дали лична помощ, подкрепа, както искат да го направят, това не е моя работа\", каза Борисов, според когото\"изглежда, е най-лесно да кажеш: \"Бойко да отговаря\". Попитан кои от коалиционните партньори не са съгласни с отпускането на тези пари, Борисов отговори, че няма значение. \"Така или иначе и през коалиционния съвет го минахме и се разбрахме, че за тези дейности се разбрахме, че със 150 млн. лв. повече ще дадем в новия бюджет и парламентът да го гласува. Оттам нататък парламентаристите, всички заинтересовани страни да ги разпределят\", коментира премиерът. Междувременно стана известно, че майките на деца с увреждания подновяват протеста си, защото изтече крайният срок, който бяха дали на управляващите, за да гласуват предложените законодателни промени. Според тях нито едно от обещаното към тях не е изпълнено. Протестът е обявен за национален и е насрочен за 17.30 пред Народното събрание. Освен в София протест ще има в още 13 града. Родителите се заканиха, че протестите няма да приключат до приемане на закон, който да гарантира личната помощ за хора с увреждания.", "date": "2018.10.02", "title": "Борисов увери, че в бюджета ще има не 105, а 150 млн. лв. за хората с увреждания"}
{"url": "https://www.dnevnik.bg/tehnologii/2018/10/02/3320453_feisbuk_naznachi_bivsh_dizainer_na_lentata_s_novinite/", "text": "Фейсбук\" (Facebook) назначи Адам Мосери, който работи в компанията от 10 години, за шеф на \"Инстаграм\" (Instagram), предаде агенция \"Асошиейтед прес\". Миналата седмица съоснователите на \"Инстаграм\"  Кевин Систром  и Майк Крийгър съобщиха, че напускат, без да посочат ясно каква е причината. Двамата обявиха назначението на Мосери снощи в блога на компанията. През май Мосери бе назначен за продуктов директор. Във \"Фейсбук\" той започва като дизайнер и ръководеше екипа, отговарящ за лентата с новините (newsfeed). Основателите на \"Инстаграм\" и самият Мосери увериха потребителите, че той ще остане верен на ценностите на компанията. Някои потребители се обезпокоиха след неочакваното напускане на двамата съоснователи, че \"Инстаграм\" ще заприлича все повече на компанията майка \"Фейсбук\", препълнен с различни функции и изсмукващ лични данни. \"Инстаграм\" бе основана през 2010 година и продадена на \"Фейсбук\" за 1 млрд. долара две години по-късно. Това бе първата покупка на \"Фейсбук\" за подобна сума, макар и да изглежда дребна на фона на на 19-те милиарда за \"УотсАп\" (WhatsApp), дадени две години по-късно. Тогава в \"Инстаграм\" нямаше реклами, имаше верни фенове, наброяващи 31 млн., които ползваха само мобилни устройства. Оттогава потребителите на \"Инстаграм\" се увеличиха до 1 милиард, нарасна наборът от функции и, разбира се, вече има реклами. \"Фейсбук\" се сблъсква с вълна от проблеми през последните две години - от фалшивите новини до скандали с личните данни на потребителите. \"Инстаграм\" е възприеман като по-неангажиращо пространство, популярно сред по-младите хора, което представлява предизвикателство за \"Фейсбук\". Някои от потребителите на \"Инстаграм\" дори не знаят, че любимото им приложение е собственост на \"Фейсбук\", но това не означава задължително, че е нещо лошо, отбелязват анализатори. Ако то започне да прилича прекалено много на Фейсбук, може да се сблъска с подобни проблеми. /БТА", "date": "2018.10.02", "title": "\"Фейсбук\" назначи бивш дизайнер на лентата с новините за шеф на \"Инстаграм\""}
{"url": "https://www.dnevnik.bg/biznes/2018/10/02/3320449_ministerstvoto_na_finansite_uveriava_che_izpulniava/", "text": "Компетентните български институции следват стриктно и координирано приетия от правителството План за действие, включващ мерки за присъединяване към валутния механизъм ERM II и банковия съюз. Това се казва в официално съобщение на Министерството на финансите. По-рано днес в статия за \"Медиапул\" лидерът на извънпарламентарната \"Да, България\" Христо Иванов изказа опасения, че \"два месеца и половина след като правителството обяви, че подава такова искане, процедурата се оказва блокирана, защото изискуемите документи не са налице\". Иванов информира, че в отговор на запитване от \"Да, България\" Европейската централна банка (ЕЦБ) е съобщила, че на 30 август министърът на финансите е информирал ЕЦБ за намерението си да внесе ревизирана версия на проекта за изменения в Закона за кредитните институции, Закона за БНБ и Закона за възстановяване и преструктуриране на кредитни институции и инвестиционни посредници.\" ЕЦБ изрично отбелязва, че към 21 септември тези документи не са внесени, след като предишните предложения за промени са оттеглени, пише Иванов. Според него с отказа си от реформи управляващите забавят присъединяването на България към \"ядрото на ЕС\". \"От ЕК, ЕЦБ и няколко важни столици започнаха да идват сигнали, че не сме особено желани. Точно както и в Шенген, където също от години ние твърдим, че отговаряме на техническите критерии, а отсреща ни намекват, че ни нямат никакво доверие\", пише той. В прессъобщението от финансовото министерство обаче се казва, че заявлението на България за тясно сътрудничество в рамките на Единния надзорен механизъм съдържа в приложение проект на законодателни текстове, уреждащи ролята на ЕЦБ в националната рамка по надзор на банковите финансови институции, считано от датата на започване на тясното сътрудничество. То уверява, че към момента тече процедура по съгласуване на проект на тези текстове между Министерството на финансите БНБ и ЕЦБ, който ще бъде внесен за формално становище от ЕЦБ. Повтаря се и очакването цялата процедура да приключи за година от подаването на заявлението. ", "date": "2018.10.02", "title": "Министерството на финансите уверява, че изпълнява стриктно плана за еврозоната"}
{"url": "https://www.dnevnik.bg/sport/2018/10/02/3320390_kralev_durjavata_triabva_da_otdelia_poveche_pari_za/", "text": "Държавата трябва да отделя повече средства за колективните спортове, заяви спортният министър Красен Кралев. По думите му има нужда от повече програми за развитие на подрастващите във футбола, баскетбола, волейбола и хандбала. \"Успехите в тези спортове обединяват нацията и имат много силно социално значение върху подрастващите, защото децата повече са привлечени от колективните спортове\", каза Кралев при  откриването на Зимния дворец след ремонта му за 4 млн. лева. \"Колективните игри бяха зачеркнати дълги години от вниманието и интересите на държавата. Иска ми да се там в следващите години да направим повече програми, специално за подрастващите - в баскетбола, волейбола, футбола, хандбала\", допълни спортният министър. Кралев постави на първо място футбола, въпреки че спортното министерство отделя над 1 млн. лева на година на Българския футболен съюз (БФС) по програма за развитие на детско-юношеските школи. \"Повече средства трябва да заделим за футбола, защото виждате, че толкова години държавата беше абдикирала от него. Нямаше никакъв поглед към клубовете, към школите и сега се оказва, че сме много изостанали, и се чудим къде е причината\", каза още Кралев. Той отново изтъкна програмата с БФС, която стартира през 2016 г., като изключително успешна. \"Тази програма, която започнахме, дава отлични резултати. Поне дава ясна представа къде се допускат грешките, къде са ни резервите и какво трябва да правят треньорите оттук нататък\", анализира спортният министър. Според него \"същото нещо трябва да се направи с баскетбол, с волейбол, въобще повече средства трябват за колективните спортове\". \"Това е нещо, което в България е занемарено от над 30-40 години за сметка на лесно спечелените медали от олимпийски игри в индивидуални спортове, където няма такава конкуренция.\" Кралев каза още, че спортното министерство е поискало от правителството \"много повече, отколкото разполагаме в момента\". За 2018 г. бюджетът на ММС беше 75.732 млн. лева.  \"Не е коректно да коментираме колко. Моля ви, дори на блиц контрол не ми задават такива въпрос. Цифри не се питат за нещо предстоящо\", отговори Кралев на въпрос какъв бюджет е поискало ведомството му за 2019 г. \"Надяваме се да има увеличение. Всяка година получаваме с по 5% отгоре. И те не стигат, но се оправяме засега с този бюджет. Има доста пари, които се инвестират в спортна инфраструктура, и те не влизат в тези средства, така че реално бюджетът, с който разполага държавата за спорт, е много по-голям\", каза още той.", "date": "2018.10.02", "title": "Кралев: Държавата трябва да отделя повече пари за колективни спортове"}
{"url": "https://www.dnevnik.bg/bulgaria/2018/10/02/3320458_shveciia_predlaga_gripen_koito_da_mogat_da_patrulirat/", "text": "Швеция предлага на България 8 нови изтребителя \"Грипен\" (Gripen) C/D, като 4 от тях могат да бъдат доставени до 21 месеца и да имат пълна оперативна готовност за мисии по еър полисинг (охрана на въздушното пространство, б.а.) в рамките на 24 месеца. Това се разбра от презентация на посланикана Швеция в България Луиз Бергхолм и Йоаким Валин, директор \"Експорт и международни отношения\" в FMV. FMV е шведска държавна агенция за отбрана. Вчера  бяха отворени предложенията  в процедурата за избор на 8 изтребителя за българските ВВС. Освен нов \"Грипен\" от Швеция другите предложения са за нови  F-16  и F-18 от САЩ и употребявани \"Еврофайтър\" от Италия. \"Държим изтребителите да бъдат нови не само за да могат да охраняват нашите летци, небето ни, а и ако стане война, да имаме най-модерните самолети\", коментира премиерът Бойко Борисов отварянето на офертите за нов изтребител. Веднага след като бъде подписан договорът с българската страна, може да стартира изработката на самолетите, а преди те да бъдат предоставени на ВСС, ще бъдат обучени и пилоти, съобщи Йоаким Юел. Предложението на Швеция влиза в заделения от правителството бюджет от 1,8 млрд. лв., които трябва да бъдат изплатени в рамките на 9 години. В рамките на договора ще бъдат построени 2 хангара в авиобаза Граф Игнатиево, напълно оборудвани технически и готови като инфраструктура. Saab предлага да изгради в Граф Игнатиево в рамките на индустриалното сътрудничество регионален Gripen логистичен и технически център, в който да се извършва голяма част от дейностите по поддръжката на шведските изтребителите\".  \"Грипен\" е модерен многоцелеви изтребител, който ще продължи да се развива за много години напред. Шведската оферта отговаря на изискванията на българското правителство относно бюджета, сроковете за доставка и способностите на новия самолет\", каза Йоаким Валин, директор \"Експорт и международни отношения\" в FMV. Развитието на Gripen C/D продължава и системата ще бъде на въоръжение поне през следващите 30 години, твърдят от компанията. Според данни, които бяха представени в презентацията, \"Грипен\" има най-ниски експлоатационни разходи, сравнен с конкурентите си. \"Ако България избере Gripen, \"Сааб\" и Швеция са готови да си сътрудничат с българската отбранителна индустрия в поддръжката на изтребителите и трансфера на ноу-хау, които ще допринесат за създаването на квалифицирани работни места\", каза Йонас Йелм, старши вицепрезидент и директор на бизнес направление \"Аеронавтика\" в \"Сааб\". Като потенциални партньори са определени българските компании \"Авионамс\", \"Оптикс\", \"Терем Летец\" и \"Самел – 90\". Изтребителите се предлагат с модернизирани радари МК-4 и ракети Meteor. Gripen C/D е на въоръжение във ВВС на Швеция, Южна Африка, Унгария, Чехия и Тайланд. Кралското училище за тестови пилоти във Великобритания (UK ETPS) използва Gripen като бърза реактивна платформа за тестови пилоти от цял свят.", "date": "2018.10.02", "title": "Швеция предлага изтребители \"Грипен\", които след 2 г. ще могат да патрулират"}
{"url": "https://www.dnevnik.bg/photos/2018/10/02/3320267_fotogaleriia_novata_zala_na_deputatite/", "text": "Новата зала на Народното събрание, в каквато ще бъде преустроена зала \"Света София\" в сградата на бившия Партиен дом, ще бъде завършена след повече от година. Таванът ще бъде стъклен купол.", "date": "2018.10.02", "title": "Фотогалерия: Новата зала на депутатите"}
{"url": "https://www.dnevnik.bg/bulgaria/2018/10/02/3320151_durjavata_niama_da_dade_nito_edin_lev_za_liftovete_na/", "text": "Подмяната и подновяването на лифтовете и влековете на Витоша са ангажимент на техния собственик - \"Витоша ски\", и за тези дейности няма да бъдат отделяни пари от държавния бюджет. Държавата единствено трябва да промени законодателството така, че дружеството да може да направи ремонтите. Това заяви министърът на младежта и спорта Красен Кралев пред журналисти при откриването на ремонтирания Зимен дворец, където присъства и министър-председателят Бойко Борисов. Кралев коментира темата за лифтовете в контекста на възложената му от премиера през септември задача да подготви  кандидатурата на София за домакин на зимни младежки олимпийски игри през 2024 г . Подобна идея минава през осигуряването на модерни съоръжения за зимни спортове на Витоша. Настоящите са собственост на \"Витоша ски\" и голяма част от тях са спрени или се нуждаят от ремонт, но фирмата твърди, че няма право да ги ремонтира, тъй като законовата уредба не позволява. Идеята  България да кандидатства за домакинство на зимни младежки олимпийски игри  лансира още през 2010 г. съсобственикът на Първа инвестиционна банка и председател на федерацията по ски Цеко Минев, когото медийни публикации свързват с \"Витоша ски\" и \"Юлен\" - концесионера на ски зоната в Банско.  Минев отрича собственост и в двете , но през февруари тази година премиерът  Бойко Борисов назова именно него като собственик на \"Юлен\" . Малко по-късно прокуратурата започна проверка за това кой е реалният собственик на \"Юлен\", от която още няма обявен резултат. Може ли да се подменят съоръженията Кандидатура за домакинство на олимпийски игри ще даде много сериозен тласък - първо, за изграждане на инфраструктурата и, второ - за българския туризъм\", коментира Красен Кралев. Той отново подчерта, че единственият ангажимент на държавата е \"да даде законодателство, което да позволява планината да стане в този вид, в който всички софиянци искат, за да може да се ползва за зимни спортове\". Споровете дали има нужда от законодателни промени за ремонт на съоръженията на Витоша текат от години. Собственикът, който има проект на стойност между 50 и 70 млн. евро за подмяна на всички лифтове на планината, твърди, че не може да го реализира, защото действащият план не позволява ремонти и строителство, и уверява, че няма намерение да строи нови съоръжения. Противоположната теза защитават неправителствената организация - коалицията \"За да остане природа в България\", и бившият директор на парк \"Витоша\" Тома Белев, които предупредиха неколкократно, че \"Витоша ски\" планира трикратно увеличаване на съществуващите съоръжения, което е свързано с изсичане на гори и бетониране. Според тях действащият план за управление на парка забранява само новото строителство, а Законът за горите - с поправка отпреди 6 години - позволява модернизиране или подмяна на лифтовете без изключване на прилежащите към тях терени от горските територии. Преди седмица управляващите заявиха намерение да направят  промени в действащия план за управление на природния парк  и в Закона за горите, които по думите на ресорния министър Нено Димов ще позволят на \"Витоша ски\" да подмени всички лифтове. Днес премиерът Бойко Борисов заяви, че кандидатстването за игрите през 2024 г. е възможност \"да се инвестира малко в тази инфраструктура\". \"Когато Томас Бах   ни предложи да кандидатстваме и да окажат пълно съдействие, защото България го заслужава, тогава казахме, че ще направим необходимото, защото имаме всички дадености\", каза той. По думите му \"самият МОК дава към 1 млрд. долара за домакините\". Олимпиада - да, но без бобслей и ски бягане Според Кралев България има \"сериозен шанс\" да получи домакинството, защото е получила покана за това от Международния олимпийски комитет. Министърът на спорта посочи и че България има опит в организирането на световната купа по ски, а разполага и с необходимата инфраструктура. \"Съоръжения има. \"Арена Армеец\", Зимният дворец, ако трябва, още една зала ще направим\". Кралев обясни, че е възможно извън програмата да бъдат оставени спортове като бобслей заради скъпите съоръжения, които изискват. Също и ски бягането заради липсата на трасе с достатъчна дължина. \"Ако се наложи, може да заледим пистата на националния стадион\", каза още министърът на спорта.  Той посочи и курорта Боровец като място, което може да приеме състезания. Какво каза Красен Кралев за финансирането на колективните спортове -  тук Как изглежда обновеният Зимен дворец -  тук", "date": "2018.10.02", "title": "Държавата няма да даде нито един лев за лифтовете на Витоша, декларира Кралев"}
{"url": "https://www.dnevnik.bg/bulgaria/2018/10/02/3320484_mediiniiat_regulator_otloji_registraciiata_na/", "text": "Регистрацията на телевизията на БСП в Съвета за електронни медии (СЕМ) беше отложена със седмица заради липсващ документ от Националната агенция по приходите (НАП), съобщава БНР. По време на днешното заседание на регулатора се разбра, че извършената от техни експерти проверка показала, че юридическото лице \"Българска свободна медия\", което стои зад телевизията, има публични задължения. От СЕМ обаче не уточниха какъв е техният размер. Именно заради това регулаторът даде срок от една седмица на БСП да представи удостоверение за размера на дължимото. На 27 септември лидерът на левицата  Корнелия Нинова внесе в СЕМ документи за регистрация на телевизията , която по думите ѝ ще бъде \"не партийна, а обществена, истинска, свободна\". Девизът на телевизията е \"Бъди свободен\", а програмата ще бъде 24 часа и ще се разпространява по кабел и сателит. Ще се залага основно на новинарски емисии и публицистика. Желанието на БСП, която е отделила 2 млн. лв. за финансирането на проекта, е телевизията да тръгне от 1 декември и да се помещава в халетата на бившия хладилен завод.", "date": "2018.10.02", "title": "Медийният регулатор отложи регистрацията на телевизията на БСП"}
{"url": "https://www.dnevnik.bg/sport/2018/10/02/3320493_policiiata_v_las_vegas_podnovi_razsledvaneto_sreshtu/", "text": "Полицията в Лас Вегас е подновила разследване за сексуално насилие от 2009 г. по искане на жена, която обвинява футболната звезда Кристиано Роналдо в изнасилване. Катрин Майорга твърди, че е била нападната от петкратния носител на \"Златната топка\" в хотелска стая. Роналдо отрече обвиненията, които  бяха публикувани първо във в. \"Шпигел\" , и ги определи като  \"фалшива новина\" . Адвокатите на 33-годишния португалец дори обявиха, че ще заведат дело за клевета срещу германския вестник. Според информацията в \"Шпигел\" Майорга е подала оплакване в полицията малко след предполагаемия инцидент. Твърди се, че през 2010 г. футболистът и американката са сключили извънсъдебно споразумение. Роналдо е платил 375 хиляди долара, а жената се е ангажирала да не говори за обвинението. Сега адвокатите на Майорга се опитват да обявят споразумението за неразкриване на информация за невалидно, пише Би Би Си. Полицията в Лас Вегас потвърждава, че е водила разследване по жалба от юни 2009 г., но добавя, че тогава не е имало заподозрян по случая. \"По време на изготвянето на доклада жертвата не предостави данни за местонахождението на инцидента или описание на заподозрения\", се казва в изявлението. \"От септември 2018 г. делото е възобновено и нашите детективи разследват предоставената информация\", допълва полицията в Лас Вегас.", "date": "2018.10.02", "title": "Полицията в Лас Вегас поднови разследването срещу Роналдо за изнасилване"}
{"url": "https://www.dnevnik.bg/gradska_sreda/2018/10/02/3320487_predstoi_furirane_na_graf_ignatiev_ima_defekti_koito/", "text": "Новата настилка по ул. \"Граф Игнатиев\", в участъка между ул. \"Алабин\" и площад \"Гарибалди\", ще бъде фугирана утре, като тогава участъкът ще бъде отново преграден. Има и дефекти, които ще бъдат отстранени. Това написа кметът на София Йорданка Фандъкова във \"Фейсубк\" в отговор на критики от граждани в социалната мрежа към изпълнението на ремонта в участъка. Ремонтът за 24 млн. лева се изпълняват от строителната фирма \"Джи Пи груп\", а строителен надзор е фирмата \"Трансконсулт 22\". Справка в Агенцията за обществени поръчки показва, че само преди година двете фирми са били съдружници в търг за пробива на бул. \"Петър Дертлиев\" към Софийския околовръстен път и автомагистрала \"Люлин\". През 2016 г. по друга поръчка \"Трансконсулт 22\" беше в съдружие и с  \"Институт за градско планиране\", в което мажоритарен собственик бе Петър Диков . Само година по-рано Диков напусна поста главен архитект на София. Потърсени от \"Дневник\" за това какви дефекти са установили, от фирмата не отговарят на посочения в Търговския регистър телефон за контакт. Проектът за улицата е на студио АДА  на Иво Пантелеев. Пантелеев е част и от работната група в общината, която създава бъдещата цветова схема на града. По негов проект се изпълнява и ремонта на градината \"Кристал\", както и  предстоящата реконструкция на площад \"Александър Невски\" . При пл. \"Гарибалди\" се изпълняват гранитни настилки в зоната на площада, при релсовия път и кръстовището. В участъка от пл. \"Гарибалди\" до пл. \"Славейков\" се извършва демонтаж на тротоарните настилки, като е започнало и полагането на новите, уточнява Фандъкова. Подменят се и трамвайните релси, които са нови. \"Те са първите в София обемно закалени и монтирани по специален начин, който осигурява шумо- и виброизолация. Производител на релсите е \"Фьост Алпине\", Австрия, една от най-големите компании в този сектор\", се казва още в съобщението от кмета.", "date": "2018.10.02", "title": "Предстои фугиране на \"Граф Игнатиев\", има дефекти, които ще се отстранят, увери кметът"}
{"url": "https://www.dnevnik.bg/evropa/2018/10/02/3320488_referendumut_sreshtu_ednopolovite_brakove_v_rumuniia/", "text": "Писателят и собственик на гей бар Алекс Андроник се страхува, че референдумът за брака в Румъния, който ще се проведе през уикенда, ще провокира нетърпимо ниво на омраза и дискриминация, предаде \"Ройтерс\". В Румъния бракът и гражданските съюзи на еднополови двойки не са разрешени. Въпреки това през уикенда страната  ще гласува дали  да стесни конституционното определение за брак от съюз между съпрузи до съюз между мъж и жена. Референдумът бе иницииран от група, наречена \"Коалиция за семейството\", според която терминът \"съпруг\" може да помогне да гей двойките да получат в бъдеще правото да сключват брак. За да се стигне до вота, бяха събрани 3 милиона подписа. \"Отнемете ми правата, от които аз вече не се облагодетелствам, ако това ви успокоява, ако ви доближава до Бог, традицията и семейното благоденствие\", написа 25-годишният Андроник във \"Фейсбук\". \"Направете това, което чувствате. Защото аз знам какво е да не можете да направите това, което чувствате\". Публикацията му събра подкрепа, но предизвика и изблици на омраза и дори заплашителни коментари. Десетки хуманитарни групи, които призоваха хората да бойкотират вота, предупредиха, че той ще засили опитите за ограничаване на правата на малцинствата и ще тласне страната към популистки авторитарен път. Референдумът се нуждае от 5 милиона гласа, за да бъде валиден. Повечето държави - членки на ЕС, разрешават или еднополовите бракове, или граждански съюзи, но Румъния не признава дори и тези, които са сключени в чужбина. \"Референдумът даде на хората повод да разпространяват възможно най-много омраза\", посочи Андроник. Инициативата е подкрепена от православната църква и от други религии и спечели одобрението на всички - с изключение на една - политически партии в парламента. По-рано тази година  бе необходимо решение на Съда на ЕС , за да може гей двойка, сключила брак в друга държава членка, да получи право на пребиваване в Румъния. Миналата седмица  румънският конституционен съд  постанови, че гей двойките трябва да имат същите семейни права като хетеросексуалните.", "date": "2018.10.02", "title": "Референдумът срещу еднополовите бракове в Румъния буди омраза, смятат активисти"}
{"url": "https://www.dnevnik.bg/evropa/evropeiski_parlament/2018/10/02/3320507_evroparlamentut_reshi_da_spre_70_mln_evro_za_turciia_i/", "text": "Европейският парламент реши да спре 70 млн. евро от предприсъединителните средства, предназначени за Турция, тъй като условията за подобряване на върховенството на закона не бяха изпълнени, предаде пресслужбата на институцията. През ноември миналата година Европарламентът и Съветът решиха да поставят в резерв 70 млн. евро от предприсъединителните средства за Турция (70 млн. евро бюджетни кредити за поети задължения и 35 млн. евро бюджетни кредити за плащания), при условие че \"Турция постигне измерими и достатъчни подобрения в областта на правовата държава, демокрацията, правата на човека и свободата на печата, съгласно годишния доклад на Комисията\". Европейската комисия обаче в годишния си доклад за Турция, публикуван на 17 април 2018 г., отбеляза, че \"Турция значително се отдалечава от Европейския съюз, по-конкретно в областите на правовата държава и основните права и чрез отслабване на ефективния контрол и баланс в политическата система\". Поради тези причини поставените от бюджетния орган условия не са били изпълнени, подчертават членовете на Европейския парламент. Съответно те подкрепят проекта за коригиращ бюджет, в който комисията предлага прехвърлянето на 70 млн. евро, предназначени за Турция, за укрепване на Европейския инструмент за съседство. Това ще се постигне чрез бюджетни кредити, които да обхванат действия, свързани с миграционния маршрут през Централно Средиземно море и да изпълнят част от ангажимента на ЕС за Сирия, както и да увеличат хуманитарната помощ с 35 млн. евро.", "date": "2018.10.02", "title": "Европарламентът реши да спре 70 млн. евро за Турция и да ги даде за миграция"}
{"url": "https://www.dnevnik.bg/sviat/2018/10/02/3320510_cern_otstrani_profesor_sled_seksistka_prezentaciia/", "text": "ЦЕРН отстрани временно професор, изнесъл сексистка презентация по време на конференция за половото равенство и високоенергийната физика. Професор Алесандро Струмиа от Университета в Пиза представил серия от слайдове, в които твърди, че полето на физиката вече е сексистко спрямо мъжете, но че истината няма значение, защото това било \"политическа битка, идваща отвън\". Според него физиката е била открита и създадена от мъже, които не са чакали покана, и Мария Кюри и други жени са били приветствани, след като са демонстрирали уменията си – това са единствените два примера за дискриминация срещу жени в презентацията му. За дискриминацията спрямо мъже обаче са изброени имената на физици, убити във войни; мерки, предприети от университети за повишаване на достъпа на жени в техническите специалности; както и квотите на същия принцип. Той е и възмутен, че жените искали квоти само за най-добрите работни места, но мъжете работели на най-неприятните и те били 95% от смъртните случаи по време на работа. ЦЕРН съобщи, че ще започне разследване и че презентацията на Струмиа е \"неприемлива\". Пред \"Гардиън\" физикът защити коментарите си, оплаквайки се, че критиците му се опитват да го изобразят като \"чудовище, което  дискриминира жените \" и че данните му показвали, че двата пола са цитирани поравно в научни журнали, но жените биват предпочитани при борба за работни места. Според него критиците му \"се тревожат за несъществуващи проблеми\" и той е имал добри намерения. Според данни на ЕС през 2012 г. жените с докторска степен са били 47.3% от всички – но само 42% в областта на науката и математиката и 28% в инженерните науки, производството и строителството. Учените и инженерите мъже са били 4.1% от цялата работна сила на ЕС през 2013 г., а жените – само 2.8%. ( България е едно от изключенията , що се отнася до сферата на информационните технологии.) Жените получават и по-малко от най-престижните награди в сферата на науката – само 2 от 207  Нобелови награди за физика , 4 от 178  за химия , 12 от 214 за  медицина или физиология  и 1 от 79 за икономика. 14 от 114 обаче са жените, взели Нобел за литература, и 16 от 104 за мир. Първата жена, получила медала \"Фийлдс\" за математика, бе иранката  Мариам Мирзахани  – и то през 2014 г.", "date": "2018.10.02", "title": "ЦЕРН отстрани професор след сексистка презентация"}
{"url": "https://www.dnevnik.bg/politika/2018/10/02/3320616_ekaterina_zaharieva_izbiratelnite_spisuci_v_makedoniia/", "text": "В коментар на резултатите от проведения в неделя референдум в Македония министърът на външните работи Екатерина Захариева коментира, че избирателните списъци на страната едва ли са актуални, при положение че не е правено преброяване от 25 години. Според нея това, че 610 хил. македонци са подкрепили смяната на името, би било достатъчно за валидността на референдума, ако данните за населението бяха актуални. Очевидно това не е малка подкрепа от страна на гражданите на Македония, анализира тя. Допълни, че все пак отстрани е много лесно да се дават съвети. Според нея най-важното е да се запази стабилността в Македония и подчерта, че България остава с протегната ръка в подкрепа на членството на Македония в ЕС и НАТО. Много лъжи и пропаганда имаше в тяхната история. При толкова години пропаганда от всякакъв характер не е толкова лош резултат, посочи Захариева. В отговор на въпрос за напрежението между правителството и президентството по въпроса за това кой да води българската делегация на провелото се миналата седмица общо събрание на ООН в Ню Йорк министърът обясни, че това е годината на българското европредседателство и е било по-логично да отиде премиерът. Не бива тези неща да бъдат причина за конфликти, допълни тя. Също подчерта, че не всеки премиер е имал възможност да се срещне с генералния секретар на ООН, а такава среща е имал премиерът Бойко Борисов. Захариева обясни, че още не са напълно съгласувани с президентската администрация всички кандидатури за посланици, но процедурата е в ход от 15 юли. Тя посочи, че разговорите с държавния глава не са съпътствани от проблеми и напрежение. Посочи, че всички публикации по темата в медиите били спекулации. Обяви, че информациите за готвен посланически пост за министъра на правосъдието Цецка Цачева не е вярна и никога този въпрос не е бил обсъждан.", "date": "2018.10.02", "title": "Eкатерина Захариева: Избирателните списъци в Македония са под въпрос"}
{"url": "https://www.dnevnik.bg/biznes/2018/10/02/3320629_treis_predupredil_oshte_prez_2011_g_che_proektut_za/", "text": "Строителната компания \"Трейс Груп Холд\" АД публикува свое становище за това как е извършен ремонтът на пътя в Искърското дефиле, чийто изпълнител е нейно дъщерно дружество. В катастрофа на пътя на 25 август загинаха 18 души, а премиерът Борисов смени трима министри. Последваха и множество коментари за некачествен ремонт и пътят беше преасфалтиран. От компанията първоначално не коментираха обвиненията, но сега се обръщат към служителите и акционерите си \"заради многото неистини, на които лекомислено беше дадена публичност.\" Компанията уверява, че \"Трейс Своге\" е изпълнило качествено и в срок своите ангажименти в целия проект и най-очевидното в потвърждение на това е, че работата му е приета без забележки от възложителя, инженера и надзора, а всички гаранции са освободени. От \"Трейс\" съобщават, че още през 2011 г. са сигнализирали пътната агенция за това, че за 29 км от пътя, включително при Своге, са   Те са отразени в три броя чертежи по пътни участъци и са предоставени, както на пътната агенция, така и на проектанта и компанията, осъществяваща строителния надзор. Строителите били призовани от инженера обаче да търсят решения в оперативен порядък заедно с проектанта, вместо да се възложи препроектиране. Към настоящия момент на целия 82-километров пътен участък, в положената от нас асфалтова настилка, няма пропадания, неравности, нарушаване на неговата цялост или наличие на пукнатини, уверява строителната компания. Документацията по проекта, вкл. асфалтови дневници, проби и актове за изпълнение доказва, че положените асфалтови смеси на целия обект отговарят на зададените и одобрени от възложителя типове, коментира изпълнителят по повод обвиненията за непозволени варовикови примеси в асфалта. \"Варовиковите скали са материал, който се използва за почти всички видове асфалт и използването им е регламентирано в стандартите за асфалтовите смеси(...) Считаме, че непрофесионални изказвания, както и коментари за недопустимост на съдържание на \"варовици\", води до налагане в публичното пространство на подвеждащи или неверни хипотези\", се казва в изявлението на компанията. Тя обръща внимание обаче, че от началото на 2014 г. досега участъкът от пътя, където стана катастрофата, не е установен като участък с концентрация на ПТП като едновременно с това тежкият трафик - по 3500- 4000 коли дневно, е два пъти по-интензивен, отколкото предвиденото в проекта. По повод обвиненията, че асфалтът е проверяван в лаборатория, която е свързано лице с холдинга, оттам уточняват, че \"задължително условие за участие в обществени поръчки за инфраструктурни обекти към кандидатите е да имат договор или да притежават акредитирана лаборатория за изпитване на строителни материали\". Общо компанията работи с три лаборатории.  \"В интерес на нашите акционери, на нашите служители и на обществеността ще предприемем всички законови действия да защитим репутацията и интересите си срещу онези лица, физически и юридически, които си позволиха пряко или косвено да уронят доброто име, престижа и търговската репутация на компанията чрез разпространяване и внушаване на неверни и заблуждаващи твърдения\", завършва позицията.", "date": "2018.10.02", "title": "\"Трейс\" предупредил още през 2011 г., че проектът за ремонта в Искърското дефиле не е наред"}
{"url": "https://www.dnevnik.bg/sviat/2018/10/02/3320636_upravlenieto_na_trump_susipva_mejdunarodniia_obraz_na/", "text": "Глобалният имидж на Америка се е срутил след избора на президента Доналд Тръмп, особено сред традиционните съюзници на Вашингтон – това показва проучване на изследователския център \"Пю\", проведено в 25 държави. 70% от хората в тях не вярват, че Тръмп е адекватен в международните отношения; одобрението към САЩ е около 50%, но други 70% смятат, че Америка не взима предвид интересите на други държави. 37% са на мнение, че САЩ вече не предприемат достатъчно действия спрямо големите световни проблеми. Недоволството е особено ясно изразено сред най-близките партньори на Вашингтон. Само 10% от германците вярват на Тръмп, три четвърти не са доволни от борбата на САЩ с глобалните проблеми. Одобрението за президента във Франция е 9%, а 81% не смятат, че трансатлантическият им съюзник обмисля интересите на държавата. Делът на канадците, които вярват на Тръмп, е 25%, но пък 82% не мислят, че той се грижи и за интересите на Канада. Най-нисък е рейтингът на президента в Мексико – където само 6% гледат позитивно. Израел прави изключение – след като Тръмп премести посолството си от Тел Авив в Ерусалим, рейтингът му скочи от 56% на 69%. САЩ като глобална сила Мненията по въпроса са разнопосочни – 31% от участниците в проучването смятат, че в наши дни САЩ играят по-важна роля на световната сцена, отколкото преди десет години; 25% са на обратното мнение, а други 35% не виждат промяна. Очевиден обаче е възходът на Китай – 70% от респодентите смятат, че източноазитската държава е увеличила влиянието си за десет години. Руснаците са недоволни Русия е държавата, която дава на САЩ най-нисък рейтинг в цялото проучване; там е регистриран и най-големият спад на одобрение към страната. Само 26% от руснаците гледат с добро око на Америка сега в сравнение с 41% през 2017 г. 55% смятат, че отношенията са се влошили през изминалата година, а делът на хората, които одобряват Тръмп, е паднал от 53% на 19%. Крайнодесните популисти харесват Тръмп повече Този феномен се наблюдава във Великобритания, Швеция, Франция, Италия, Холандия и Германия. 53% от привържениците на евроскептичната партия UKIP изразяват одобрение за американския президент – но е важно да се отбележи, че това е единствената държава, в която повече от половината от тези избиратели гледат благосклонно на Тръмп.", "date": "2018.10.02", "title": "Управлението на Тръмп съсипва международния образ на САЩ, показва проучване"}
{"url": "https://www.dnevnik.bg/bulgaria/2018/10/02/3320638_protestut_na_roditeli_s_deca_s_uvrejdaniia_blokira/", "text": "Протестиращи родители на деца с увреждания блокираха Орлов мост тази вечер за около час, съобщи агенция \"Фокус\". На място имаше полицейски екипи. Протестът се проведе под надслов \"Системата убива – системата е блокирана\". Шествието на майките започна от Народното събрание. 15 минути родители на деца с увреждания и близките им преминаваха през кръстовището на Сточна гара в Пловдив в знак на протест. Протестиращи родители блокираха за кратко и движението и в Пазарджик.  По-рано през деня премиерът Бойко Борисов обяви, че в  новия бюджет ще има не 105, а 150 млн. повече за хората с увреждания  въпреки несъгласието на синдикати и някои коалиционни партньори. В понеделник се разбра, че последният вариант на проектозакона за хората с увреждания ще бъде оттеглен, за да бъде преработен. Критики към него бяха отправени от представители на организациите на протестиращите майки на деца с увреждания и омбудсмана Мая Манолова. Общественото обсъждане на предложения от социалното министерство проектозакон приключи преди няколко дни.", "date": "2018.10.02", "title": "Протестът на родители с деца с увреждания блокира Орлов мост за час (обновена)"}
{"url": "https://www.dnevnik.bg/evropa/2018/10/02/3320436_turisti_a_ne_migranti_lampeduza_opitva_da_oburne_nova/", "text": "Пет години след най-тежкото корабокрушение на мигранти в историята си Лампедуза разчита на притока на туристи, за да обърне страницата. Няма гаранции обаче, че средиземноморското островче няма отново да се превърне във входна врата към Европа. Точно преди зазоряване на 3 октомври 2013 г. плавателен съд, тръгнал от Либия с близо 550 мигранти, главно еритрейци, се преобърна съвсем близо до острова. Рибари и спасители извадиха от водата 155 оцелели и над 366 безжизнени тела. Докато за много корабокрушения в Средиземно море преди и след тази трагедия почти не се е говорило, кадрите на ковчезите, подредени в редици в хангар на летището, обиколиха света и станаха причина за предприемането на много спасителни мисии край бреговете на Либия. Между 2013 г. и 2017 г. прекосяващите морето мигранти ставаха все повече, но колкото и да е парадоксално, мигрантите, които пристигаха на острова с площ 20 кв. км и 6100 жители, намиращ се по-близо до африканските брегове, отколкото до Сицилия, ставаха все по-малко. Спасени по на юг, повечето мигранти бяха отвеждани направо в Южна Италия. Жителите използваха тези години, за да откриват хотели, къщи за гости и ресторанти, развиваха туристически услуги край плажовете с фин пясък и предлагаха разходки с корабче за разглеждане на заливчетата, за наблюдаване на делфини и посещаване на места, подходящи за гмуркане. И сега, дори в края на сезона, е трудно да намериш къде да сложиш хавлиената си кърпа на т.нар. Заешки плаж - райско кътче на по-малко от 600 метра от мястото, където все още лежат останките на преобърналия се съд. \"Защо да ходим на Малдивите, след като имаме такива плажове тук?\", обобщава 66-годишната Марция Даволи, пенсионерка от Реджо Емилия, Централна Италия. \"Най-красивото море на света\" \"Имаме най-красивото море на света, мога да ви го гарантирам\", уверява и 50-годишният Гаспаре Натоци, взел на концесия няколко десетки чадъра на плаж с тюркоазеносиня вода близо до единственото населено място. Броят на пристигналите на откритото през 2012 г. ново летище на острова се е увеличил от 86 хил. през 2014 г. на 128 хил. през 2017 г., а за осемте месеца от началото на тази година числеността им е нараснала с още 3.5 процента. Арджентино Сарто, 55-годишен банкер, живеещ в Монца (Северна Италия), е запленен: \"Морето е фантастично, плажовете също, хората са много симпатични. А и да ви кажа честно, в Монца съм виждал много повече имигранти, отколкото тук\". Островът в момента страда не толкова от миграционните потоци, колкото от доста хаотичното си развитие с хотели от най-различна категория, разнебитени коли под наем и туристи, чийто брой на моменти надхвърля значително капацитета на малките плажове. А и центърът за настаняване на мигранти все още е тук, сгушен между два хълма. Голяма част от него е затворена от март за ремонт, но все още има 95 места, които винаги са заети. Голям железен портал, войници, камери за видеонаблюдение: мястото е под много строго наблюдение, макар че дискретна дупка в мрежата дава възможност на мигрантите да се измъкнат, за да се поразходят. От началото на годината през острова са минали над 2500 мигранти, идващи най-често от Тунис. А след изтеглянето на спасителните кораби, както хуманитарни, така и военни, притокът от Либия се възобнови. Миналата седмица с лодка от Зуара пристигнаха 65 души след три дни път. Промяна в настроенията След като жителите дълго време помагаха както могат, като вадеха хората от водата, предлагаха им италианска паста или пуловер, с годините настроенията се промениха. Като символ на недоволството миналата година емблематичният кмет на Лампедуза Джузи Николини, получила в началото на 2017 г. наградата за мир на ЮНЕСКО, беше категорично победена от Салваторе Мартело, кмет от 1991 до 2001 г., собственик на хотел на пристанището и председател на консорциума на рибарите. Успоредно с това крайнодясната партия Лига на Матео Салвини получи 15 процента от гласовете на парламентарните избори през март с лозунга \"Италианците - на първо място\". В просторния си офис, където приема граждани, Мартело с пура в ръка говори за кражбите и щетите - дело на тунизийците, които от 2017 г. отново започнаха да пристигат. \"Трябва да се прави разлика, в противен случай хората започват да говорят: \"А, те станаха расисти\", обяснява кметът. Ако вместо хора в нужда, бягащи от война, Лампедуза приема престъпници, вече не става дума за приемане, а за обществен ред\", подчертава той. Тази лоша репутация огорчава 35-годишния Амин, пристигнал наскоро от Тунис: \"Тук хората са малко недоверчиви. Чух обаче да се говори, че преди нас тук е имало тунизийци, които са създавали проблеми. Не се прави така, ако отидеш на чуждо място, се съобразяваш\", казва той. Застанал прав на стълбите пред църквата на здрачаване, Амин наблюдава импровизиран футболен мач между мигранти и местни младежи. \"Едно на нула за Тунис срещу Лампедуза\". . . Когато топката прелита през улицата и стига до едно магазинче, четирима цивилни полицаи, дискретно смесили се минувачите, се намесват: мачът приключва, мигрантите потъват в нощта, а младежите остават да се чудят с какво да запълнят времето си. /БТА", "date": "2018.10.02", "title": "Туристи, а не мигранти: Лампедуза опитва да обърне нова страница"}
{"url": "https://www.dnevnik.bg/sport/2018/10/02/3320241_za_vtora_poredna_godina_inter_e_na_zaguba/", "text": "Един от най-успешните италиански футболни клубове - \"Интер\", за втора поредна година регистрира загуби, сочи годишният финансов доклад на \"нерадзурите\". 18-кратният шампион в Серия А е на загуба от 18 милиона евро. Това се отнася за финансовата 2017-2018 година. Все пак загубата е по-малка от регистрираната преди 12 месеца – 24 милиона евро. От клуба изразяват задоволство, че правят стъпка напред по този въпрос. Положителната новина за \"Интер\" е, че клубът ще избегне санкция от УЕФА за нарушаване на финансовия феърплей. Европейската футболна централа наказва всички клубове, които имат загуби по-големи от 5 милиона евро. Изключения обаче се правят, ако през годината са направени инвестиции за подобряване на стадиона, тренировъчната база или за юношеските отбори. От \"Интер\" съобщиха, че има увеличение на приходите от шест процента, като те вече нарастват до 280 милиона евро.", "date": "2018.10.02", "title": "За втора поредна година \"Интер\" е на загуба"}
{"url": "https://www.dnevnik.bg/sport/2018/10/02/3320644_krasimir_georgiev_zapisa_334_kilometra_v_55-chasovoto/", "text": "Ултрамаратонецът Красимир Георгиев е изминал точно 334.2 км по врмее на  55-часовото си бягане без прекъсване . Събитието се проведепрез уикенда в Пловдив под надслов \"Празник на мотивацията\". Общо 1185 души взеха участие, като освен бягане имаше такива, които се включиха с велосипед лонгборд, кънки и други активности, за да изминат 16 472.67 километра. Тъй като платформата изчислява различните спортове по различни коефициенти, достигнатите по време на \"Празник на мотивацията\" реални километри се превръщат в 45 281.21 км. Благотворителната инициатива обаче продължава до 25 октомври, докогато съмишлениците на каузата могат да продължават да трупат километри и да ги регистрират като дарение включитено за Сдружение \"Деца с онкохематологични заболявания\". След приключване на глобалната инициатива, която обхваща шест държави, ще бъде обявена и точната сума, която ще бъде преведена като дарение от всички, движили се, вдъхновени от Красимир Георгиев и 55-часовото предизвикателство. В трите дни на самото събитие от дарения в кутиите на Сдружението, разположени на място и от преводите по сметката на Сдружението, бяха отчетени 4018 лв. Георгиев направи 55-часовото бягане, след като по-рано през годината проведе друго благотворително бягане –  36 часа без прекъсване .", "date": "2018.10.02", "title": "Красимир Георгиев записа 334 километра в 55-часовото благотворително бягане"}
{"url": "https://www.dnevnik.bg/sport/2018/10/02/3320544_grigor_dimitrov_otkriva_programata_v_pekin_v_sriada_ot/", "text": "Шампионът от финалите на АТП Григор Димитров ще открие програма в третия ден на турнира в Пекин. Българският тенисист се изправя срещу сърбина Душан Лайович в двубой от втория кръг на надпреварата от категория АТП 500. Двамата ще излязат на централния корт в китайската столица в 7.30 ч. Срещата ще бъде предавана пряко от \"Макс спорт 1\". Това ще бъде втори мач между Димитров и Лайович, който заема 55-oто място в световната ранглиста. През 2016 г. двамата отново се срещнаха на китайска земя - в осминафиналите в Чънду, като българинът победи сърбина със 7:6 (1), 6:4. Димитров стигна до втория кръг в Пекин след  победа над американеца Тенис Сандгрен със 7:5, 6:3 . 27-годишният българин  трябваше да играе с друг представител на САЩ  - Райън Харисън, който обаче се отказа от турнира в последния момент. Димитров, който е поставен под №3 в основната схема, участва за пети път в Пекин. В последните години световният №8 постигна добри резултати в този турнир. Миналата година той стигна до полуфиналите, където беше  спрян от световния №1 Рафаел Надал в оспорван трисетов мач . През 2016 г. българинът игра финала, като загуби от Анди Мъри. Година по-рано той се класира за четвъртфиналите, където отстъпи пред тогавашния №1 Новак Джокович. При първите си две участия - през 2011 и 2013 г., той загуби в първия кръг съответно от Жо-Вилфред Цонга и Роберто Баутиста Агут. \"Обичам да играя тук. Получавам огромна подкрепа от феновете. Дано тази година да е още по-добра. Защо да не направя стъпка нагоре и да спечеля титлата\", каза Димитров преди турнира. Лайович стигна до мач с шампиона от финалите на АТП след три победи. 28-годишният сърбин премина през квалификациите, където беше поставен под №1 и отстрани последователно китаеца Ди У (6:2, 6:4) и британеца Камерън Нори (6:4, 6:4). В първия кръг на основната схема Лайович направи обрат срещу друг квалификант - Вашек Поспишил от Канада (2:6, 6:4, 6:4).", "date": "2018.10.02", "title": "Григор Димитров открива програмата в Пекин в сряда от 7.30 ч."}
{"url": "https://www.dnevnik.bg/bulgaria/2018/10/02/3320650_obshtinata_niama_da_objalva_sudebnoto_reshenie_za/", "text": "Столичната община отстъпва парка \"Врана\" на държавата. Тя няма да обжалва  решението на Софийския градски съд  от края на август, според което целият имот е признат за държавен. Общината ще оспори само разноските, след като преди месец беше осъдена да плати на държавата от 700 хиляди лева, съобщава Би Ти Ви. Специална работна група от общината е обсъдила казуса с парка \"Врана\", дарен на общината от Симеон Сакскобургготски през 2001 г. Без особени мнения, всички са преценили, че сумата може да се увеличи при всяка следваща съдебна инстанция, посочва медиата. \"И бидейки държавна собственост, паркът запазва именно обществения си характер. Паркът има защита и по линия на това, че е обявен за паметник на градинско-парковото изкуство\", каза Ботьо Ботев, общински съветник. . От общината обясняват още, че за последните 5 години 600 хил. лева са вложени за поддръжката на парка. \"Винаги ни изненадва, когато някой признае правата, които сме твърдели и сме защитавали. И ни радва съответно. Това означава, че с правната теза сме убедили противната страна, че нашата теза е вярната\", каза Марияна Попова, адвокат на държавата, цитирана от телевизията.", "date": "2018.10.02", "title": "Общината няма да обжалва съдебното решение за парка \"Врана\""}
{"url": "https://www.dnevnik.bg/sport/2018/10/02/3320653_siti_vze_purva_pobeda_v_shampionskata_liga_sled_obrat/", "text": "Манчестър сити\" взе труден, но важен успех като гост на \"Хофенхайм\" в мач от група F на Шампионската лига. \"Гражданите\" стигнаха до успеха макар че не направиха най-добрия си двубой, а освен това трябваше да обръщат резултата. Тимът на Хосеп Гуардиола изоставаше още след 44-ата секунда, когато точен за германците беше Ишак Белфодил. Серхио Агуеро изравни в осмата минута, а победното попадение беше дело на Давид Силва три минути преди края. \"Манчестър сити\" прекъсна серия от четири поредни загуби в Шампионската лига, включвайки и участието през миналия сезон. Дотук тимът имаше поражение от \"Лион\" в първата среща, когато изненадващо загуби на своя \"Етихад\". След два мача \"гражданите\" са с три точки, докато \"Хофенхайм\" остава само с една. Пеп Гуардиола запазва отличния си баланс срещу германския тим, като в седем мача има шест победи и едно равенство. Треньорът на \"Хофенхайм\" Юлиан Нагелсман заложи на трима централни защитници и наситена халфова линия в опит да спре \"гражданите\". Той опита да държи съперника далеч от наказателното поле на германците, за да няма много опасности пред вратаря Оливер Бауман. \"Сити\" беше без шест контузени футболисти, а на непривичната позиция като ляв краен бранител трябваше да действа Аймерик Лапорт. За изненада домакините бяха отборът, който успя да открие резултата, при това преди да е изтекла първата минута. Футболистите на Юлиан Нагелсман поведоха още в 44-ата секунда с точно изпълнение на Ишак Белфодил. Централният на \"Хофенхайм\" получи подаване от Керем Демирбай на ръба на засадата и с хладнокръвен удар с левия крак преодоля Едерсон – 1:0. Очаквано \"Манчестър сити\" пое контрол над двубоя и притисна домакините в собствената им половина. \"Гражданите\" държаха много повече топката и изнесоха действията близо до полето на Бауман, но много празни пространства нямаше. Все пак в осмата минута звездата на \"Сити\" Серхио Агуеро изравни. Той получи хубаво подаване от Лерой Сане и от границата на вратарското поле успя да се разпише. За аржентинския нападател това беше гол в пето поредно гостуване в Шампионската лига. До края на първата част и двата отбора бяха много активни и имаха по няколко възможности. Най-добрата за \"Хофенхайм\" се откри пред голмайстора Белфодил, докато за \"гражданите\" пропуснаха Давид Силва и Агуеро. След почивката \"Сити\" продължи да държи повече топката и да бъде отборът който води играта. Това обаче вече не създаваше толкова лесно до възможности за англичаните. Футболистите на Юлиан Нагелсман бяха много добре организирани и това доведе до нервност у гостите. Два пъти \"Хофенхайм\" имаше добри шансове отново да поведе в резултата, възползвайки се от празните пространства в защитата на \"Сити\". Играта на англичаните не вървеше и това доведе до много нервни действия както и някои груби влизания, като едно на Кайл Уокър срещу Кадержабек. В 72-ата минута съдията Дамир Скомина продължи с грешките и не даде дузпа за \"гражданите\". Лерой Сане влезе на скорост в наказателното поле и беше съборен от вратаря Бауман, но словенският рефер прецени, че няма нищо нередно и отсъди аут. Минутите изминаваха с няколко сериозни възможности за англичаните, но те така и не успяваха да преодолеят защитата на германците. Все пак три минути преди края опитният Давид Силва се възползва от една от малкото грешки. Испанецът открадна топката от един от централните защитници, който не тръгна към нея да я изчиства, а остана пасивен и сгреши. Силва го преодоля и с плътен удар с левия крак прати топката в мрежата – 1:2. В мач от група Н \"Ювентус\" постигна втора победа, след като надигра с 3:0 на своя \"Алианц стейдиъм\" \"Йънг Бойс\". Италианският първенец стигна до успеха с хеттрик на Пауло Дибала. След два мача \"Ювентус\" има пълен актив от шест точки и досега не е допуснал гол. Швейцарците са последни с нула точки и голова разлика 0:6. \"Бианконерите\" бяха без голямата си звезда Кристиано Роналдо. Португалецът изтърпяваше един мач наказание, след като в предишния двубой с \"Валенсия\" беше изгонен за удар без топка. Въпреки отстъствието на нападателя \"Ювентус\" игра много добре. Треньорът Масимилиано Алегри промени схемата, като избра трима централни защитници, а в предни позиции Федерико Бернардески беше зад Пауло Дибала и Марио Манджукич. \"Бианконерите\" откриха още в петата минута след една от запазените си комбинации. Леонардо Бонучи намери Дибала с дълго подаване още от собствената половина, а аржентинецът се озова непокрит зад гърба на защитата. Без да овладява топката Дибала директно я насочи в мрежата с левия крак и откри резултата. Домакините опитаха да се върнат в срещата, но така и не успяха да поставят под натиск италианския шампион. До края на първата част швейцарците не отправиха нито един точен удар към Войчех Шчезни. В 35-ата минута \"Ювентус\" вкара и втори гол, който до голяма степен реши развоя на двубоя. Негов автор отново стана Дибала, този път застанал на правилното място. Вратарят на \"Йънг Бойс\" се намеси след удар на Блез Матюиди, но изби топката право напред, а Дибала без проблем я вкара за втори път в мрежата. През втората част активните действия на \"Ювентус\" понамаляха, като по-опитният отбор свали темпото. Футболистите на Алегри действаха по-прагматично, но все пак вкараха трети гол. В 69-ата минута Дибала оформи своя хеттрик след подаване на Хуан Куадрадо. В края на двубоя швейцарците дори останаха с десет души, след като Камара получи втори жълт картон.", "date": "2018.10.02", "title": "\"Сити\" взе първа победа в Шампионската лига след обрат срещу \"Хофенхайм\""}
{"url": "https://www.dnevnik.bg/photos/2018/10/02/3320568_fotogaleriia_snimkite_na_denia_-_2_oktomvri_2018_g/", "text": "Воден стълб се образува по време на буря в Средиземно море.", "date": "2018.10.02", "title": "Фотогалерия: Снимките на деня - 2 октомври 2018 г."}
