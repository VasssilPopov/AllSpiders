{"url": "https://www.dnevnik.bg/citat_na_deniia/2020/01/17/4017734_citat_na_denia_mechtata_mi_e_pernik_da_stane_kvartal/", "text": "От този град съм, мечтата ми е София да стане квартал на Перник, каза днес новият министър на екологията Емил Димитров пред журналисти в Перник. На недоволството от \"Стомана\", че липсата на вода може да остави хората без работа, а от друга страна, съществува риск ТЕЦ \"Перник\" да спре, той отговори: \"Приоритет е хората да имат вода да пият. Указанията на премиера са, ако трябва, да спираме тока, но да има вода. Не мога да си позволя днес да оставя един квартал без вода, за да има работа, а утре без вода да е друг квартал, за да можете да се греете\".", "date": "2020.01.17", "title": "Цитат на деня: Мечтата ми е София да стане квартал на Перник"}
{"url": "https://www.dnevnik.bg/sviat/2020/01/17/4017739_kogato_chervenata_armiia_osvobodi_varshava/", "text": "                         На 17 януари 1945 година съветските войски наистина освободиха столицата на Полша от хитлеристка окупация. В хода на военната операция Червената армия прогони германците от града, и по-точно от неговите развалини, тъй като след  Варшавското въстание  градът е разрушен. Всъщност обаче (от гледна точка на полската история) на тази дата преди 75 години във Варшава са навлелзи псевдоосвободители. А те са \"псевдо\", защото в резултат на това чак до 1989 година Полша беше лишена от пълноценен държавен суверенитет. От съветска гледна точка, която в момента е и гледната точка на Путин, тази днешна полска оценка представлява черна неблагодарност. Помирението невъзможно Днес не е възможно да се помирят тези две гледни точки. По време на  Перестройката  между двете страни беше възникнало някакво взаимно разбиране, днес обаче на негово място е настъпил пълен разрив.", "date": "2020.01.17", "title": "Когато Червената армия \"освободи\" Варшава"}
{"url": "https://www.dnevnik.bg/bulgaria/2020/01/17/4017781_ekoministurut_obmislia_da_preporucha_da_spre/", "text": "Обмислям възможността да препоръчам на ръководителите на териториалните структури на министерството на околната среда да не издават разрешителни за внос на отпадъци, докато не бъде измислена и въведена нова система на контрол на техния състав, каза днес в Перник новият министър на екологията Емил Димитров. Той допълни, че разрешителните се издават от териториалните структури, а не от министъра или министерството. Димитров допълни, че не може да забрани издаването на разрешителни. Той каза още, че е създал междуведомствена работна група, която да мисли нови варианти за контрол. През седмицата  Бойко Борисов вече поръча  да се провери дали може да се въведе мораториум върху вноса на боклук. Днес от  предприятията от рециклиращата индустрия поискаха спешна среща  с новия министър на екологията Емил Димитров, след като управляващите обявиха идеята си за въвеждане на едногодишен мораториум върху вноса на отпадъци в страната. Кметът на Перник Станислав Владимиров каза пред журналисти, че днес с екоминистъра са обсъдили всички варианти за осигуряване на допълнителни количества вода за Перник. Той обаче не влезе в подробности, като се аргументира с това, че утре при премиера ще има среща, след която ще има повече конкретика.      Владимиров допълни, че има уверението на ВиК, че при сегашната консумация водата в \"Студена\" ще стигне до април. Емил Димитров пък посочи, че няма вариант завод \"Стомана\" да получава вода от \"Студена\", и им препоръча да си намерят собствени водоизточници. \"Студена\" е за питейни цели, не е за стопански. За самото предприятие имаше язовир \"Лобош\", сега \"Пчелина\". Имаше тръби - от 2001 до 2010 разрушиха всичко това. Помпите са разграбени\", обобщи той. В отговор на въпрос Димитров каза, че няма опасност за рибата в язовир \"Студена\", но така или иначе той не е планиран за риболов.", "date": "2020.01.17", "title": "Екоминистърът обмисля да препоръча да спре издаването на разрешителни за внос на боклуци"}
{"url": "https://www.dnevnik.bg/sviat/2020/01/17/4017764_london_obiavi_cialata_hizbula_za_teroristichna/", "text": "Британското министерство на финансите заяви, че е обявило цялата ливанска организация \"Хизбула\" за терористична групировка съгласно регламента \"За тероризма и финансирането на тероризма\" и ще замрази активите й, предаде \"Ройтерс\", цитирана от БТА. Преди това само военното крило на \"Хизбула\" беше обект на замразяване на активи според британските правителствени правила. Такава е и общата позиция на Европейския съюз. \"Хизбула\", силно въоръжена групировка, обявена за терористична организация от САЩ, е създадена през 1982 г. от иранския Корпус на гвардейците на ислямската революция и е важна част от оглавяван от Техеран регионален съюз, известен като \"оста на съпротивата\", отбелязва \"Ройтерс\". Израел и американски политици са посочвали \"Хизбула\" като отговорна за атентата на летището в Бургас срещу израелски туристи, в който загинаха няколко души, включително български гражданин. Разследването в България не посочи шиитската организация като свързана с терористичния акт.", "date": "2020.01.17", "title": "Лондон обяви цялата \"Хизбула\" за терористична организация"}
{"url": "https://www.dnevnik.bg/bulgaria/2020/01/17/4017773_25_konteinera_nezakonno_vnesen_bokluk_e_otkrit_na/", "text": "Незаконно внесен в страната боклук от Италия, натоварен в 25 контейнера, е бил открит на пристанище Варна-Запад. Сигналът е бил подаден от Митница - Варна, до районната прокуратура в града вчера, съобщи наблюдаващият прокурор Невена Илиева. Според подадените декларации при пристигането на контейнерите в тях е трябвало да има само отпадъци от пластмаса и каучук. Още при първоначалния оглед обаче е било установено, че в пратката има и друг тип отпадъци – текстил, стъкло и дърво. на контейнерите е дало изтичането на 90-дневния срок, в който товарът е трябвало формално да бъде оформен като внос в страната, да бъде обмитен или реекспортиран. След като това не се е случило, от Митница - Варна, са подали сигнала си до прокуратурата. Според приложените документи контейнерите са тръгнали от италианското пристанище Салерно и са били доставени на пристанище Варна-Запад на 9 октомври м.г. с името \"Дентиче панталеоне\" (Dentice pantaleone), регистрирано в гр. Авелино. Получател е била българската компания \"Блацион\" със седалище в София. Собственици на това дружество са македонският гражданин Блаже Игнатов и компанията \"Юпитер секюрити\", в която съдружници са двама италиански граждани. \"Блацион\" е регистрирана с предмет на дейност, който включва и събиране, преработка и търговия с битови отпадъци. Според информацията по случая, дадена от прокуратурата днес, назначената проверка ще трябва тепърва да изясни дали компанията има надлежно издадени документи, разрешаващи да извършва тази дейност, както и дали притежава необходимите лицензи за управление на този вид отпадъци. Предстои и проверка на В случай че бъдат установени сериозни нарушения, една от възможностите е отпадъкът да бъде върнат обратно на изпращача в Италия, съобщиха още от прокуратурата. Към момента няма задържани лица, свързани с дружеството вносител, но тяхното установяване и разпитите им тепърва предстоят. Междувременно днес от Пресслужбата на общинската администрация в Девня оповестиха няколко въпроса, изпратени до началника на РИОСВ – Варна, Христина Генова, които и до този момент не са получили отговор. Те са били изпратени по повод за горивни цели в България. Отговорите на въпросите е трябвало да дадат информация за това кои производствени предприятия на територията на община Девня използват т. нар. RDF отпадъци като гориво, проверява ли РИОСВ - Варна, този тип отпадъци на площадките за тяхното временно съхранение и по какъв начин. Въпросите са били изпратени заради практиката РИОСВ да проверява съдържането на пратките с боклук единствено по документи, като така реалното им съдържание остава неизвестно. Това очевидно е било потвърдено и при контейнерите, които в момента проверява прокуратурата. Една от компаниите в района на Девня, които официално са обявили, че използват RDF гориво (модифицирани алтернативни горива от преработени отпадъци) за производството си, е \"Девня цимент\". Пак в отговор на въпроси, изпратени от местната администрация в Девня, оттам са информирали, че действително са тъй като наличните количества RDF в България не са достатъчни. \"Компанията притежава всички необходими разрешителни, издадени от Министерството на околната среда и водите, което гарантира законодателно съответствие при ползването на алтернативни горива\", са информирали още от дружеството, собственик на завода.      Оползотворяването на RDF става в херметически затворена среда и без остатък, тоест няма нито пушек, нито остатъчна пепел, защото те влизат в състава на цимента. \"Девня цимент\" обяви, че възнамерява да използва RDF като гориво в пещите си, още при откриването на новите си инсталации преди няколко годни. Тогава от мениджмънта на дружеството съобщиха, че са сключили договор с няколко български общини за но капацитетът на мощностите им е много по-голям и на практика те могат да поемат битовите отпадъци на цялата страна. \"Към момента текат и преговори с различни общини в България за собствено производство на алтернативни горива и минимизирането на депонирането на битовите отпадъци. Това е един от основните ангажименти на всички страни от Европейския съюз\", информират още от \"Девня цимент\".", "date": "2020.01.17", "title": "Двадесет и пет контейнера незаконно внесен боклук са открити на пристанище Варна-Запад"}
{"url": "https://www.dnevnik.bg/sviat/2020/01/17/4017718_glavniiat_prokuror_na_procesa_za_impiichmunt_e_star/", "text": "От седемте прокурори, назначени да водят процеса за импийчмънт на Доналд Тръмп, без съмнение най-добре познава американския президент конгресменът от Ню Йорк Джери Надлър, представител на Демократическата партия, чиито сблъсъци с бившия магнат на недвижими имоти продължават от 35 години. Като председател на влиятелната юридическа комисия на Камарата на представителите 72-годишният конгресмен познава перфектно украинската афера, около която се върти този процес: той е ръководил съставянето на двете обвинения - в злоупотреба с власт и възпрепятстване на работата на Конгреса, предявени срещу американския президент. Специалист по конституционно право, този ветеран в политиката - първия си мандат печели през 1976 г. - трябва да изложи пред сенаторите юридическата основа на заведеното от демократите дело срещу президента републиканец под ръководството на своя колега Адам Шиф, назначен за главен прокурор в процеса. Този процес е върхов момент за Надлър, който през декември 2017 г. се бореше за председателския пост на юридическата комисия, заявявайки, че би бил \"най-добрият\" ръководител на процедура по импийчмънт. Надлър, който порица церемонията по встъпване в длъжност на Доналд Тръмп, окачествявайки го като \"законно избран, но нелегитимен\", отдавна се надяваше, че \"руското\" разследване, водено от специалния прокурор Робърт Мюлър, ще доведе до процедура по импийчмънт. Мюлър не установи незаконни действия на Тръмп, но това беше само отлагане: през септември демократите от Конгреса започнаха разследване за импийчмънт след телефонно обаждане, показващо, че Тръмп е оказал натиск над украинския президент, за да го накара да разследва съперника му от Демократическата партия Джо Байдън. 1985 г., първи сблъсък От всички конгресмени Надлър е един от най-добре познаващите бившия магнат на сделките с недвижими имоти и звезда от реалити шоута. Първият сблъсък между двамата нюйоркчани, родени с една година разлика, датира от 1985 година. Тогава Доналд Тръмп подготвяше нови проекти за недвижими имоти в Манхатън, а Джери Надлър беше представител на квартал \"Ъпър уест сайд\", в западната част на острова, в парламента на щата Ню Йорк. По онова време Надлър се противопостави на голям проект, включващ 150-етажна сграда, осъден от жителите като еретичен за историческия квартал. Доналд Тръмп трябваше да ограничи амбициите си. Но след като беше избран в Конгреса през 1992 г., Надлър накара да бъдат спрени федералните фондове, обещани на строителния предприемач за този проект. Докато през април миналата година Надлър започваше разследване срещу президента по подозрение във възпрепятстване на правосъдието и корупция, Тръмп си припомни публично този първи сблъсък, уверявайки, че го е спечелил. \"Джери Надлър се бори срещу мен от години заради голям комплекс, който построих в западен Манхатън. Той искаше под комплекса да бъде построено железопътно депо или направо да блокира всичко. Но не получи нито едно от двете, проектът беше голям успех\", написа президентът в \"Туитър\". \"Някои неща никога не спират, но можем да се надяваме, че всичко ще мине добре за всички. Само бъдещето ще покаже\", добави Тръмп, визирайки отдавнашното си съперничество с Надлър. \"Дебелия Джери\" Но президентът невинаги е бил толкова великодушен към стария си противник, много активен поддръжник на човешките права и правото на аборт. Доналд Тръмп, който никога не изпитва недостиг на нелюбезни прякори, продължава да го нарича в частни разговори \"Дебелия Джери\", съобщи неотдавна в. \"Вашингтон пост\". И това въпреки факта, че конгресменът демократ, който някога страдаше от затлъстяване, загуби голяма част от теглото си, след като претърпя операция на стомаха в началото на първото десетилетие на века. Оттогава той промени радикално режима на хранене и начина на живот. Поради тяхното пословично съперничество Надлър често става мишена за съюзниците на президента. Много републиканци неотдавна с удоволствие си припомниха, че той беше определил като \"политически преврат\" и \"позор\" процедурата по импийчмънт, започната срещу демократа Бил Клинтън през 1998 г., която завърши с оправдаването му. Някои дори насърчават най-големия син на президента, Доналд Тръмп-младши, който не изключва възможността да заеме изборна длъжност, да се кандидатира като съперник на Надлър на парламентарните избори през ноември. /БТА", "date": "2020.01.17", "title": "\"Главният прокурор\" на процеса за импийчмънт е стар противник на Тръмп"}
{"url": "https://www.dnevnik.bg/sport/2020/01/17/4017509_deniat_na_snega_shte_bude_otbeliazan_prez_uikenda_sus/", "text": "Големите зимни курорти в България ще отбележат Световния ден на снега. Събитието е в събота и неделя, като програмата включва безплатни уроци, състезания и атрактивни демонстрации. Празникът на   ще започне след 10 ч., като всички деца до 14-годишна възраст ще могат да ползват кабинковия лифт от Симеоново до х. \"Алеко\" срещу лифт карта на цена 1 лев при депозит от 5 лева. Централно място в програмата и тази година ще заеме спускането с велосипеди. Надпреварата ще започне в 11.30 ч. от плаца пред х. \"Алеко\", а финалът е пред долната станция на Романския лифт. Трасето е с дължина 800 метра, има множество виражи и предоставя възможности за трикове. Състезателната програма включва още надпревари по ски алпинизъм, паралелен слалом и ски бягане, като записването на участниците започва в 10 ч. пред х. \"Алеко\". В допълнение ски учители ще помагат безплатно на желаещите да повишат уменията си. \"За пета поредна зима \"София - евростолица на спорта\" организира този спортен празник и целта ни е да видим повече хора в планината, на чист въздух сред природата. Тази година в календара от събития сме предвидили над 20 активности във и около Витоша, за да имат столичани и гостите на града повече възможности за активен живот, спорт и туризъм\", заяви заместник-председателят на инициативата \"София - европейска столица на спорта\" Анатоли Илиев.      И тази година начинаещите ще могат да се включат в безплатните ски и сноуборд уроци, които   и професионалистите от ски училище \"Бороспорт\" ще организират на писта \"Рила\". В събота дневните карти за деца от 7 до 13 г. ще бъдат на цена от 1 лев. Децата ще могат да усетят тръпката на ски слалома и състезателния дух по време на надпреварата на специално обособеното трасе до влек \"Иглика\". Слаломът започва в 11 ч., а в състезанието могат да се включат деца на възраст до 13 г., като записването е в Adventure Center Borosport до 10 ч. на 18 януари. Към празника ще се присъединят представители от \"Българска асоциация по ски свободен и екстремен стил\", които ще организират игра за търсене на съкровище, където със специален уред ще демонстрират по интерактивен начин как се откриват хора, затрупани от лавина. Празникът в  ще бъде отбелязан в неделя, като програмата започва след 10 ч. на Бъндеришка поляна. През деня лифт картата за деца на възраст до 12 години ще бъде 1 лев, а дейностите включват слалом, спускане с туби по снега и други игри. Няколко дни по-късно  Банско ще приеме три старта от Световната купа по ски за жени .", "date": "2020.01.17", "title": "Денят на снега ще бъде отбелязан през уикенда със събития в планините"}
{"url": "https://www.dnevnik.bg/bulgaria/2020/01/17/4017799_ochakvano_glavbolgarstroi_shte_stroi_novata_detska/", "text": "Обединението ДЗЗД \"Детско здраве\", в което участват \"Главболгарстрой\" АД, \"ГБС – Пловдив\" АД и \"Главболгарстрой интернешънал\" АД, ще строи новата детска болница в София. С офертата си в размер на 77.839 млн. лева без ДДС то е избрано за победител в организирания от министерството на здравеопазването конкурс. Днес министърът на здравеопазването Кирил Ананиев е издал заповед за класиране на участниците в обществена поръчка. В поръчката участваха три обединения, но едното, в което основна компания беше \"Трейс груп холд\", не беше допуснато до финалната фаза заради това, че не отговаря на критериите. Другият кандидат, стигнал финалната фаза - \"Детска болница - София\" (обединение между българската \"Климатроник\", мексиканската \"Иновасионес Техникас Ен Симентасион СА ДЕ СВ\" и испанската \"Проес Консулторес\") предлагаше да построи болницата срещу 2 млн. лева повече от победителя. Той имаше и с 30 точки по-ниска техническа оценка.", "date": "2020.01.17", "title": "Очаквано \"Главболгарстрой\" ще строи новата детска болница"}
{"url": "https://www.dnevnik.bg/bulgaria/2020/01/17/4017803_prokuraturata_razsledva_tec_bobov_dol/", "text": "Районната прокуратура в Дупница води разследване в свързвания с бизнесмена Христо Ковачки ТЕЦ \"Бобов дол\", след като беше образувано досъдебно производство за извършено престъпление срещу здравето на хората и околната среда, съобщиха от държавното обвинение. Вчера, по сигнал на \"Национална сигурност\" и икономическата полиция в Кюстендил, екип от прокурори и следователи, заедно с представители на районната инспекция по околната среда и водите в Перник, са направили проверка във връзка с информация за управление на опасни отпадъци не по установения ред и горенето им. Според прокуратурата \"това би могло да замърси околната среда и да създаде опасност за здравето на хората\". Извършен е оглед на мястото, иззети са множество веществени доказателства, разпитани са свидетели, изискани са писмени документи. Три мобилни лаборатории извършват необходимите изследвания на място. Разследването продължава. По-късно през деня екоминистърът Емил Димитров посети ТЕЦ \"Бобов дол\" и обяви, че проверката е заради горенето на отпадъци без разрешително. Той уточни, че все още няма задържани. От електроцентралата последва отговор с позиция до медиите. В съобщението пише, че са налични действащо Комплексно разрешително и разрешение за изгаряне на отпадъци, включително подписана нотификация за внос на отпадъци. Документи са подписани от Министерството на околната среда и водите, РИОСВ – Перник и Изпълнителна агенция по околна среда. Предоставили сме ги и на всички разследващи органи. При нас няма наличие на опасни отпадъци и никой не е доказал това\", се казва още в позицията. Уточнява се още, че ТЕЦ \"Бобов дол\" не работи пълноценно от няколко дни. Миналата седмица лидерът на БСП Корнелия Нинова обяви, че  \"в Бобов дол на ден се карат десетки камиони с боклук от Третия свят , горят се в ТЕЦ-а, като се смесват с въглища, а остатъкът се заравя в открития рудник в Бобов дол\". \"При мен дойде човек, който каза \"Работих в ТЕЦ-а за огромна заплата, но се убодох на спринцовка от боклук и месеци наред не мога да изляза от болницата\", разказа още тя. Разследването в ТЕЦ \"Бобов дол\" идва на фона на криза с отпадъците и чистотата на въздуха, които са  част от наследството  от подалия оставка екоминистър Нено Димов. Съмненията за  внос на отпадъци , които се изгарят в нарушение на закона, замърсяването на  Перник със серен диоксид  през последните дни и трите наказателни процедури към България за въздуха,  една от които  е именно за нивата на емисии на серен диоксид, продължават да бъдат наблюдаване от природозащитниците и като  приоритетни задачи  за новоизбрания ръководител на министерството на околната среда Емил Димитров-Ревизоро. През септември  дело срещу изгарянето на отпадъци  в ТЕЦ \"Бобов дол\" бе заведено от сдружение \"За Земята\", \"Грийнпийс\" — България, община Бобов дол и близо 100 жители от района на Бобов дол и Дупница.", "date": "2020.01.17", "title": "Прокуратурата разследва ТЕЦ \"Бобов дол\" за горенето на отпадъци без разрешително"}
{"url": "https://www.dnevnik.bg/sviat/2020/01/17/4017753_kogato_amerika_zabrani_alkohola/", "text": "Преди 100 години в САЩ е въведена пълна забрана за производството и продажбата на алкохол. \"Сухият режим\" се превръща в социален експеримент, който през 1933 завършва с провал и пълно отрезвяване, разказва \"Дойче веле\". \"Адът ще остане завинаги празен\" - това са очакванията, когато на 17 януари 1920 година в САЩ влиза в сила 18-ата поправка на Конституцията, забраняваща производството, продажбата, превоза, вноса и износа на \" опияняващи течности \". Няколко месеца по-рано - през октомври 1919-а - Конгресът е приел закон, забраняващ всички напитки с повече от 0,5 процента алкохолно съдържание. Ще рече, че не само концентратите - производството и продажбата на вино и бира също става незаконно. Започва един невиждан дотогава експеримент - една държава с над 100 милиона жители, които са с много различни произход и култура, решава да превърне гражданите си в трезвеници и добродетелни хора. 90 бутилки ракия на човек Привържениците на новия ред го възприемат като успешен край на продължителната борба срещу демона на  алкохола , съсипващ морала и семейството: вместо да се грижат за жените и децата, мъжете пропивали заплатите си в кръчмите - изпивали толкова много, че на другия ден не можели да работят. При това не става дума само за пуритански предразсъдък - действително в началото на 19-и век в Америка алкохолът се лее като река. Според историците потреблението му достига 30 литра чист алкохол средно на възрастен човек годишно - около 90 бутилки ракия. След първоначалните неуспешни опити за доброволен отказ от алкохола - още от 1826 година - се зараждат мощни женски движения, настояващи за \"прохибиция\" (забрана на алкохола). Решаваща роля, както отбелязва германският \"Ди Цайт\", обаче изиграва влизането на САЩ в  Първата световна война . Тогава са много популярни патриотичните призиви, че в такъв момент е е недопустимо зърното да се прахосва за ракия и бира. \"Ударени\" особено силно са пивоварните, които почти изцяло се намират в германски ръце, припомня \"Дойчландфунк\", цитирайки известния предприемач и маниак на тема здравословен начин на живот Джон Харви Келог: \"Бием се срещу трима врагове: Германия, Австрия и пиенето\". Нацията е разединена Но това, че поправката на Конституцията е приета бързо, съвсем не означава, че има национален консенсус по въпроса: само няколко дни по-късно започва острото противопоставяне между \"сухите\" и \"мокрите\", като в центъра на спора е националната идентичност на Америка. Чрез сухия режим лагерът на традиционалистите се опитва да циментира надмощието на протестантската, англосаксонска култура в контекста на бързите обществени промени, предизвикани от масовата миграция, урбанизацията и секуларизацията. Но и мнозина прогресивни реформатори поддържат прохибицията като фактор за социалното дисциплиниране и превръщането на ирландци, славяни, евреи и италианци в добри американски граждани.", "date": "2020.01.17", "title": "Когато Америка забрани алкохола"}
{"url": "https://www.dnevnik.bg/sport/2020/01/17/4017690_trimata_bratia_i_zlatnata_lodka_shotlandci_prekosiha/", "text": "Джейми, Илън и Лахлън Маклийн се превърнаха в най-бързия екип от трима души, който прекосява с лодка Атлантическия океан. Братята от Шотландия изминаха разстоянието от остров Гомера (Канарските острови) до Антигуа за 35 дни, с което подобриха предишното постижение със седем дни. Състезанието се провежда всяка година, като започва в началото на декември.  В надпреварата участваха 35 екипа , които бяха съставени от един до петима души. По време на изпитанието братята Маклийн е трябва да се справят с морска болест, проблеми със заряда на батериите, бури, дехидратация и пълно изтощение. \"Това преживяване без съмнение е най-същественото в живота ми. Беше невероятно трудно, но ще помня винаги начина, по който бяхме заедно и как телата и умовете ни се справиха с предизвикателството\", каза Илън Маклийн, който е бил убеден от братята си да се включи в състезанието.  ", "date": "2020.01.17", "title": "Тримата братя и \"златната\" лодка: шотландци прекосиха Атлантика с рекорд"}
{"url": "https://www.dnevnik.bg/evropa/2020/01/17/4017671_hora_za_izhvurliane_bulgarite_v_germanskoto/", "text": "                         Предполагаемите престъпления са извършени преди повече от десет години, но хвърлят ярка светлина върху тъмната страна на месопреработвателния бранш. Обвиненията гласят: незаконна заетост, дъмпингово заплащане, неправомерно извличане на печалби, възлизащи на милиони, както и предполагаемо грубо преследване на личния интерес. Тези обвинения на прокуратурата в Олденбург са отправени към двама мъже, които между 2007 и 2010 година са наели стотици български работници, изпратени на работа в едно германско месопреработвателно предприятие. Милиони на гърба на български работници Става дума за седем случая, в които различен брой българи са били наети за работа при разфасоването на животни и при пакетирането на месото. Фирмата на двамата обвиняеми играела ролята на един вид посредник между месопреработвателното предприятие и различни български фирми, които набирали хората в България и им взимали такса за посредническата услуга. Работниците дори трябвало сами да финансират транспортните си разходи. Българските фирми вписвали заплащане между 6.50 и 7.50 евро на час, а от германското месопреработвателно предприятие били изисквани 10.30 евро. Работниците обаче получавали много по-малко - по всяка вероятност под 5 евро. Принципно те били наети само за определена дейност - разфасоване, подправяне или опаковане, с която се ангажира фирмата посредник и единствено тя би трябвало да се разпорежда с работниците. Ситуацията с българите обаче е съвсем различна, смята прокуратурата: те работели редовно като всички останали работници със съответните чипове и лични номера. Плащано им е не за килограм обработено месо, както изискват договорите, а на час. Тоест не става дума за наемане на работници за определена дейност, а за класически трудови отношения, за които обаче към този момент е било необходимо специално разрешително. Причината: Германия отвори трудовия си пазар за българи и румънци чак през 2014 година. Предполага се, че чрез тази схема е била спестена огромна част от разходите за заплати и осигуровки - сумата възлиза на милиони. \"Наемат ги, експлоатират ги и после ги изхвърлят\" Докато съдът в Олденбург се занимава с този случай, в град Дийпхолц, също в провинция Долна Саксония, един германски пастор изнесе разтърсващ доклад за условията, в които живеят и работят българите и румънците, наети на работа в германската месопреработвателна индустрия. \"Хора за изхвърляне\" - така пастор Петер Косен описва съдбата на стотиците българи и румънци в Дийпхолц. 12-часови смени, шестдневна работна седмица, мизерно заплащане - така изглежда техният живот в Германия, разказва проповедникът, който си е поставил за цел да избави тези хора от неволите им. \"Наемат ги, експлоатират ги и после ги изхвърлят\", обяснява пасторът и добавя: \"Брат ми е лекар и често приема в кабинета си трудови мигранти от Румъния, България и Полша. Чува и вижда ужасяващи неща: болни и напълно изтощени хора, които вече нямат никакви сили. Но нямат право на болнични, защото знаят, че който се появи с болничен лист, може директно да си ходи\". Петер Косен изброява и други аспекти на експлоатацията: \"Карат ги да плащат между 300 и 400 евро за матрак в обща стая с още няколко души, удържат им посреднически такси за започване на работа, има дори такси за ползване на общите помещения за почивка. А \"по-бързо\" е първата дума, която трудовите мигранти научават в Германия\", разказва пасторът.", "date": "2020.01.17", "title": "\"Хора за изхвърляне\": българите в германското месопреработване"}
{"url": "https://www.dnevnik.bg/bulgaria/2020/01/17/4017800_zdravnata_kasa_obiavi_na_koi_bolnici_kolko_e_plashtala/", "text": "Националната здравноосигурителна каса (НЗОК) публикува информация коя болница от кои производители е получавала онкологичното лекарство с международно непатентно име \"Пеметрексед\" и на какви цени касата го е покривала. От справката се вижда, че в частни болници е отчитана най-високата възможна цена. За случая се разбра преди дни, когато управителят на касата Дечо Дечев обяви, че за едно и също онкологично лекарство законно седем пъти повече на частни болници, отколкото на държавни и общински. Най-ниската цена е 117 лв., а най-високата - 1063 лв. (още четете  тук ). \"Цените, по които производителят е продавал на търговец на едро, са еднакви за всички търговци. В цените, по които касата е плащала, след като този търговец на едро ги е продал на болниците, има огромна разлика и тя е от порядъка на 7 пъти в повече, отколкото производителят на лекарството е фактурирал на търговеца на едро\", обяви още Дечо Дечев. От думите му се разбра, че въпросният търговец на едро, който е избран за доставчик на лекарството в частна болница без обществена поръчка, го е продавал седем пъти по-скъпо, отколкото го е купувал. \"Дневник\" препечатва таблицата, публикувана от НЗОК. ....", "date": "2020.01.17", "title": "Здравната каса обяви на кои болници колко е плащала за едно и също онколекарство"}
{"url": "https://www.dnevnik.bg/sviat/2020/01/17/4017728_shte_stane_li_gurciia_otlichnikut_na_es/", "text": "                         Години наред Гърция беше проблемното дете на Европа, когато става въпрос за икономика. Държавата беше многократно спасявана с пари от Европейския съюз. Но сега страната започва оптимистично новата година – тежката икономическа криза изглежда е отминала. Балансът между държавните приходи и разходи е постигнат, а икономиката расте значително. Все пак това далеч не означава, че всеки грък има работа и вече няма бедни. Гърция предлага работна ръка Понякога всичко е въпрос на перспектива. Гърция има стратегическо географско разположение, но също и висока безработица, казва професорът по икономика Панайотис Петракис от Атинския университет. Когато някой инвеститор търси работна ръка в западните държави, често удря на камък. А без необходимите кадри инвестиционните му планове не могат да се реализират, а още по-малко да бъде постигнат растеж, обяснява икономистът. Но не и в Гърция, където нещата изглеждат различно, допълва той: \"Когато инвеститор търси в Гърция работна ръка, например в строителството или туризма, той бързо я намира. Назначава хора, които досега са били безработни. Така той постига и растеж. Толкова е просто.\" Туризмът - моторът на гръцката икономика Безработицата в Гърция е около 17%. През тази година се очаква тя да падне до 15.5% заради икономическия подем. Туризмът продължава да е движещата сила на гръцката икономика. Очаква се през 2020 г. още хора да намерят препитание в хотелите и ресторантите. В тези сфери повечето работни места се запазиха дори по време на тежките кризисни години. Гърция тогава печелеше туристи с изгодни оферти. Държавата успя да се възползва от проблемите в другите конкурентни държави: размириците в Египет, терористичните атентати в Тунис, опита за преврат в Турция. Според Петракис основното предизвикателство за Гърция в момента е да запази туристите, които е привлякла през миналите години. \"И успяваме. Идват и чуждестранни инвеститори. Те купуват хотели, които фалираха по време на кризата. Инвеститорите ги ремонтират, което води нови туристи\", обяснява икономистът. А какво мислят заетите в туристическия бранш? Сула държи таверна в атинския квартал Плака. Тя потвърждава, че се усеща подобрение. \"Не знам колко милиона туристи идват допълнително в Гърция. При мен в таверната ръстът е около 10% за една година\", споделя Сула. Нещата се подобряват не само за заетите в туризма и строителството. И високообразованите кадри намират по-лесно работа, преди всичко в високотехнологичния сектор. Панайотис Петракис изтъква един от големите плюсове на този бранш: не трябва да се инвестират милиони за инфраструктура, на човек му трябва добра идея и връзка с интернет. Самият Петракис ръководи отдел за компютърно обучение в училища, университети и частния бизнес. \"Когато се огледате на етажа, ще видите 50 служители. Аз обаче имам 550. Къде са останалите? Те работят от вкъщи, от различни точки на Гърция, или пък в чужбина – например от Австралия. Най-добрият ми IT-служите живее и работи на остров Крит. Той никога не е тук\". Скоро отличникът на ЕС? Новото дясно правителство на Гърция намали данъка за фирмите, за да могат да бъдат привлечени нови инвеститори и да се отворят още работни места. Така то иска да постигне поставената цел, гръцката икономика да нарасне с 2.8%, което би я превърнало в първенец по този показател в целия ЕС.", "date": "2020.01.17", "title": "Ще стане ли Гърция отличникът на ЕС"}
{"url": "https://www.dnevnik.bg/analizi/2020/01/17/4016969_kak_se_promeni_prokuraturata_v_bivshite/", "text": "                         ,  Осигуряването на справедливост на прехода към демокрация (англ. transitional justice) е комплексен процес, който далеч не се изчерпва с дейността на държавното обвинение или на съда. В рамките на 20-ти век Германия осъществява два бързи и успешни \"прехода\" (след нацизма и след комунизма), а тяхната справедливост е осигурена чрез бързото прилагане на набор от различни мерки: наказване на виновните за извършените престъпления, признание и обезщетяване на пострадалите от тези престъпления, институционални реформи, лустрация и съхраняване на паметта чрез изследвания и публичен достъп до архиви. Реформите в институциите са само част от този процес и те сами по себе си не са достатъчни, за да гарантират това \"усещане за справедливост\", което липсва на българите. Тук ще разгледаме само как прокурорските служби на 10-те бивши комунистически страни, които са вече членки на Европейския съюз (България, ГДР, Естония, Латвия, Литва, Словакия, Румъния, Полша, Унгария и Чехия), са адаптирани към демократичен модел на управление. До 1947 г. организацията на прокурорите в България почива на принципите, установени за повечето държави от системата на континенталното право към онзи момент: по Търновската конституция прокурорите не са конституционен орган, а дейността и статутът им се уреждат с обикновен закон; \"прокуратура\" не съществува като отделно юридическо лице – прокурорите са при съдилищата, формират част от състава им и са много малко на брой, защото за всеки съд има само един прокурор и обикновено двама заместници; въпросите на назначаването и кариерата на прокурорите се решават от министъра на правосъдието. Доминира разбирането, че в едно конституционно управление с разделение на властите изпълнителната власт отговаря за изпълнението на всички закони, включително и на наказателните. Разработеният през 1946 г. проект на Отечествения фронт за нова конституция не предлага промени в организацията на прокурорския надзор; такива са наложени, след като проектът е изпратен за съгласуване в Москва. Под натиск от същата страна всички комунистически държави възприемат нов модел на организация на прокурорска служба, чиито основи са утвърдени в т.нар. \"Сталинска\" конституция на СССР от 1936 година. Особеностите на плановата икономика и ограниченията на частната стопанска инициатива са такива, че доколкото има големи икономически играчи, те обикновено не са независими от политическата власт и не решават споровете си в съда. В тази среда политическото значение на съда като институция не е високо, но това на прокуратурата е: тя е орган за упражняване на общ надзор за законност над дейността на държавни органи, организации, юридически и физически лица, т.е. един орган следи приложението на всички закони от всички административни органи в страната. По това време в т.нар. западни държави прокурорските служби са специализиран орган за действие в рамките на наказателното производство, а контролът за законност в действията на държавния апарат разчита на специализирани институции като административно правосъдие, Сметни палати и др., както и на вътрешни системи за контрол (например инспекторатите при министерствата). Принципите за единство и йерархична организацията на прокурорските служби не се различават съществено на изток и на запад преди и след 1989 г.; те са общи за прокурорските служби изобщо. Обаче за да може да упражнява функцията по общ надзор за законност в организационен план прокурорската служба в комунистическите страни е изградена като самостоятелна институция, отделно юридическо лице, което не може да бъде подведено към никоя от известните власти. И до ден днешен за прокуратурата По време на комунистическото управление в България начело на прокуратурата стои главен прокурор и той, сам по себе си, е отделен конституционен орган. Той се назначава и освобождава от Народното събрание и от своя страна назначава и освобождава обикновените прокурори. Прокурорите не се ползват с несменяемост, а тяхната йерархична зависимост от по-горните нива се изразява с думата \"подчинение\" – те са длъжни да се подчиняват едновременно на по-висшестоящия и на главния прокурор. По закон прокуратурата се отчита пред Народното събрание, но на практика тази отчетност е формална – прокуратурата отговаря единствено пред общото \"партийно и държавно ръководство\". Още при налагането на този модел в България през 1947 г. проф. Петко Стойнов посочва, че той е, от една страна, невъзможен (Народното събрание няма органи на свое пряко подчинение и не може да им дава заповеди), а от друга – напълно обезсмисля съществуването на Министерството на правосъдието, в чиято власт са се намирали прокурорите дотогава. Резултатите са известни: наказателното производство е неефективно спрямо престъпленията на хора от партийната и държавна върхушка, но пък за сметка на това лесно бива използвано за разчистване на лични и политически сметки. Това не са дефицити на т.нар. \"преход\"; прокуратурата произвежда тези \"резултати\" повече или по-малко системно през целия период на комунистическо управление. След 1989 г. десетте разглеждани тук комунистически държави предприемат мерки за реформиране на своите съдебни системи и прокурорски служби, при което най-общо могат да бъдат очертани следните три тенденции.   Разделението на властите и независимостта на съда са изведени като основен конституционен принцип във всичките 10 посткомунистически страни. Обаче само в някои от техните конституции има предвидени и гаранции за автономност на прокурорите и като правило гаранциите за автономност на прокурорите са различни от гаранциите за независимост на съда. Преобладаващата част от конституциите ясно посочват, че съдебната власт се упражнява единствено от съдиите: в този смисъл е чл. 92 от немската конституция; според полската конституция съдилищата представляват отделна власт (чл.173); според унгарската конституция съдилищата осъществяват правосъдието, а прокурорската служба само допринася за осъществяването му чрез държавното обвинение по наказателни дела (чл. 29). В четири от бившите комунистически държави прокурорската служба изобщо не е уредена на конституционно ниво (Германия, Естония, Полша и Латвия), а само с обикновен закон. Уредбата на прокурорската служба само с обикновен закон позволява по-голяма гъвкавост на законодателя да променя организационните решения по отношение на прокурорската служба така, че те да съответстват на обществените очаквания за ефективност на наказателното преследване. В конституциите на четири от разгледаните държави прокурорската служба е уредена в една и съща част със съдилищата (България, Румъния, Унгария и Литва), но при три от тях статутът и редът за назначаване и освобождаване на прокурорите и съдиите е различен. Литовската конституция урежда само реда за назначаване на съдиите и на главния прокурор; тя забранява изрично да се упражнява влияние върху съдия, а редът за назначаване на обикновените прокурори е уреден в закон. Според румънската конституция при осъществяване на своите правомощия прокурорите са във властта на министъра на правосъдието (чл. 131). еднакъв конституционен статут, институционална автономия, несменяемост, един и същ ред за назначаване и кариерно развитие. От гледна точка на историческия опит от последните 30 години може да се каже, че конституционното приравняване на прокурорите и следователите на съдии представлява особен вид посегателство срещу принципа за независимост на съда. Този принцип се гарантира от изключителното конституционно място на съдиите: само те осъществяват правосъдието и за това само те имат особен конституционен статут. Никой друг не може да осъществява правосъдие и следователно никой друг не може да има същия конституционен статут както на съдията. За шест от разгледаните 10 държави разграждането на комунистическото наследство е свързано с изграждане на самостоятелна държавност: ГДР се обединява с ФРГ, Чехия и Словакия се разделят, а трите прибалтийски републики напускат СССР. При този процес най-разпространеното политическо решение сред тези държави е да възстановят институциите си във вида, който са имали по националната правна традиция, т.е. когато сами са решавали каква прокурорска служба да имат. Така ГДР в момента на обединението си с ФРГ започва да прилага правото на ФРГ и прокурорските служби минава към изпълнителните власти на отделните провинции. Чехия, Естония и Полша също установяват прокурорските си служби към изпълнителната власт, а през 90-те години Румъния изрично се отказва от думата \"прокуратура\" и възстановява властта на министъра на правосъдието над прокурорите. В половината от разгледаните държави прокурорската служба бива обвързана отново с изпълнителната власт и така се постигат три важни резултата за разграждане на комунистическия модел: рязко намалява политическото значение на прокуратурата, създават се условия за по-добра координация между прокурори и полицаи, защото те, а не съдиите са естествен партньор на прокурорите в наказателното преследване; властта на главния прокурор бива значително ограничена и балансирана чрез правомощията на министъра на правосъдието да решава въпросите на персонала, организацията и материалното обезпечение на прокурорската служба. Последното не важи за Полша. Там министърът на правосъдието поема и функцията на главен прокурор, при което вместо да бъде разрушен един център на абсолютна власт, той само се премества в министерството. В другата половина от разгледаните 10 държави статутът и организацията на прокурорската служба от комунистическото управление се запазват в по-голяма или по-малка степен: прокуратурата продължава да съществува като отделна и самостоятелна институция, която се отчита пред парламента (Унгария, Литва, България); парламентът запазва решаващо участие при назначаването на главен прокурор, а главният прокурор назначава редовите прокурори (Унгария, Словакия, Латвия, Литва). България следва да бъде класирана към тази втора група държави, които запазват основните елементи от организацията на комунистическата прокуратура: българската прокуратура и днес е отделна организация, подчинена на главния прокурор; въведеното през 2006 г. отчитане на главния прокурор пред Народното събрание остава формално, а обикновените прокурори са изцяло във властта на главния прокурор по отношение на кариерното си развитие, въпреки че решенията по закон се вземат от Прокурорската колегия на Висшия съдебен съвет. Депутатът от Великото народно събрание Петър Обретенов твърди, че при приемането на действащата българска конституция през 1991 г. намерението е било да се възстанови положението от преди 1947 г. и точно в този смисъл тя следва да се тълкува. На практика обаче сегашният модел на българската прокуратура има повече общи черти с комунистическия модел, отколкото с този отпреди 1947 г. Веднага след 1989 г. всички държави от бившия комунистически блок предприемат повече или по-малко категорични стъпки за отмяна на прокурорската функция по общ надзор за законност. При тези от тях, които запазват прокурорската служба като отделна и независима институция, както е била до 1989 г., тази функция е запазена (България, Литва, Словакия). Тя е изрично премахната от българската конституция, но прокуратурата все още я упражнява. От медийни публикации става ясно, че през 2017 г. българската прокуратура е проверявала пешеходните пътеки, будките около училищата (дали продават алкохол и цигари на ученици), каруците в София (дали спазват специализираното законодателство, което урежда правилата за тяхното движение), състоянието на язовирите и др. Към края на същата година главният прокурор е писал до правителството, че 205 от язовирите в страната са неизправни и опасни, и го е посъветвал да вземе мерки. Чрез функцията по общ надзор за законност българската прокуратурата си запазва широко и неопределено поле за действие извън наказателното производство. Конституцията не ограничава полето на действие на прокуратурата, защото третира като еднакво важни функциите на прокуратурата в наказателното производство и тези по надзор за законност в местата за лишаване от свобода или предложенията за отмяна на незаконни административни актове. Тенденцията в по-голяма част от другите посткомунистически държави е обратна – да се утвърди ролята на прокуратурата като специализиран орган на наказателното производство. Там функциите на прокуратурата или не са уредени на конституционно ниво, или - ако са, основната функция е ясно изведена: според чешката конституция прокурорската служба повдига и поддържа държавното обвинение по наказателни дела; може да изпълнява и други функции, ако са възложени със закон (чл. 80); според литовската конституция прокурорите организират и ръководят досъдебното производство по наказателни дела и повдигат обвинението от името на държавата (чл. 118). Понастоящем всичките 10 бивши комунистически държави, които са и членки на ЕС, биват приемани за правови държави, но една част са безспорни такива, а друга част са правови държави с големи проблеми. В различните международни класации по върховенство на правото Германия, Чехия и прибалтийските републики обикновено се нареждат доста по-напред в сравнение със Словакия, Унгария и Румъния, а България е винаги на дъното. През 2018 г. оценката на България по показател \"върховенство на правото\" по WGI на Световната банка е почти наполовина спрямо тази на Германия. Ако проследим само особеностите на проведените от различните държави реформи на прокурорските служби след 1989 г., ще видим, че трите бивши комунистически държави, които са класирани най-високо сред правовите държави (Германия, Естония и Чехия), имат следните общи черти: независимостта на съда е конституционен приоритет; прокурорската автономност е гарантирана, но не непременно на конституционно ниво, а чрез обикновено законодателство; правителството е отговорно за ефективността на наказателната политика и за целта прокурорската служба е част от изпълнителната власт; прокурорската служба е специализиран орган за наказателно преследване и функцията по общ надзор за законност е категорично премахната; проведена е лустрация след служителите в правоохранителните органи и съда; миналото е документирано и изследвано, а паметта за него – съхранена.", "date": "2020.01.17", "title": "Как се промени прокуратурата в бившите комунистически страни след 1989 г."}
{"url": "https://www.dnevnik.bg/analizi/2020/01/17/4017306_iniciativata_kapachki_za_djipove_nabira_sredstva_za/", "text": "                          - Нова благотворителна инициатива набира скорост у нас. Родолюбиви и състрадателни българи събират пластмасови капачки, за да подпомогнат Националната служба за охрана в купуването на нови мощни автомобили. \"Нека всеки, който има добро сърце, да пусне своята капачка в кампанията. уверяват от НСО в рекламната си кампания. Колите са жизнено необходими за бодигардовете на властта, за да могат те да карат в насрещното с още по-висока скорост, както и возейки политици със скъпи костюми и наднормено тегло.", "date": "2020.01.17", "title": "Инициативата \"Капачки за джипове\" набира средства за нови коли на НСО"}
{"url": "https://www.dnevnik.bg/sviat/2020/01/17/4017215_kitaiskata_propaganda_protiaga_pipala_kum_stotici/", "text": "Китайската комунистическа партия е успяла чрез държавно медийно съдържание да достигне до \"стотици милиони телевизионни зрители, радиослушатели и потребители на социалните мрежи в чужбина, в много случаи - без прозрачност за произхода му.\" Това е едно от многото заключения в доклада \"Глобалният мегафон на Пекин\", публикуван от организацията \"Фрийдъм хаус\" тази седмица. В текста се отбелязва, че от 2017 г. тази тенденция набира още повече сили чрез тактики на китайската дипломация, държавни медии и посредници на партията. Цензура, пропаганда и контрол над системи, предоставящи съдържание, дезинформационни кампании \"в руски стил\" и опити за манипулиране на резултати от търсене в глобални онлайн платформи са част от споменатите методи. Основните елементи са три: \"насърчаване на собствените позиции\" в медиите чрез пропаганда, атака срещу критичните гласове и \"контрол върху системи за предоставяне на съдържание\", продължава \"Фрийдъм хаус\". Нарастват и средствата, които страната е готова да заделя за експанзията на собствените си държавни медии - от 6 млрд. долара през 2009 г. до 10 млрд. годишно през 2017-а. \"Междувременно журналисти, потребители на новини и рекламодатели в страни от Швеция до Русия, Южна Африка, Съединените щати и Австралия се сблъскват със сплшване или цензура на политическо съдържание, което ККП смята за нежелано.\" Известен е и опит на китайски дипломати да сплашат директора на американска телевизия, основана от хора от китайски произход, практикуващи забранената в азиатската страна духовна практика фалун гонг. От китайските общности към всички по света В доклада се казва, че правителствени агенции заедно със самата партия работят особено за влияние върху говорещите китайски общности в чужбина. Друг способ е създаване на препяствия пред работата на чуждестранните кореспонденти в самия Китай. \"Обхватът, агресивността и сложността на новите тактики\" обаче са нещо ново, продължава текстът на неправителствената организация. Освен това същите тактики, използвани за диаспората в чужбина, вече целят да влияят на масмедиите в няколко страни. Информационната инфраструктура на някои държави се оказва в китайски ръце, тъй като фирми, близки до комунистическата партия, поемат контрола над платформи, разпространяващи съдържание. По-видимо е усилието на китайските власти да представят Китай като модел за другите страни и правят конкретни стъпки чрез обучаване на чуждестранни журналисти (например от Пакистан и Шри Ланка) и техногични трансфери към чужди държавни медии. Могат да се дадат примери от Кения - където популярна платформа за цифрова телевизия предлага китайската държавна програма, но не и международните новинарски канали, в най-евтиния си пакет - или предаването \"Часът на Китай\" със съдържание от същия източник в Пекин в най-гледаното време в Португалия. \"Където и да са читателите, където и да са зрителите, там пропагандните информации трябва да разпрострат пипалата си\", цитира докладът реч на китайския президент Си Цзинпин от февруари 2016 г. Тази глобална медийна експанзия в действителност започва още при предшественика на Си, Ху Дзинтао, но стратегията за нея става все по-всеобхватна именно при сегашното ръководство - държавният глава използва силно съсредоточената си политическа власт, за да направи това. Ограниченията на китайското влияние В местни медии публикуват статиите си посланиците на Китай в Аржентина, Индонезия, Великобритания (в последния случаи става дума за авторитетни издания като \"Икономист\" и \"Файненшъл таймс\"), САЩ (интервю за популярното след либералите обществено радио NPR и консервативната \"Фокс нюз\") и други. Платено китайско съдържание се появява като добавка към големи вестници в Испания, Великобритания, Австралия, Аржентина и Перу, а \"Синхуа\" развива партньорства с държавни агенции в Италия, Бангладеш, Индия, Египет, Тайланд, Виетнам, Беларус и Лаос. Зимбабве, Тайланд, Перу, Колумбия и Мексико имат случаи на обмен (или покупка) на държавно медийно съдържание от Китай в телевизиите си.      Самият Китай разполага и със собствени държавни медии с международно присъствие - телевизиите China Global Television Network (CGTN) и China Central Television (CCTV), англоезичният вестник China Daily, органът на комунистическата партия People’s Daily, агенциите \"Синхуа\" и China News Service. Специално CGTN има програма, достъпна сателитно в целия свят на английски, испански, френски, арабски и руски. Част от публикациите на страниците на канала и в профилите му са с обичайните панди, проекти за развитие и китайски културни събития и обекти; от година обаче зачестяват негативни публикации за враговете на партията - например миналото лято се появиха видеоклипове, сравняващи протестиращите в Хонконг с терористи или повтарящи доказано манипулирани публикации за тях. На страниците във \"Фейсбук\" на CGTN на английски, испански и френски се появи контраатака срещу критики на практиките в Синцзян и интернирането на уйгурите. Тактиките, използвани откакто Си е на власт, жънат забележителен успех в подобряването на образа на Китай по света (особено в Африка, Русия и Филипините), но срещат и отпор от журналисти, политици, технологични компании и представители на гражданското общество. Китайските възможности в чужбина имат естествени ограничения, ако става въпрос за държавно медийно съдържание, а и обществата търсят начини за повишаване на прозрачността и разнообразие в източниците на финансиране, за да защитят медийната си свобода. Същевременно това въздействие не спира да нараства бързо.", "date": "2020.01.17", "title": "Китайската пропаганда протяга \"пипала\" към стотици милиони зрители по света"}
{"url": "https://www.dnevnik.bg/detski_dnevnik/2020/01/17/4017291_shotlandiia_planira_da_zabrani_igrata_s_glava_v/", "text": "Футболната асоциация на Шотландия се насочва към решение, с което да забрани играта с глава в детския футбол. Идеята е по време на тренировки играчите до 12 години да нямат право да удрят топката с глава. В основата на кампанията, започната от Доун Асъл, е връзката между футбола и деменцията. Би Би Си посочва, че е възможно забраната да бъде въведена до седмици. Темата  често се появява за обсъждане в последните години . Такива ограничения има в САЩ, но Шотландия може да стане първата страна в Европа, предприела мерките. В края на 2016 г. Асоциацията на професионалните футболисти в Англия  поиска да бъде въведена забрана за игра с глава на децата до десет години . Тогава беше цитирано проучване на Университета в Стърлинг, според което играта с глава може да предизвика проблеми с паметта в следващите 24 часа. Тогава е направен експеримент - група футболисти са правили по 20 отигравания с глава на топка, изстреляна от машина за симулации на ъглови удари. Резултатите от изследването са показали, че ефективността на паметта на въпросните играчи е спаднала с между 41% и 67%. Асъл приветства действията на шотландската асоциация. Тя е дъщеря на бившия футболист на \"Уест Бромич\" Джеф Асъл, който почина през 2002 г. от заболяване, за което се смята, че е повлияно и от ударите с глава по топката.", "date": "2020.01.17", "title": "Шотландия планира да забрани играта с глава в детския футбол"}
{"url": "https://www.dnevnik.bg/gradska_sreda/2020/01/17/4017224_curkvata_othvurlia_proekta_za_ploshtad_sv_nedelia/", "text": "Спечелилият международен конкурс на Столичната община  проект на арх.Фуксас  за площад \"Света Неделя\" беше определен като непригоден за църквата. Това обяви отец Кирил Попов, енорийски свещеник в храм \"Света Неделя\", на обсъждане в Съюза на архитектите в България (САБ), като отбеляза, че е пратеник на Софийската митрополия. Отец Кирил уточни за \"Дневник\", че е бил изпратен от викарийния епископ на Софийската митрополия Поликарп Белоградчишки да огласи това становище. Проф. Тодор Булев, председател на САБ, потвърди, че свещеникът е дошъл по своя инициатива на обсъждането на градоустройствени решения за обновяване на централния площад. Свещеникът подчерта, че отношенията на Софийската мотрополия със Столичната община, която организира конкурса и обяви победителя на 29 ноември, са добри и не иска да създава проблеми, а предлага да се потърси по-добро архитектурно решение за площада. Според него спечелилият проект може да е добър и харесван, но може да бъде приложен навсякъде другаде, но не и на този църковен площад. \"Този проект за нас е непригоден, защото той прекъсва църковния живот в нашия храм. \"Света Неделя\" става един вид музей-църква и около него един огромен плочник, което е неприемливо. Затова моля за разум и нека Бог помага на всички ни, защото казано е: \"Ако Господ не съзида къщата, напразно биха се трудили зидарите!\", заяви пред архитектите отец Кирил.      Доводите на отец Кирил са, че по проект ще бъде ограничен достъпът до храма, защото естакадата пред входа му ще бъде премахната, а цялото пространство ще е забранено за коли дори със специален режим като линейки. Така става невъзможно кола да приближи до входа на катедралния храм. \"Как Негово светейшество и митрополитите ще идват\", запита той. Свещеникът добави, че на този площад освен Богословския факултет се намира и Софийската митрополия, където живее партиарх Неофит. В проекта на Фуксас се предлага да се затвори подходът към сградата на митрополията откъм площада и да се пробие нов вход от страната на ул. \"Цар Калоян\", обясни отец Кирил. \"Предлага се Негово светейшество вече да не влиза в патриаршеския си дом от площад \"Света Неделя\", а от ул. \"Цар Калоян\", като това налага реконструкция на целия двор на Софийската митрополия. Кому е нужно това?\", възмути се свещеникът. Ако проектът на Фуксас се осъществи, щяло да се наложи патриарх Неофит да се провира между стъклените осветителни тела, за да стигне от Софийската митрополия, където живее, до катедралния храм \"Света Неделя\". Свещеникът предупреди, че извършването на археологически разкопки в непосредствена близост до катедралния храм е опасно за неговата стабилност. Преди повече от 30 години е имало слягане на земни маси северозападно от храма и се е наложило те да се укрепят с подземни бетонни колони. Дали изискванията на църквата могат да бъдат приобщени към спечелилия проект на студио Фуксас? Председателят на САБ проф. Тодор Булев смята, че тези функционални изисквания би трябвало да наложат определена преработка на проекта. Ако се направят компромиси в него обаче, те ще доведат до друг проект, смята той. Катедралният храм в миналото е наричан от хората и \"Свети Крал\", защото пази мощите на сръбския крал Стефан Милутин (1282-1321 г.), който е обявен за светец. В него е и гробът на Екзарх Йосиф (1840-1915 г.). От изграждането на църквата на това място в началото на ХIII век тя никога не е сменяла официалното си име - \"Света Неделя\", и площадът е кръстен на нея, отбеляза отец Кирил. След атентата през април 1925 г. тя е разрушена и през 1933 г. е построена отново под ръководството на арх. Иван Васильов. Досега всички конкурси за обновяването на площада са неуспешни. През 1953 г. е бил изработен план за оформяне на кръстовище на бул. \"Стамболийски\" и бул. \"Сталин\", както се е наричал тогава бул. \"Витоша\". Ако е бил осъществен, църквата е щяла да бъде премахната. Конкурсът, организиран през 2012 г. от Столичната община и тогавашния главен архитект Петър Диков, е определен от архитекти като \"непрозрачен\". Макар за председател на журито да е поканен арх. Даниел Либескинд, автор на проекта \"Кота нула\" на Световния търговски център в Ню Йорк, критиките започват още от заданието - то давало възможност на кандидатите да премахнат трамвая от площада, което щяло да наруши транспортната макрорамка на столицата. Последният конкурс на общината също бе прекратен през 2018 г. заради прекалено високи финансови изисквания към участниците – да имат генериран оборот от 1.5 милиона лева, 15-членен състав и 25 000 кв.м проектирани площади. Това предизвика председателя на Камарата на архитектите в България Борислав Игнатов да напусне журито с искане да се намалят тези \"дискриминационни\" за българските архитекти условия. Столичната община намали наполовина финансовите и другите изисквания, но до последната фаза на конкурса остана само един български от общо седем творчески екипа. Журито с председател Малина Едрева на 29 ноември обяви за победител проекта на студио \"Фуксас\". Според главния архитект на София Здравко Здравков реализацията на проекта на Фуксас трябва да започне до 2021 г. и за 4-5 години да бъде завършен.", "date": "2020.01.17", "title": "Църквата отхвърля проекта за площад \"Св. Неделя\""}
{"url": "https://www.dnevnik.bg/sport/2020/01/17/4017276_istorii_ot_planinata_nai-dobroto_italiansko/", "text": "Кинопанорамата на италианското планинарско кино \"Истории от планината\" идва в София за втори път. Прожекциите ще се състоят на 26, 27 и 31 януари в кино \"Влайкова\". В  програмата влизат качествени филми , които са с награди от световните кинофестивали, включително и от \"Банско филм фест\", посочват организаторите. Те допълват, че автори са известни режисьори, оператори и сценаристи, а героите им са начертали голяма част от световната планинарска и приключенска култура. Събитието е част от целогодишната програма на \"Банско филм фест\" за популяризиране на планинарската култура. Входът струва 5 лева на вечер. Организаторите ще дарят част от приходите на  кино \"Влайкова\" .", "date": "2020.01.17", "title": "\"Истории от планината\": най-доброто италианско планинарско кино идва в София"}
{"url": "https://www.dnevnik.bg/bulgaria/2020/01/17/4017379_niama_opasen_seren_dioksid_dnes_v_pernik_no_ima_fini/", "text": "Няма превишение на нормите на съдържание на серен диоксид във въздуха в Перник днес, се вижда от информационната система на Министерството на околната среда и водите. След като в продължение на два дни в атмосферата над града се съдържаха високи стойности на химическото съединение, превишаващи в пъти средночасовата норма, днес данните сочат, че за последно превишение е имало вчера в 12 и 13 ч.      Днес опасност за гражданите в Перник представляват фините прахови частици, съдържанието на които във въздуха е около 75 микрограма на куб. м средноденонощно за 15 и 16 януари при пределна норма 50 микрограма. Това количество се определя като \"лошо\". Кметът Станислав Владимиров каза пред Би Ти Ви, че ще поиска монтирането на още една измервателна станция в града.", "date": "2020.01.17", "title": "Няма опасен серен диоксид днес в Перник, но има фини прахови частици"}
{"url": "https://www.dnevnik.bg/bulgaria/2020/01/17/4017381_dnes_e_antonovden/", "text": "Православната църква почита днес паметта на преподобни Антоний Велики. Празникът е известен като Антоновден. Имен ден празнуват Антон, Андон, Антоан, Антония, Антонина, Антоанета, Тончо, Тоня, Дончо, Донко, Донка. В житието на Антоний Велики е написано, че прекарва 20 години в пълно усамотение в постройка в пустинята. Преживял до 105-годишна възраст, като запазил телесното си здраве и сила. Година преди смъртта си взел участие в борбата на църквата против арианската ерес, като излязъл в Александрия в открит диспут с еретиците и ги победил. В народния календар Антоновден се празнува за предпазване от болести. На този ден жените не предат, не плетат, не варят боб и леща, за да не \"разсърдят\" чумата, шарката и синята пъпка. На близките и съседите за здраве се раздават специално омесени содени питки, намазани с петмез, като една се оставя на тавана за \"белята\", за \"лелята\", както е била наричана чумата. Затова и празникът е известен още като Лелинден. Една легенда разказва за двама братя близнаци Антон и Атанас, които изобретили ковашките клещи. Затова именните им дни се честват един след друг и на тези дни празнуват всички ковачи, железари и ножари.", "date": "2020.01.17", "title": "Днес е Антоновден"}
{"url": "https://www.dnevnik.bg/evropa/2020/01/17/4017384_bulgariia_shte_poluchi_458_mln_evro_ot_fonda_na_es_za/", "text": "България ще получи 458 милиона евро от Фонда за справедлив преход, предаде БТА. Европейската комисия трябваше да обяви в края на февруари разпределението на помощите от  Фонда за справедлив преход , но всъщност го направи ден след представянето на  своя механизъм за финансиране  на  Европейския зелен пакт . Както се очакваше,  Полша ще получи най-много, следвана от Германия  и Румъния. Трите страни ще ползват 50 процента от помощите, или 3.6 милиарда евро, съобщава платформата за устойчиви финанси и отговорни инвестиции \"Новетик\" (Novethic) Механизмът за справедлив преход предвижда подпомагане на страните да се откажат постепенно от промишлените сектори с най-големи въглеродни емисии. Целта на комисията е фондът да стане оперативен от 2021 година. От него Полша ще получи най-много средства, максималните 2 милиарда евро, или 27 процента от помощите. Страната е с най-голяма заетост в добива на въглища и лигнит - около 2 милиона души.  Следва Германия, която може да получи 877 милиона евро (11.7 процента от помощите). Румъния е трета (757 милиона евро), следвана от Чехия (581 милиона евро), България (458 милиона евро), Франция (402 милиона евро), Италия (364 милиона евро), Испания (307 милиона евро) и Нидерландия (220 милиона евро). В списъка на Брюксел нито една страна няма да бъде изключена. В него е предвидена минимална помощ от 6 евро на човек от населението. При разпределянето на средствата са приложени точни критерии като парниковите емисии от промишлени сектори в региони, където въглеродните емисии надвишават средните за Европа (този критерий участва в 49 процента от случаите). Взети са предвид и процентът на заетостта в тези сектори със силен въглероден отпечатък (50 процента), както и делът на производството на шистов петрол и торф. За да бъде разпределението справедливо и насочено към най-слабо развитите страни, е предвидена корекция в зависимост от средния доход на човек от всяка от страните. Това обяснява защо Германия е начело, тъй като откри много въглищни централи след закриването на ядрените си реактори. Тя е на първо място по вредни емисии, но на второ след Полша по заетост в тези сектори. Неправителствените организации изразиха съжаление, че помощите не са обвързани с планове за отказ от изкопаемите енергии. ", "date": "2020.01.17", "title": "България ще получи 458 млн. евро от фонда на ЕС за \"зелен\" преход"}
{"url": "https://www.dnevnik.bg/zelen/2020/01/17/4017382_podgotvia_se_ednogodishna_zabrana_za_vnos_na_bokluk/", "text": "Подготвя се промяна в законодателството, с която да се забрани вносът на боклук в България за срок от една година. Това съобщи в интервю за БНТ председателят на парламентарната комисия по околна среда Ивелина Василева (ГЕРБ). Вчера за евентуален мораториум заговори премиерът Бойко Борисов. Той даде срок на министрите до седмица да проверят дали такъв може да бъде въведен.  Повод за подготвяната мярка е  започналото международно разследване  за нерегламентиран внос на боклук от Италия. Василева каза, че се подготвят текстове на законопроект, който да бъде одобрен от депутатите. Според нея едногодишният срок е достатъчен, за да се извършат проверките на всички горивни инсталации, да се види дали те затварят устройствата за видеонаблюдение и дали спазват т. нар. дълбок ОВОС. По думите й, ще се наложат консултации с юристи и с Европейската комисия, защото в ЕС действат ясни регламенти за трансграничния превоз на отпадъци, които България вече е приела. Запитана дали ЕС няма да наложи реципрочни мерки и да забрани износа на боклук от България, Василева отговори, че всичко е въпрос на преговори. \"Въпросът е дали прилагането е факт и дали има незаконни действия. Ако има, те трябва да бъдат наказани\", каза Василева. В началото на декември карабинерите в Милано задържаха незаконен  товар от 815 тона боклук , предназначен за България. Открити бяха 582 бали отпадъци, натоварени в 17 вагона, а търговската им стойност на пазара се изчисляваше на 130 хил. евро.  След първоначално отричане  на проблема бяха установени нарушения в съхранението и преработката на отпадъци от Италия в  Плевен  и  Враца . Последва проверка на прокуратурата. Още през декември  БСП поиска забрана  за внос на боклук от страни извън ЕС. Вчера в обширна публикация, посветена на бизнеса с отпадъците,  \"Медиапул  писа\", че последната официална статистика за вноса на опасни и неопасни отпадъци в България е за 2017 г. а внесените количества са над 150 000 тона. Основният начин на оползотворяване е изгаряне за производство на енергия. В последните години най-много боклуци у нас идват от Италия и Великобритания. От тези страни основно се внася и т. нар. RDF – отпадъци, които се използват като гориво основно от циментовите заводи в страната, а от скоро и от топлофикации, свързвани с Христо Ковачки.", "date": "2020.01.17", "title": "Подготвя се едногодишна забрана за внос на боклук"}
{"url": "https://www.dnevnik.bg/evropa/2020/01/17/4017385_varshava_nareche_parodiia_kritiki_na_venecianskata/", "text": "Министърът на правосъдието на Полша Збигнев Жобро остро разкритикува становището на Венецианската комисия за подготвяния полски закон за наказване на съдиите, подлагащи на съмнение съдебните реформи на правителството, предаде ДПА. В публикуваното вчера становище на експертния орган към Съвета на Европа се казва, че новият закон  накърнява независимостта на съдебната система  в Полша.  Законът  сериозно ще ограничи свободата на словото и на събранията на съдиите и ще ги постави в \"невероятната ситуация\" да се излагат на опасност от дисциплинарно преследване заради решения, които взимат в съответствие с правните норми на ЕС, се казва в становището на Венецианската комисия.  В документа се заключава, че на практика полски съдилища няма да могат да проучват дали други съдебни инстанции в страната са \"независими и безпристрастни\", както изискват правилата в ЕС. Венецианската комисия препоръчва въпросният закон да не бъде одобряван.  На пресконференция вчера правосъдният министър на Полша Жобро нарече мнението на Венецианската комисия \"пародия\", пример за \"неоколониално мислене\", и каза, че то разделя държавите на стари демокрации и нови демокрации с по-малко права. В частност той каза, че комисията отнема на поляците възможността да влияят върху назначенията в съдебната система чрез своите демократично избрани представители в законодателната и изпълнителната власт. По думите му така е в много страни от ЕС, включително в Германия. \"Те могат да го правят, но на нас, поляците, не ни е позволено\", каза Жобро и добави, че Полша никога няма да приеме \"такъв непочтителен тон\".  Въпросният законопроект вече бе одобрен от долната камара на парламента - Сейма, в която мнозинство има консервативната партия \"Право и справедливост\". Очаква се тази седмица законопроектът да бъде подложен на гласуване в Сената, чието ръководство е поискало мнението на Венецианската комисия. Ако горната камара, в която мнозинство има опозицията, отхвърли законопроекта, той ще бъде върнат в Сейма за окончателно решение. Законопроектът предизвика възмущението на полски юристи и улични протести в цяла Полша. /БТА", "date": "2020.01.17", "title": "Полша нарече \"пародия\" критики на Венецианската комисия за съдебни промени"}
{"url": "https://www.dnevnik.bg/na_put/2020/01/17/4017196_izlojba_na_muzei_etur_provokira_posetitelite_si_sus/", "text": "Бяла памучна дреха, наподобяваща гащеризон, с къси крачоли, тънки презрамки и бродерия със син конец. Що е то? Това е загадката, с която музей \"Етър\" заинтригува посетителите на своята изложба \"Мъжки времена\". Много от тях определят тази \"закачка\" като интимна женска дреха, чието предназначение е да подсили въображението на съпруга. В действителност обаче това е нощница, носена от мъж, която навлиза с модернизацията на българското възрожденско общество. При откриването на изложбата \"Мъжки времена\" през пролетта на 2019г. \"Етъра\" решава да стимулира въображението на посетителите като организира игра- да се познае предмет, поставен в рамка. Някои от гостите решават да пуснат своите предположения в специално подготвена кутия.      Общо 39 от тях успяват да познаят, че това е мъжка нощница. Предположенията на останалите посетители са за готварска престилка или рокля, бански костюм, булчинска носия, престилка на бръснар, мъжки гащеризон без дъно или кюлоти за първа брачна нощ. Съвременните хора не са запознати с развитието на бельото при мъжете, когато по тези географски ширини навлиза модата на т. нар. \"опнати гащи\" или иначе казано панталоните. Затова тяхното недоумение по въпроса е разбираемо, казва уредникът в музей \"Етър\" Румяна Денчева. Преди тенденцията да се носи костюм мъжете не носят бельо, а по-дълга горна риза, която ги предпазва от протриване на кожата. Нощницата и пижамата изобщо не са част от облеклото тогава.      Румяна Денчева разказва още, че цялото домакинство, което често се състои от няколко семейства, спи на пода под общи завивки. Във време, в което събличането по долна риза е недопустимо дори пред близки , защото се определя като голота, преобличането за вкъщи и още повече за сън се счита за голяма революция, допълни Денчева. С навлизането на панталоните от по-тънък вълнен плат и съответната им риза с две предници, носенето на долни гащи става наложително. Освен това би било недопустимо съпругът да легне в застланото с чаршафи легло с дрехите , които е носил през целия работен ден. Културата на новото ежедневие налага носенето на спално мъжко бельо, което първоначално представлява дълга риза. По-късно се появяват гащеризони с различна дължина и познатите ни тънки памучни пижами. Тъй като образецът за стандартната изработка на облеклото е непознат, всяка съпруга шие бельото на съпруга и синовете си по свое желание и преценка. Така върху тази интимна дреха се появяват бродерии, галони и набори, които са еднакво нехарактерни и за днешния ден, и за спящите на пода в миналото.", "date": "2020.01.17", "title": "Изложба на музей \"Етър\" провокира посетителите си със загадка"}
{"url": "https://www.dnevnik.bg/evropa/2020/01/17/4017390_marin_lyo_pen_shte_se_kandidatira_za_prezident_prez/", "text": "Френският крайнодесен лидер Марин льо Пен обяви намерението си да се кандидатира на президентските избори във Франция през 2022 г., предаде \"Асошиейтед прес\". \"Решението ми е взето\", заяви тя вчера, докато отправяше пожеланията си за новата година. Льо Пен посочи, че предлага \"голямата алтернатива, която ще направи така, че страната отново да си стъпи на краката\" и която ще създаде \"национално единство\". На изборите през 2017 г. тя стигна до балотаж, но загуби тежко от Еманюел Макрон, който в момента се намира в разгара на един от най-тежките периоди за президентското си управление заради стачките срещу  пенсионната реформа .  Льо Пен отбеляза, че кандидатурата й трябва да бъде одобрена от конгреса на партията й \"Национален сбор\" през 2021 г., нещо, което по думите пред телевизия Бе Еф Ем на Жордан Бардела, изгряваща звезда в партията и европейски депутат, не би трябвало да бъде проблем. Що се отнася до толкова ранното обявяване на кандидатурата й, той заяви, че това изпраща на Франция \"послание за надежда\". Преди местните избори през март Льо Пен се опитва да привлече разочаровани избиратели от център-дясното и дори от крайната левица, отбелязва \"Асошиейтед прес\". /БТА", "date": "2020.01.17", "title": "Марин льо Пен ще се кандидатира за президент през 2022-а"}
{"url": "https://www.dnevnik.bg/ot_vas/galeriiotvas/2020/01/17/4017394_chitatelska_fotogaleriia_na_ski_v_planinata_sezon/", "text": "Тази година снегът дойде рано и температурите се задържаха сравнително ниски. Снегът не се стопи и няколко последователни снеговалежа успяха да натрупат достатъчно пухкав сняг. Което пък доведе до силен сезон още от средата на ноември. Времето днес е слънчево и ясно, почти без вятър, с температура около нулата почти целия ден.", "date": "2020.01.17", "title": "Фотогалерия: На ски в планината, сезон 2019-20"}
{"url": "https://www.dnevnik.bg/bulgaria/2020/01/17/4017410_proektut_na_struma_bil_izmenen_v_polza_na_firmi/", "text": "Държавата се е отказала от проекта с тунели през Кресненското дефиле, одобрен от Европейската комисия, защото приближените на управляващите фирми не могат да строят тунели. Това коментира пред Би Ти Ви евродепутатът от \"Демократична България\" Радан Кънев. \"Българското правителство иска да обслужи конкретни строителни фирми, с които най-вероятно е в бизнес отношения, които не могат да строят тунели, а искат да използват съществуващия път за част от магистрала\", каза той. Това, по думите му, е обяснението за хода на управляващите  да оттеглят искането си за европейско финансиране  на най-скъпия и най-тежък участък от магистралата.  \"Вариантът с трасе в едната посока през планината, в другата – по съществуващия път през дефилето, никога не е одобряван от Европейската комисия. Одобреният проект е проект с тунели и по тази причина аз сигнализирах в края на миналата година за проблема с Еврокомисията и европейското финансиране\", каза евродепутатът Кънев подчерта, че не е против строителството на магистралата, както го обвиняват, заради подадения сигнал. \"Ясно е, че няма български гражданин, който да не иска автомагистрала \"Струма\" да се състои. Проблемът е с комисията – как да финансират едно трасе, което не са одобрили\", коментира той. Евродепутатът напомни, че последният правителствен проект с еднопосочно трасе през Кресненското дефиле лишава местните хора от алтеранативно немагистрално трасе - нещо, което е незаконно.", "date": "2020.01.17", "title": "Проектът на \"Струма\" бил изменен в полза на фирми, неспособни да строят тунели"}
{"url": "https://www.dnevnik.bg/biznes/2020/01/16/4017191_snejni_emocii_i_ekzotichni_vkusove_prez_ianuari_v/", "text": "Ски сезонът в първия планински курорт на Балканите – Боровец, е в разгара си, а благодарение на благоприятното време и усилената работа на екипите на \"Бороспорт\", условията за ски и сноуборд са идеални. Наред със снежните приключения Боровец и хотелите в курорта са предвидили за гостите си Тайландска вечеря с екзотични продукти и танцьори и много други изненади.  цените на дневните и полудневните карти, включително и картите за популярното нощно каране, за всички възрастови групи ще бъдат с -20% отстъпка. Това е вторият промоционален период за месеца, който операторът на ски-зоната обявява. на всички видове лифт карти, презаредени онлайн или през новото мобилно приложение My Borovets, продължава до края на сезона. А всички семейства могат да прекарват повече време заедно на пистите, като се възползват от   което се прилага през целия сезон при 2-ма възрастни с до 3 деца. И тази година в курорта са организирали разнообразни събития за любителите на планината и снежните спортове. Тази събота –   за девета поредна година Боровец ще отбележи Световния ден на снега, част от глобалната инициатива на Международната федерация по ски. По традиция по време на снежния празник  а всички напълно начинаещи ще могат да се включат в   с професионалистите от ски училище \"Бороспорт\". Малките скиори ще могат да усетят тръпката на ски слалома по време на състезанието за деца на специално обособеното трасе до влек \"Иглика\", където ски легендата  и ще награди победителите. За най-малките   през целия ден. Към празника ще се присъединят и \"Българска асоциация по ски свободен и екстремен стил\", които ще организират   където със специален уред ще демонстрират как се откриват хора, затрупани от лавина. Доброто настроение по време на празника ще бъде гарантирано с   на радио FRESH пред хотел \"Рила\", където очакваме шоумена и водещ  , енигматичната  с хитове, съчетаващи български фолкор и електронна музика, както и любимката от X-factor   хотел \"Рила\" ще пренесе гостите на курорта от снежната приказка навън в цветния и завладяващ свят на \"Страната на усмивките\" - Тайланд. Тайландският главен готвач Саранчана гостува на майстор-готвача - шеф Веселин Калев, в   за   с разнообразни традиционни ястия от Изтока, атрактивни тайландски танцьори и автентична музика. Добрите предложения в   продължават през целия сезон. В периодите 19-22.01, 26-30.01, 02-06.02 и 09-12.02 гостите на хотела ще могат да се насладят на комфортно настаняване в изцяло обновената база, богата и прясно приготвена Premium закуска в а-ла-карт ресторант \"Самокови\" и повече време на пистите със  .      Следете сайта на хотел \"Рила\" за специалните събития и вечери в   за празника на Свети Валентин през февруари и за осми март. А-ла-карт ресторантът на хотел \"Рила\" е любимо място за феновете на уникални комбинации главно от местни фермерски продукти – част от сезонните менюта, които Шеф Калев и неговият екип създават с майсторски усет и въображение.", "date": "2020.01.17", "title": "Снежни емоции и екзотични вкусове през януари в Боровец"}
{"url": "https://www.dnevnik.bg/sviat/2020/01/17/4017225_kak_izglejdashe_izrigvaneto_na_filipinskiia_vulkan/", "text": "В началото на тази седмица хиляди филипинци бяха принудени да напуснат домовете си заради изригването на вулкана Таал. Преди обаче да тръгнат на път, някои от жителите на островната държава са успели да заснемат не само  изригването на вулкана , но и гръмотевичната буря, започнала малко след това. Агенция \"Ройтерс\" събра и публикува някои от най-впечатляващите зрителски кадри на вулкана. Гледайте ги във видеото.", "date": "2020.01.17", "title": ""}
{"url": "https://www.dnevnik.bg/sviat/2020/01/17/4017432_ukrainskiiat_premier_se_ottegli_sled_kato_nareche/", "text": "Украинският премиер Олексий Хончарук подаде оставка дни след появата на запис, на който се чува как човек с подобен на неговия глас определя икономически схващания на президента Володимир Зеленски като \"много примитивни\". Решението  съобщи  самият той във фейсбук. По думите му тази стъпка е необходима, \"за да се премахнат всякакви съмнения в уважението ни и доверието към президента\". Екипът на Зеленски обяви в \"Телеграм\", че е получил заявлението на Хончарук и го разглежда. Трийсет и пет годишният Хончарук оглави украинското правителство през август 2019 г. и  бе сред изненадите в кабинета на Зеленски . На запис, направен през декември 2019 г., обаче се чува как хора с гласове, напомнящи неговия и тези на управителя на централната банка и министъра на финансите, обсъждат как да обяснят на Зеленски, че ако гривната укрепне, това е добре за икономиката. Хончарук казва: \"Но в главата на президента няма отговор на този въпрос, там има празно място... Зеленски има много примитивно, в смисъл на просто, разбиране за икономическите процеси.\" Партията на Зеленски \"Слуга на народа\" се обърна към разузнаването на страната след публикуването на записа за проверка дали звукът не е манипулиран.", "date": "2020.01.17", "title": "Украинският премиер се оттегли, след като нарече възгледи на Зеленски \"примитивни\""}
{"url": "https://www.dnevnik.bg/sport/2020/01/17/4017428_karlos_sainc_likuva_s_treta_titla_ot_rali_dakar/", "text": "Испанецът Карлос Сайнц стана шампион в рали \"Дакар\" за трети път. Той триумфира при автомобилистите в Саудитска Арабия, като спечели надпреварата с миналогодишния победител Насер Ал-Атия и рекордьора по титли Стефан Петерханзел. Сайнц се изравнява с катареца, както и с французите Пиер Лартиг и Рене Метж, които също имат по три титли и делят третото място в историята при автомобилистите. Убедително начело е Перерханзел със седем, а Ари Ватанен има четири. Сайнц стъпва на върха с трети различен отбор. Сега го направи с \"Екс-рейд Мини\", а преди това беше шампион с \"Фолксваген\" (2010 г.) и с \"Пежо\" (2018 г.). Тази година  рали \"Дакар\" започна нов етап в историята си, като се пренесе в Азия . В Саудитска Арабия Сайнц и навигаторът му Лукас Крус спечелиха четири етапни победи, а преди последния ден имаха десет минути преднина пред Ал-Атия и Петерханзел. Двукратният шампион във Формула 1 Фернандо Алонсо завърши 13-и при първото си участие в \"Дакар\". Той направи силен последен етап, като стана четвърти. При моторите шампион стана Рики Брабек с \"Хонда\" и прекъсна успешната серия на КТМ от 18 поредни победи. Това е първи триумф за японския производител в категорията от 1989 г. При АТВ-тата трета титла в \"Дакар\" постигна Игнасио Касале с \"Ямаха\". \"Камаз\" продължи пълната си хегемония при камионите със 17-а победа в надпреварата. Руснакът Андрей Каргинов стъпи на върха за втори път.", "date": "2020.01.17", "title": "Карлос Сайнц ликува с трета титла от рали \"Дакар\""}
{"url": "https://www.dnevnik.bg/bulgaria/2020/01/17/4017439_reshenieto_za_slivane_na_vik-drujestvata_e_megashema/", "text": "Решението  за сливане на ВиК дружествата  е мегасхема за източване на пари, с която се надгражда досега съществуващата, каза днес пред Би Ти Ви лидерът на гражданската платформа \"Изправисе.БГ\" Мая Манолова. Тя припомни, че преди една година и половина държавата е отделила половин милиард лева за ремонт на 418 язовира, за които няма яснота как и дали са изхарчени. \"Ако те не са ремонтирани, това са цъкащи бомби\", каза бившият омбудсман. Коментирайки новината за окрупняването на ВиК дружествата в една мегаструктура, Манолова изрази притеснение, че новината идва без допълнителни пояснения, без да е ясно откъде ще дойдат парите и за какво ще бъдат използвани. Тя допълни, че в момента от 45 ВиК дружества 29 са държавни или с държавно участие и ако държавата иска да участва с повече ремонти и средства, може да го направи и сега. Манолова каза още, че е можело предвидените пари за създаването на мегадружеството да бъдат записани в бюджета, но не е направено, за да се направи нещо зад гърба на парламента. По повод ареста на бившия екоминистър Нино Димов Манолова изрази мнение, че след като Борисов управлява еднолично държавата, е редно еднолично да носи и отговорност. За назначението на Емил Димитров за министър на екологията лидерът на \"Изправисе.БГ\" каза, че намира за притеснителна кадровата политика на премиера Борисов. \"Нено Димов заяви, че не е бил специалист във ВиК сектора и язовирите. Докато назначават \"калинки\", които не знаят за какво става дума и не искат да носят отговорност, които не могат да управляват кризите, дотогава ние ще сме в кризи\", обобщи Манолова.", "date": "2020.01.17", "title": "Решението за сливане на ВиК дружествата е мегасхема за източване на пари, смята Манолова"}
{"url": "https://www.dnevnik.bg/evropa/2020/01/17/4017434_avstriia_e_protiv_evropari_da_se_polzvat_v_podkrepa_na/", "text": "Австрийският канцлер Себастиан Курц заяви вчера на колегите си от четирите централноевропейски страни, че Австрия не е готова да приеме техни ядрени енергийни проекти да се финансират от ЕС, предаде \"Асошиейтед прес\". След среща с премиерите на Чехия, Унгария, Полша и Словакия в Прага Курц каза: \"Важно е за Австрия да подкрепя възобновяеми ресурси, но не ядрената енергетика.\"  Курц, чиято страна реши преди години да бъде свободна от ядрена енергия, посочи, че да се използват пари по ядрени проекти от  планираната програма за \"зелени\" инвестиции , чиято стойност е 1 трилион евро, ще бъде стъпка в грешната посока.  Курц е на първото си посещение в чужбина, след като  положи клетва като канцлер  на Австрия по-рано този месец, оглавявайки коалиция на Австрийската народна партия и партия \"Зелените\". Чехия, Словакия и Унгария са силно зависими от ядрената енергия и работят върху разширяването на ядрените си програми, за да намалят вредните си емисии, а Австрия е против такъв подход. Полша е изключително зависима от въглищата. Ядрената енергия играе важна роля за Словакия, заяви словашкият премиер Петер Пелегрини. /БТА", "date": "2020.01.17", "title": "Австрия е против европари да се ползват в подкрепа на проекти за ядрена енергия"}
{"url": "https://www.dnevnik.bg/evropa/2020/01/17/4017451_ungariia_predstavi_hristiianska_strategiia_za_zashtita/", "text": "Унгария представи алтернативен \"християнски план\" за борба с глобалното затопляне, предаде \"Франс прес\". Според стратегическия документ, качен вчера на сайта на правителството, управляващите си поставят целта до 2030 г. Унгария да произвежда 90 на сто от енергията си, използвайки въглеродно неутрални източници - по-специално ядрени и соларни централи. Правителството планира да предприеме действия срещу замърсяването на водоизточниците, да санкционира незаконните сметища и до две години да снабди всички големи градове с електрически автобуси.  \"Да опазим природата за нашите деца и внуци - така може би ще защитим нещо, сътворено от Господ\", обясни пред АФП Петер Кадеряк, държавен секретар по въпросите на околната среда. Защитата на Божието творение и природата съгласно един библейски принцип е подчертано християндемократическа политика, заяви премиерът Виктор Орбан на пресконференция миналата седмица. Премиерът националист често се позовава на християнските ценности, за да оправдае своите действия, включително категоричния отказ да приема имигранти от мюсюлмански страни - екстремистка позиция според неговите критици. Представянето на този екологичен план представлява еволюция за ултраконсервативната партия на Орбан \"Фидес\", чиито депутати често изразяват скептицизъм спрямо научните тези за климатичните промени. Медиите, близки до правителството, редовно поставят под съмнение връзката между климатичното затопляне, дължащо се на човешка дейност, и екстремните метеорологични явления. Според аналитика Агостон Мраж от института \"Незьопонт\" \"Орбан не желае климатичните промени да бъдат тема само за левицата - нито в Унгария, нито в Европа. Затова се опитва да изгради консервативна \"зелена\" политика на десницата, която да стане противовес\", обяснява експертът. Унгария дълго време се противопоставяше на целите на Европейската комисия  да се постигне въглеродно неутрална икономика  до 2050 г. Тя се присъедини към мнозинството страни - членки на ЕС, през декември, след като получи от Брюксел отстъпка за своята зависимост от ядрената енергия, отбелязва АФП. /БТА", "date": "2020.01.17", "title": "Унгария представи \"християнска стратегия\" за защита на климата"}
{"url": "https://www.dnevnik.bg/sport/2020/01/17/4017050_bulgariia_ostana_bez_jensko_uchastie_na_australian_open/", "text": "България няма да има представителка в женския турнир на Australian Open. Изабела Шиникова загуби с 2:6, 3:6 от Наталия Вихлянцева във втория кръг в квалификациите. В четвъртък Виктория Томова отстъпи с 6:1, 1:6, 4:6 срещу румънката Моника Никулеску. Преди две години Томова стигна до основната схема на турнира като \"щастлива губеща\". Шиникова водеше с пробив във втория сет. Тя обаче спечели само 21 от 53 точки при своите сервис геймове, което позволи на съперничката ѝ да направи шест пробива. Григор Димитров ще започне участието си в Мелбърн в понеделник след 5.30 сутринта българско време. Той  ще играе с аржентинеца Хуан Игнасио Лондеро .     ", "date": "2020.01.17", "title": "България остана без женско участие на Australian Open"}
{"url": "https://www.dnevnik.bg/kultura/2020/01/17/4016192_kak_vili_kazasian_promeni_djaza_v_bulgariia/", "text": "                         Милчо Левиев Из книгата \"Да обичаш Вили Казасян\" от Добромир Славчев \"Да обичаш Вили Казасян\" е първата биографична книга за музиканта и композитор Вили Казасян, а неин автор е Добромир Славчев. Публикувана от издателство \"Сиела\", тя беше пусната по книжарниците през декември миналата година, когато се навършиха 85 години от раждането на маестрото. Специфичното при нея е, че историята за живота му се преплита с разказите на близки до него хора. Това са част от семейството и приятелите му, както и едни от най-популярните български музиканти и изпълнители, с които е работил. Историята допълват 191 фотографии, проследяващи едни от най-важните моменти в живота на композитора. \"Имах намерението да направя книгата още докато Вили беше жив, но той не се интересуваше от себе си. Махаше с ръка. Беше абсолютно над суетата, над всичко това. Истинското изследване на Вили Казасян започна, след като той си отиде\", разказа за \"Дневник\" Добромир Славчев, който в продължение на 10 години продуцира участията на \"Вили бенд\". Освен Милчо Левиев част от музикантите, които разказват за композитора, са Тончо Русев, барабанистът и композитор Христо Йоцов, саксофонистите Дечко Делчев и Емануил Манолов - Бадема, и Кирил Йорданов - Киката, джаз певиците Лени Вълкова, Йълдъз Ибрахимова и Стефка Оникян, както и Михаил Белчев, Асен Гаргов, Мими Николова, Маргарита Хранова, Камелия Тодорова, Орлин Горанов, Георги Христов, Васил Петров и композиторите Александър Бръзицов и Румен Тосков - Рупето. Заедно с техните разкази Добромир Славчев пренася читателите в епохата на джаз музиката преди и след 50-те години на XX век, когато този стил не е одобряван от комунистическия режим. Той също описва най-вълнуващите си моменти с композитора - от запознанството им до това как чрез работата се ражда тяхното приятелство. Джаз формации и Биг бенд Личният живот на Вили Казасян е преплетен с този на музиката. Освен пианист и композитор той е още аранжор и дългогодишен диригент на Биг бенда на Българското национално радио, където работи в продължение на 38 години. Свири на пиано и още като студент е сред основателите на няколко джаз оркестъра, сред които Биг бендът на Политехниката, второто издание на \"Джазът на младите\" и оркестърът на Сатиричния театър. Музикантите от тези състави по-късно са сред първите в Биг бенда на БНР.      Маестрото създава още две малки формации - джаз квинтета \"Студио 5\" и вокалната група \"Студио В\". В началото на 60-те години всяка събота и неделя заедно с Вили Казасян квинтетът изнася концерти в сградата на БИАД (Българско инженерно-архитектурно дружество). Според думите на някои от събеседниците в книгата по това време тези събития са били явление в музикалния живот на столицата. \"Ние повлякохме крак и след нас се създадоха доста състави. Въобще в \"Студио 5\" правехме страхотни импровизации - свирехме поп, класика, джаз... Тогава за първи път вкарахме боса нова\", разказва в биографията саксофонистът Дечко Делчев. Водещи на концертите са актьорите Коста Цонев и Пенка Груева. От \"Микрофонът е ваш\" до \"Златният Орфей\" Отново от залата на БИАД Вили Казасян започва музикалния конкурс \"Микрофонът е ваш\", който предоставя възможност за изява на хора от публиката. Там той открива много таланти, които след това продължават да се развиват в музикалната сфера. Една от тях е Богдана Карадочева. Само на 14 години тя излиза на сцената в БИАД, където маестро Казасян я забелязва. След няколко години тя се явява на международния фестивал за поп песен \"Златният Орфей\". И там композиторът стои в основата на неговото провеждане заедно със създателя му Генко Генов. Певицата печели първо място. \"Бях благословена да срещна такъв човек в живота си и да се занимавам с това, което обичам. Вили ми даде много. Той ме научи да слушам музика и всичко, което знам в професията, е от него. Очерта пътя не само за мен, а и за много други хора в изкуството. До края си остана все така скромен - все едно нищо не е направил, а направи толкова много\", разказва в книгата Богдана Карадочева.      През първата половина на 70-те години маестро Казасян е водещ на популярното тогава предаване по БНР \"Тромбата на Вили\", пише музика и участва в различни продукции на радиото като \"Къдрава антена\", \"Кафе с автограф\" и фестивала на хумористично-сатиричната песен \"Златният кос\". Автор е на филмова музика, инструментални пиеси, както и музика за песни. Името му се свързва и със създаването на конкурса за българска поп песен \"Мелодия на годината\", музикалните телевизионни предавания \"Студио 1\" и \"Телевизионен бутик\". Джаз по време на комунизъм Слушането и изпълняването на джаз в началните години на комунистическия режим в страната не е добре прието от властта, разказват много от събеседниците в книгата. По това време в Голяма съветска енциклопедия саксофонът е описан като инструмент с капиталистическо звучене. Някои изпълнители дори са изпращани в трудово-възпитателни лагери, като например певицата Леа Иванова и саксофонистът Людмил Георгиев, а други изкарват дълго време в затвора. Пример за това е създателят на първия джаз оркестър в България \"Джаз Овчаров\" Асен Овчаров, както и Александър Николов, известен с прозвището си Сашо Сладура, който умира в концентрационен лагер. За една от първите джазови пиеси на Вили Казасян в книгата разказва съученикът му Джони Пенков, с когото са учили заедно в софийската Шеста мъжка гимназия: \"Официално почти не се свиреше тази музика, защото през ония години това не бе никак здравословно, но той винаги намираше начин да преодолее препятствията\". Произведението се казва \"Синята мотриса\", а Вили Казасян го пише едва на 17 години. Впоследствие то се изпълнява с голям успех в Биг бенда на Политехниката, \"Джаза на младите\", оркестъра на Сатиричния театър и \"Студио 5\". \"Ако на някого тази книга му се стори прекалено пристрастна, веднага бих му казал: \"Да, това е така! Тази книга наистина е пристрастна. Но заслугата да бъде такава не е само моя. Тя е и на хората, с които се срещнах. Със своите спомени те ѝ придадоха точно това лице, което дори и да исках, нямаше как да променя\", казва в книгата си Добромир Славчев. \"", "date": "2020.01.17", "title": "Как Вили Казасян промени джаза в България"}
{"url": "https://www.dnevnik.bg/video/btv/2020/01/17/4017462_kunev_ministerstvoto_na_okolnata_sreda_vinagi_e/", "text": "\"В България системно Министерството на околната среда и водите се дава \"под аренда\" или \"под концесия\" на ДПС, сега е дадено на ВМРО. Винаги МОСВ е неглижирано и винаги е разглеждано като източник на някакви далавери, а това е основната политика. От нея зависят и здравето ни, и енергетиката ни, и икономическото ни развитие\". Това заяви пред Би Ти Ви евродепутатът от \"Демократична България\" Радан Кънев. Коментарът му за проблемите в сектора на околната среда и водите гледайте след 7-ата минута във видеото, а какво каза Кънев за решението на Агенция \"Пътна инфраструктура\"  да оттегли искането си за европейско финансиране  на най-скъпия и най-тежък участък от магистрала \"Струма\" гледайте в началото на видеото или четете  тук. ", "date": "2020.01.17", "title": ""}
{"url": "https://www.dnevnik.bg/sviat/2020/01/17/4017468_kompaniiata_maika_na_gugul_dostigna_pazaran_ocenka_ot/", "text": "Алфабет\" (Alphabet), компанията - майка на \"Гугъл\" (Google), достигна 1 трилион долара пазарна оценка снощи, предаде ДПА. Акциите на \"Алфабет\" се търгуваха за рекордните 1450 долара на акция вчера на Уолстрийт. Това е увеличение с 8 процента от началото на годината според Си Ен Ен. Така \"Алфабет\" се присъединява към компанията за онлайн търговия \"Амазон\" (Amazon), производителя на \"Айфон\" (iPhone), \"Епъл\" (Apple) и интернет гиганта \"Майкрософт\" (Microsoft) и става четвъртата американска компания, достигнала този праг. /БТА", "date": "2020.01.17", "title": "Компанията - майка на \"Гугъл\", достигна пазарна оценка от $1 трлн."}
{"url": "https://www.dnevnik.bg/sviat/2020/01/17/4017482_kitai_otchete_nai-slabiia_rastej_ot_30_g_i_nai-niskata/", "text": "Китай отчита забавяне на икономическия си растеж за 2019 г. - от 6.6 процента за 2018 г. миналата година той е намалял на 6.1 процента, сочат официалните данни, цитирани от световните агенции и БТА. Според данните на държавното статистическо управление това е най-сериозното забавяне в растежа за последните 29 години и един от факторите вероятно е търговската война със САЩ. При все това растежът е в рамките на очакваните от правителството стойности - от 6 до 6.5 процента, отбелязват \"Ройтерс\" и \"Асошиейтед прес\". За третото тримесечие е отчетен растеж от 6 процента, който се запазва и през последните три месеца на годината. Това обаче е спад спрямо растежа от 6.4 процента през първите три месеца и от 6.2 процента през второто тримесечие. Съгласно огласените днес данни брутният вътрешен продукт в края на миналата година е възлизал на 99 086 трилиона юана (около 14.4 трлн. долара), посочва ТАСС. Най-ниско от основаването на КНР  Днес обаче от националната статистика дойде още една неприятна изненада - миналата година раждаемостта се е понижила до най-ниското ниво от създаването на Китай преди 70 г. Раждаемостта е спаднала до 10.48 промила, което е най-малката стойност от 1949 г. Броят на бебетата, родени през 2019 г., е спаднал с около 580 хил. до 14.65 млн. Много млади двойки в Китай се въздържат да имат деца, тъй като не могат да си позволят разходите за здравеопазване и образование наред със скъпото жилищно настаняване. Изоставянето на политиката на едно дете през 2015 г. не доведе до значително увеличаване на раждаемостта в страната, отбелязва \"Ройтерс\". Междувременно нивото на разводите достига рекорден максимум. През първите три тримесечия на миналата година развод са поискали около 3.1 млн. двойки при 7.1 млн. двойки, сключили брак, сочат официални данни. В страната с най-многобройно население в света (1.4 млрд. миналата година при 1.39 млрд. за предходната) се отчита и бързо застаряване. Тези тенденции създават предизвикателства за китайските лидери, които обещават да гарантират здравното и пенсионното осигуряване на фона на забавящата се икономика.", "date": "2020.01.17", "title": "Китай отчете най-слабия растеж от 30 г. и най-ниската раждаемост от 70"}
{"url": "https://www.dnevnik.bg/politika/2020/01/17/4017459_simeonov_obiavi_che_borisov_iznenadvashto_e_podkrepil/", "text": "След среща в Министерския съвет тази сутрин лидерът на НФСБ Валери Симеонов обяви, че премиерът Бойко Борисов, министърът на финансите Владислав Горанов и министърът на спорта Красен Кралев подкрепят предложението му лотарийните игри да могат да се извършват само от държавния тотализатор, а не и от частни фирми, както е в момента. Промените в Закона за хазарта бяха внесени в парламента снощи и на практика предвиждат национализация на частния бизнес и преминаването на тази дейност само към държавата (още четете  тук ). \"Първо обсъдих с министъра на финансите и министъра на спорта и получих подкрепа от тях. И изненадващо получих подкрепа от премиера\", обяви Симеонов в парламента. На въпрос защо определя подкрепата на Борисов като изненадваща лидерът на НФСБ каза: \"Е, честно казано, не очаквах такава категорична подкрепа\". Попитан дали четиримата са имали среща за законопроекта днес, той поясни: \"Да, затова закъснях за Народното събрание. Имах среща в Министерския съвет с тях\". След което каза, че разчита и на подкрепата на БСП за приемане на законопроекта, защото преди време Корнелия Нинова обещала такава. Валери Симеонов представи накратко предложенията си пред медиите в парламента. Той обяви, че иска държавен монопол над лотарийните игри, какъвто има в Европейския съюз, и допълни, че в законопроекта са предвидени срокове за прекратяване на лицензите на частните фирми. По информация на \"Дневник\" в момента лицензи за лотария имат частните дружества \"Национална лотария\" и \"Лотария България\", в които мажоритарен дял има бизнесменът Васил Божков. Прекратяването на дейността им ще засегне неговите интереси в този сегмент от хазартния бизнес (още четете  тук ).  Талоните - само в лицензирани обекти  Валери Симеонов каза още, че предлага продажбата на лотарийни талони да се извършва само в лицензирани обекти, а не и в бензиностанции и супермаркети, както е сега, и такива да няма в радиус от 300 метра от училища. Не е известно дали и колко лицензирани обекта като пунктове има веригата \"Лафка\", в която има специални места и реклама за продажбата на лотарийни билети. \"Национална лотария\" е един от големите партньори на веригата, свързана с депутата от ДПС Делян Пеевски. За срещата и подкрепата потвърди по-късно и министърът на финансите Владислав Горанов, който обяви, че така ще бъдат увеличени в пъти средствата за спорт, които идват като трансфери от държавния тотализатор, защото ще се увеличи дейността му.  На въпрос не е ли това национализация на частен бизнес Горанов каза, че не може да се говори за национализация, тъй като не се отнемат активи, а става въпрос за монополизация. Попитан защо промените се прокарват след слухове за хазартни войни (още четете  тук ), той обяви, че те ще важат за всички хазартни оператори. Закриват Комисията по хазарта  В отговор на въпроси Владислав Горанов каза, че до месец ще предложи Държавната комисията по хазарта да бъде превърната в едноличен орган, за да е по-ясна отговорността. Мотивът да се внася предложението сега бил, че комисията е вземала противоречиви решения през годините. Едноличният орган, който по думите му може да бъде ръководител на държавна агенция, ще се назначава или от правителството, или от министъра на финансите. По думите му няма пречка сегашният ръководител на комисията Александър Георгиев да оглави едноличния орган. В момента тече  проверка в комисията , която по думите на Горанов е заради сигнал, че \"през годините така е определила начина на организиране на игрите на един от операторите, че това води до спестяване на таксата по Закона за хазарта\". ", "date": "2020.01.17", "title": "Симеонов обяви, че Борисов изненадващо е подкрепил национализацията на частните лотарии"}
{"url": "https://www.dnevnik.bg/evropa/2020/01/17/4017483_brjuksel_za_sdelkata_na_kitai_i_sasht_diavolut_e_v/", "text": "Европейският съюз ще провери дали голямата сделка, постигната между САЩ и Китай, отговаря на световните търговски правила, заяви еврокомисарят по търговията Фил Хоган, цитиран от \"Ройтерс\". В сряда президентът на САЩ Доналд Тръмп и китайският вицепремиер Лю Хъ  подписаха първата фаза  от споразумението за уреждане на двустранните си търговски спорове. Китай се ангажира да купи стоки от САЩ на стойност около 200 милиарда долара за две години, включително земеделски продукти за десетки милиарди долари. Сделката съдържа и механизъм за налагане на поетите ангажименти. Тръмп заяви, че ако се постигне съгласие за втората фаза, митата на САЩ върху китайски стоки ще бъдат намалени. \"Дяволът е в детайлите\", каза Хоган, като добави, че детайлите са засега \"малко непълни\". \"Те излязоха от обичайната рамка за сключване на сделки и се договарят директно на двустранна основа и ще трябва да оценим дали това е съвместимо със Световната търговска организация\", допълни еврокомисарят. По думите му \"структурните реформи\" в Китай, които ЕС и САЩ искат, не са разгледани в споразумението и ЕС иска да види какво е на масата във втория етап на преговорите между САЩ и Китай. Той освен това заяви, че САЩ и ЕС спешно трябва да решат  спора си  за самолетните субсидии. Само Пекин и китайската въздухоплавателна индустрия, посочи Хоган, в крайна сметка ще се облагодетелстват от трансатлантическия митнически спор. Попитан за спора между Франция и САЩ за  цифровия данък , заради който Вашингтон заплаши да наложи 100% мита на френски стоки, Хоган отговори, че мисли, че ще се намери начин за прилагане на световен данък за технологичните гиганти като \"Амазон\" и \"Гугъл\". \"В крайна сметка мисля, че всеки приема, включително и САЩ, че ще има световен данък за технологичните компании\", посочи той, добавяйки, че до задълбочени разговори може да се стигне до 2021 или 2022 г. Еврокомисарят повтори коментарите на председателя на Европейската комисия Урсула фон дер Лайен от миналата седмица. Тогава тя каза,  че е невъзможно  Великобритания да договори всички аспекти на  бъдещите си отношения с ЕС  до края на 2020 г. - крайния срок, поставен от премиера Борис Джонсън. Според Фон дер Лайен двете страни ще трябва да приоритизират.", "date": "2020.01.17", "title": "Брюксел за сделката на Китай и САЩ: Дяволът е в детайлите"}
{"url": "https://www.dnevnik.bg/citat_na_deniia/2020/01/17/4017441_citat_na_denia_centralizirat_sredstvata_razhodite_shte/", "text": "Централизират средствата, централизират разходите, ще се централизират и рушветите, така к оментира пред Би Ти Ви  събирането на всички ВиК дружества с държавно участие в една компания лидерът на гражданската платформа \"Изправисе.БГ\" Мая Манолова. В отговор на въпрос тя не изключи варианта да създаде и партия. \"Сега изграждаме структури на платформата в страната\", допълни Мая Манолова.", "date": "2020.01.17", "title": "Цитат на деня: Централизират средствата, разходите, ще централизират и рушветите"}
{"url": "https://www.dnevnik.bg/bulgaria/2020/01/17/4017495_shumen_shte_ima_voda_nai-rano_v_subota_sledobed/", "text": "Шумен и населените места около града ще имат вода най-рано в събота следобед. Това стана ясно от думите на шефа на местното ВиК дружество Илиян Илиев пред \"Нова телевизия\". Близо 140 хил. души останаха тази седмица без вода  заради авария на магистралния водопровод на Шумен . В сряда вечерта пробойна в тръбата спря водоподаването както до областния град, така и до Търговище, Велики Преслав и селата Белокопитово, Дибич и Панайот Волово, които се снабдяват с питейна вода от яз. \"Тича\". \"Ако всичко е както трябва и сме го преценили, вероятно в събота следобед ще започнем да пълним трасето. Не знаем дали при пълненето на водопровода няма да се случи пак авария, взели сме мерки пълненето да става бавно\", обясни Илиян Илиев. ", "date": "2020.01.17", "title": ""}
{"url": "https://www.dnevnik.bg/zelen/2020/01/17/4017455_do_ponedelnik_evrokomisiiata_subira_mneniia_za/", "text": "До 20 януари 2020 г. в полунощ по брюкселско време ще  приемат мнения  за Стратегия за биоразнообразието на Европейския съюз. Действието на  сегашния рамков  документ изтича през настоящата година, а амбициозните му цели според всички досегашни данни няма да бъдат постигнати до края на 2020 г. Бъдещата стратегия ще има времеви хоризонт до 2030г. Според създателите ѝ тя изразява амбицията на ЕС \"да служи за пример в световните преговори относно спирането на загубата на биологично разнообразие и опазването на екосистемите.\" Тя ще бъде представена и на конференцията на ООН за биологичното разнообразие през октомври 2020 г. в Кунмин, Китай, където би трябвало да помогне за приемане на глобална рамка за биологичното разнообразие след 2020 г. Поставените цели, както и в стратегията до 2020 г., отново са за \"ограничаване загубата на биологично разнообразие и опазване и възстановяване на европейските екосистеми\". Според действащия все още документ до края на тази година Европейският съюз трябваше \"да спре загубата на биологично разнообразие и влошаването на услугите от европейските екосистеми\" и \"да ги възстанови, доколкото това е възможно, като се увеличи приносът на ЕС за спиране на загубата на биологично разнообразие в световен мащаб\". При все това,  доклад от оценката на европейската защитена природа към 2019 г  показва, че в ЕС само 16% от най-важните природни местообитания и 23% от защитените видове са в добро състояние. В оценката към 2019 г. за защитеното чрез мрежата \"Натура 2000\" европейско биоразнообразие би трябвало да е отчетен и доклад за България, въпреки закъснелите мониторинг и докладване на страната. Докладите бяха предавани и изменяни неколкократно от екоминистерството през последните месеци на 2019г., като според неправителствени организации и научни институции са със спорни данни и интерпретации (виж  тук  и  тук ). Според обявлението на Европейската комисия, предлаганият нов документ до 2030 г. има нови амбиции. Той би трябвало да отрази обещанията от програмата на председателя на Европейската комисия Урсула фон дер Лейен за Европа за запазване и възстановяване на екосистемите, определяне на нови стандарти за намаляване на биоразнообразието в търговията, промишлеността, селското стопанство и икономическата политика. Новата стратегия до 2030 г. се разглежда като неразделен елемент от Европейската зелена сделка и трябва да допринесе и за усилията на ЕС и целия свят за смекчаване и адаптация към последиците от изменението на климата. Конкретните предлагани цели от проекта за Стратегия за биоразнообразието може да се прочетат на  създадената за консултацията страница на Европейската комисия , където може да бъдат подавани и препоръки до понеделник, 20 януари.", "date": "2020.01.17", "title": "До понеделник Еврокомисията събира мнения за стратегията за биоразнообразието"}
{"url": "https://www.dnevnik.bg/evropa/2020/01/17/4017513_djonsun_prizna_che_london_moje_da_ne_skljuchi/", "text": "Британският премиер Борис Джонсън призна, че има малък шанс Великобритания да не завърши търговската сделка с Европейския съюз преди декември 2020 г. - срока, който самият Джонсън наложи, предаде \" Файненшъл таймс \". По време на предизборната кампания през декември той заяви, че шансът да няма сделка е \"абсолютно нулев\", но в първото си голямо интервю за годината, изглежда, призна за пръв път, че има някои съмнения. Коментарът му вероятно ще предизвика тревога сред бизнес общността, която се опасява, че ако няма сделка, през януари 2021 г. Великобритания ще трябва да започне да търгува с ЕС по условията на Световната търговска организация с мита, бюрокрация и забавяния по пристанищата. В интервю за Би Би Си премиерът заяви, че е \"много, много, много вероятно\" да бъде сключена сделка, но призна, че \"винаги трябва да се предвидят средства за пълен провал от здрав разум\". Председателят на Европейската комисия Урсула фон дер Лайен  вече предупреди , че е много малко вероятно да може да се сключи всеобхватно споразумение, включващо всички аспекти на бъдещите отношения, с Великобритания за едва 11 месеца след Брекзит на 31 януари и двете страни трябва да приоритизират. Във вторник тя каза, че достъпът на Великобритания до пазара ще зависи от желанието ѝ да спазва правилата на ЕС.", "date": "2020.01.17", "title": "Джонсън призна, че Лондон може да не сключи търговска сделка с ЕС тази година"}
{"url": "https://www.dnevnik.bg/detski_dnevnik/2020/01/17/4015725_s_decata_v_pochivnite_dni_18_i_19_ianuari/", "text": "                         Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg и абонамент. Събота  - От 11 часа в кабинета си на ул. \"Славянска\" 28 д-р Мира Иванова организира  безплатна дентална работилничка , в която тя ще дава съвети за родители и деца как да поддържат правилно добра устна хигиена. А най-важното е, че чрез игри децата свикват със зъболекарския кабинет, като имат възможност да разгледат всичко в спокойна обстановка.  - Всички от 5 до 12 години са добре дошли в Столичната библиотека. Там от 11 часа ще рисуват заедно с художника Христо Кърджилов. Входът е свободен.  - Валдорфското училище в София \"Проф. Николай Райнов\" кани всички на открити врати в новата си сграда в кв. \"Гео Милев\" на ул. \"Александър фон Хумболт\" 7. Родители и учители ще представят принципите на валдорфската педагогика, посетителите ще могат да видят тетрадките на учениците, които ще им разкажат точно как протичат учебните дни и часове.  - Приказката \"Маша и трите мечки\" ще си припомнят децата в  книжарницата на ул. \"Любен Каравелов\" 22  от 11 часа. Ще изработят кукли на героите, за да може да си организират куклен театър вкъщи. - Певицата Боряна Йорданова ще бъде специален гост на съботното матине в бар \"Синтезис\" и заедно с майсторите-разказвачи ще пренесе гостите на  \"Джаз за деца\"  в една чудна Зимна приказка без край. Присъстващите да си носят магически пръчици и вълшебни шапки.  - Историята за Ромео и Жулиета, преплетена с класическа музика, и теми от любими филми ще представи в началото на февруари музикалната образователна програма на Софийската филхармония \"Фортисимо фамилия\". Спектакълът носи името  Love story  и е предназначен за тийнейджъри, като целта на програмата е да ги запознае с класически музикални и литературни произведения по близък до тях начин. Диригент ще бъде Максим Ешкенази.  - Може ли науката да е по-увлекателна и по-забавна от това, което си представяш? Ако се включиш в интерактивните работилници на Nutty Scientists Bulgaria, ще можеш да наблюдаваш като учен, да изследваш форми и материи като учен. В 16 ч. в Детска къща \"Момо\" деца от 7 до 11 години са поканени на открит урок, за да станат свидетели на откритията на професор Ван Щурсен. Подробности -  тук .  - От 10 часа започва \"Витоша зимен фест\" на хижа \"Алеко\" по повод Световния ден на снега. Лифтът от \"Симеоново\" до хижа \"Алеко\" за деца ще струва 1 лев.       - Двудневна фотографска работилница за деца от 9 до 15 години организира Михаела Иванова в уютната обстановка на галерия Little Bird Place в центъра. Там децата ще се запознаят с историята на фотографията, ще научат основните правила на композицията, колко е важна светлината за една снимка и как да разказват истории чрез снимките си, за да бъдат интересни и вълнуващи. Децата ще се забавляват с практически задачи в малка група от 8-10 деца. Вижте повече  тук .  - Издателство \"Софтпрес\" и Първа детска академия за добри обноски канят деца и родители на открит урок с експерта по добри обноски Невена Басарова. Тя ще проведе кратък урок за основните правила на запознаване и представяне, за това колко лесно и приятно е да се спазват правилата и ще представи първата си книга \"Детска академия за добри обноски\".  Събитието  ще е от 11 часа в Greenwich Book Center на бул. \"Витоша\" 37.  - Магазин ИКЕА и детския научен център \"Музейко\" организират детска работилница \"Грижа за природата\". Входът е свободен, вижте подробности  тук .  - Програма за деца и родители е измислил \"Бороспорт\" по повод Деня на снега – уроци, състезания, открити лекции, презентации и съвети за безопасно практикуване на зимни спортове.  - Деца от 1 до 6 клас са поканени от SoftUni Kids на безплатен демонстративен урок по програмиране, уеб дизайн и графичен дизайн във \"Веселата Къща\". Подробности можете да видите  тук . - Вход свободен обявяват Планетариумът, Регионалният исторически музей и художествената галерия.  - Чества се Денят на снега с много игри за малки и големи, подаръци и топли напитки. Неделя Еклерите са евъргрийн в кулинарията и всички ги обичат, затова и деца над 4 години са поканени на кулинарна работилница в  детски център \"Къщата на Мая\" .  - Работилници, демонстрации и ателиета очакват най-малките посетители на детския научен център \"Музейко\". Вижте пълната програма  тук .  - В зала за събития \"В парка\" (малкото НДК) ще се проведе  дарителска кампания  в помощ на опустошената от пожарите Австралия. През целия ден ще могат да се купят дрехи и обувки, ръчно изработени предмети и бижута. Ще има и работилница за танци, дискусия за нулев отпадък ,рисуване с къна, уъркшоп по веган сладкиши, работилница за рисуване по текстил, работилница за изработка на восъчни кърпи. Музикални класове са развиващи занимания в малки групи за родители и деца на възраст от прохождане до 3 години е подготвила Миглена Христова в  \"Къщата на Мая\"  от 10.30 часа. Използват се дрънкалки и дървени кубчета, като се редуват песни, танци, музикални игри, ритмологични занимания, слушане на музика.      - В театър \"София\" за 100-тен път публиката ще мечтае заедно с Питър Пан. По повод юбилея ще има и торта. Вижте повече  тук .  - От 13 ч. децата от 5 до 14 г. са поканени да научат повече за развиващата обучителна система \"Ментална Аритметика\". Събитието е с предварително записване на телефон 02/ 405 30 75 и е безплатно за записаните деца, подробности -  тук .  - Всички малки любители на снега и анимацията над 7 години са добре дошли на \"Анимационна снежна вихрушка\", за да си направят изкуствен сняг, да научат как се създава анимацията, да напишат заедно история, която да превърнат в анимация. Подробности -  тук .  - \"Приказка от прежда\" ще разкаже историята на една любопитна принцеса, която се озовава на тавана в двореца. Докато родителите й си подремват, тя намира едни отдавна забравени и уж добре скрити вълшебни хапчета. Благодарение на намесата на дворцовия страж, приказката завършва с щастлив край. Началото е в 17 часа в  детски клуб и арт център Artmade Kids .  - Двудневна фотографска работилница за деца от 9 до 15 години организира Михаела Иванова в уютната обстановка на галерия Little Bird Place в центъра. Там децата ще се запознаят с историята на фотографията, ще научат основните правила на композицията, колко е важна светлината за една снимка и как да разказват истории чрез снимките си, за да бъдат интересни и вълнуващи. Децата ще се забавляват с практически задачи в малка група от 8-10 деца. Вижте повече  тук .  - Деца от 1 до 6 клас са поканени от SoftUni Kids на безплатен демонстративен урок по програмиране, уеб дизайн и графичен дизайн във \"Веселата Къща\". Подробности можете да видите  тук .", "date": "2020.01.17", "title": "С децата в почивните дни (18 и 19 януари)"}
{"url": "https://www.dnevnik.bg/evropa/2020/01/17/4017520_naselenieto_na_germaniia_se_uvelichi_do_nov_rekord/", "text": "Населението на Германия се е увеличило до рекордните 83.2 милиона души миналата година благодарение на миграцията, макар че растежът е най-бавният от 2012 година. Това съобщи днес статистическата служба на страната, цитирана от ДПА.  Германия е сред страните в света с най-силно застаряване на населението, а смъртните случаи превишават ражданията от 1972 година. Застаряващото население е предизвикателство за държавната пенсионна система и за компаниите, търсещи квалифицирани служители.  Броят на хората, живеещи в Германия, е нараснал с около 200 000 на годишна основа, сочат първоначални оценки на статистическата служба.  Нетната миграция за миналата година се оценява на 300-350 000 души след близо 400 000 предходната година. Показателят се понижава за четвърта поредна година, допълва статистическото ведомство.  Над един милион души, бягащи от войната и бедността в Близкия изток, Африка и други региони, пристигнаха в Германия, откакто канцлерът Ангела Меркел отвори границите за тях през 2015 година. Голяма част бяха привлечени от силната икономика, сравнително либералната система за предоставяне на убежище и щедрата социална система. /БТА", "date": "2020.01.17", "title": "Населението на Германия се увеличи до нов рекорд"}
{"url": "https://www.dnevnik.bg/bulgaria/2020/01/17/4017523_stomana_ospori_dva_ot_osnovnite_argumenti_na/", "text": "Стомана индъстри\" е консумирала през миналата година малко под 0.8 млн. кубика вода, а не 7 милиона, както твърди прокуратурата в обвинението срещу бившия екоминистър Нено Димов, съобщиха днес от дружеството. Допълва се, че това е 3% от консумацията на Перник. Посочените над 7 милиона кубика, отпуснати на промишлените предприятия \"Стомана\" и \"ТЕЦ-Перник\", бяха един от мотивите на прокуратурата, приети от съда, който  остави Нено Димов в ареста вчера . От \"Стомана\" опровергават и друг аргумент на прокурора, с който той опита да докаже безстопанственост от страна на Димов - че дружеството плаща водата на цена 13 стотинки за кубик, при положение че за гражданите цената е почти два лева. Водата за питейни и промишлени нужди се плаща по цена, определена от Комисията за енергийно и водно регулиране и Министерския съвет. За миналата година тя е 1.986 лева без ДДС за кубик. Посочената от прокурора сума била за водата с непитейни качества от \"Студена\", уточняват от \"Стомана\" в писмото до медиите. Министърът на околната среда Нено Димов  е в ареста от 9 януари , като първоначално беше задържан с полицейска заповед, след като беше изведен от МОСВ пред камерите на телевизиите. На другия ден прокуратурата му повдигна  обвинение за умишлена безстопанственос т и поиска от съда да му наложи арест като постоянна мярка. От ареста той подаде  оставка  като министър, а издигналата го политическа сила - ВМРО, определи действията на прокуратурата като политическо убийство. Вчера Апелативният специализиран съд реши Нено Димов да остане за постоянно в ареста заради тежестта на обвинението и тежката обществена ситуация, до която е довело неговото поведение. Перник е на воден режим от 18 ноември. От 20 декември той беше затегнат допълнително, като сега вода има 8 часа на денонощие.", "date": "2020.01.17", "title": "\"Стомана\" оспори два от основните аргументи на прокуратурата срещу Нено Димов"}
{"url": "https://www.dnevnik.bg/kultura/2020/01/17/4012876_otkus_ot_alkoholen_delir_literaturni_reportaji_za/", "text": "                         Книгата \"Алкохолен делир: литературни репортажи за Русия от XXI век\" от полския репортер и журналист Яцек Хуго-Бадер е новата книга на издателство \"Парадокс\". От днес можете да я намерите на щанд Б10, полуетаж \"Запад\", НДК, по време на 47. Софийски международен панаир на книгата, както и на сайта на издателството. Съветския съюз го разпаднаха през декември 1991 г. и значи формално не съществува. Но съществуват последиците от него. Измерени в цифри и статистики, те са страшни. Днес в Русия, само по официални данни, са регистрирани: алкохолици – над 4 580 000; наркомани –8 870 000; психично болни – 978 000; ХИВ-позитивни – 2 380 000. Руската федерация заема първо място в света по: брой на умишлените убийства и самоубийства; честота на пътнотранспортните произшествия; обема на търговията с хорa и още много подобни категории. Тези данни – достъпни в много медии – не са собствено откритие на големия полски журналист Яцек Хуго-Бадер. Но в неговите репортажи, писани почти цяло десетилетие, абстрактните цифри получават лице и глас. Оживяват в разказите на героите – конкретни хора, с конкретни съдби, както из мегаполисите, така и из необятната, почти недостъпна азиатска шир. Яцек Александър Хуго-Бадер е полски репортер и журналист. От 1990 г. работи в известния ежедневник \"Газета Виборча\". Прекосява с колело Централна Азия, пустинята Гоби и Китай и плава с байдарка през езерото Байкал. Пътува на стоп от Магадан до Якутск. През зимата на 2007 г. предприема самостоятелно пътуване от Москва до Владивосток (с УАЗ-469, разбира се), което е и основа на първата му книга \"Алкохолен делир: литературни репортажи за Русия от XXI век.\" Произведенията му се открояват със своя едновременно обективен характер и лична, чисто човешка реакция от челния сблъсък със съвременната действителност в описаните от него региони. Хуго-Бадер е двукратен лауреат на полската награда за най-добър журналист Grand Press. Водеща тема в повечето му произведения е Русия. Превод от полски Диляна Денчева Художник Петя Давидкова С предница срещу вятъра Само се молех да не се прецака през нощта в тайгата и да не срещна бандити. За първата от тези беди бях подготвен, за втората – не. Май бях единственият откачен, който пътуваше през този страшен океан от суша без оръжие, при това сам. Любимият спорт на местните е стрелбата. Карат си нормално от дясната страна на пътя, само дето воланът им също е отдясно, защото колите са внос от Япония. Държат го с лявата ръка, така че много лесно могат да изкарат дясната през прозореца и в движение да пуцат с това, с което са въоръжени, по информационните табели, пътните знаци и рекламите. В Източен Сибир не видях нито един пътен знак, който да не е надупчен като гевгир. Малки и големи калибри, отделни изстрели, серии, а понякога огромни дупки от картечен огън. На всеки двайсетина километра останки от изгорял автомобил. Вероятно са се развалили през зимата, при това нощем, а отчаяните им собственици са ги подпалвали, за да се стоплят. Малък е шансът да оцелееш благодарение на това. Нощ Смотаняци. Преди да тръгнат е трябвало да се информират как се оцелява в зимна нощ в тайгата. Винаги обръщам предницата на колата срещу вятъра. За всеки случай. Ако духа от друга посока може да нагнетява отровните изгорели газове в купето. Оставям колата на ниски обороти, за да топли. Няма да ми свърши горивото, защото колата гори около литър на час, а аз имам най-малко половин резервоар. Това е най-добрият принцип на пътуване зиме из Сибир. Да зареждаш толкова често, че винаги да имаш поне половин резервоар. Преди сън обаче винаги изключвам двигателя. Твърде рисковано е. Вятърът ще си промени посоката през нощта и няма да се събудя повече. Затова пък си включвам будилника на телефона. На всеки два часа скачам и припалвам колата да поработи десет-петнайсет минути. Даже не за да се затопли купето, а колкото да загреят двигателят и масленият резервоар. И да се зареди акумулаторът. При минус трийсет градуса няма шанс без тези маневри колата да запали на сутринта, защото автомобилното масло става гъсто като пластилин. Веднъж доливах в двигателя при такава температура, както и междувременно спирачна и хидравлична течност. Всичките бяха толкова гъсти, че не искаха да излязат от бутилката. Да си представим обаче, че ми е паднала батерията и не съм се събудил чак до сутринта. Трябва да се запали огън. Разбира се, никой разумен човек не пътува през Сибир без брадва. Насичаш дърва и ги подреждаш на пирамидка, но няма да я подпалиш дори с бензин, защото е страшен студ, вятър и всичко е оваляно в сняг. Носех със себе си метална туба с готова смес от бензин и моторно масло в съотношение едно към едно. От нея даже мокро дърво ще се разпали. Да си представим обаче, че съм закъсал в задбайкалските степи, а не в тайгата. Няма дърва за огрев. Но аз си имам. От Европа карам за Сибир кашон с дърва. Естест-вено, не за да си топля ръцете. Трябва огънят да се гребне с лопатата (важна е точно толкова, колкото и брадвата) и да се пъхне под автомобила, да се загрее двигателят, а най-вече масленият резервоар. Със същия успех мога да постигна това с бензинова горелка. Тя е много просто устройство, подобно на малка огнехвъргачка, което купих в железарията за шестстотин рубли (шейсет злоти). Да си представим обаче, че студът е страховит, а аз съм спал толкова дълго, че акумулаторът ми е паднал до нулата. Имам втори. В купето е, където е значително по-топло. Даже не се налага да го пренасям, защото е свързан с първия с кабели. Достатъчно е да се щракне превключвателят. Да си представим обаче, че се е развалил двигателят, който ме топли. Трябва да се оцелее поне до сутринта. В интерес на истината сибиряците казват, че у тях дори враг не се оставя сам в тайгата, но това не засяга пътната обстановка и нощта. Тогава движението силно намалява, макар че не замира, но няма сила, която да принуди руския шофьор да спре след залез слънце. Страх ги е от бандити. Най-доброто решение е на \"Вебасто\", самостоятелно отопление, захранвано от малък двигател с вътрешно горене, който отоплява независимо от работата на автомобила. Струва хиляда евро, та се въздържах, но пък имам малко туристическо котлонче, което паля в купето, а преди сън гася, за да пестя газта. През нощта ме топлят една-две свещи, които слагам на пода. Най-ниската температура, при която съм нощувал в колата, призори спадна до минус трийсет и шест градуса, а в купето беше едва минус петнайсет. Разбира се, имам страхотен пухен спален чувал и пухенка и винаги запаси от храна и напитки за няколко дни.", "date": "2020.01.17", "title": "Откъс от \"Алкохолен делир. Литературни репортажи за Русия от XXI век\" на Яцек Хуго-Бадер"}
{"url": "https://www.dnevnik.bg/v_pamet/2020/01/17/4017529_pochina_edin_ot_pionerite_na_bulgarskiia_alpinizum/", "text": "Големият алпинист проф. Димитър Бърдарев е починал, съобщава българската федерация. Бърдарев е един от пионерите на българския алпинизъм. Участвал е в първата българска експедиция на осемхилядник - Лхотце, през 1981 г., а след това и в тази на Еверест през 1984, където достига до 7800 м. С алпинизъм започва да се занимава от 1966 г., като минава през школите на ЦСКА и ВИФ. Дълги години е един от най-добрите състезатели по ски-рали в България, победител през 1976 г. в реномираното международно ски-рали в Леко, Италия, посочват от българската федерация. Бърдарев осъществява изкачвания на редица трудни маршрути в Алпите, Кавказ, Памир. Бил е осем пъти на Елбрус, преминал е трудния траверс на веригата Шхелда. Изкачил е седемхилядниците Комунизъм, Ленин и Ношак. Отличен е със званията \"Заслужил майстор на спорта\", \"Заслужил треньор по алпинизъм\", носител е на ордените \"Георги Димитров\" и \"Народен орден на труда\".", "date": "2020.01.17", "title": "Почина един от пионерите на българския алпинизъм Димитър Бърдарев"}
{"url": "https://www.dnevnik.bg/evropa/2020/01/17/4017530_na_31_ianuari_britanskoto_zname_shte_bude_postaveno_v/", "text": "На 31 януари, в последните часове от продължилото 47 години членство на Великобритания в ЕС, британското знаме ще бъде свалено от пилоните пред Европейския парламент и ще бъде поставено в Музея на европейската история. Това съобщават различни медии, като се позовават на решение, прието при закрити врати вчера в Страсбург от ръководството на ЕП, предаде БТА. Предвижда се европарламентът да организира прощална среща със 72-мата британски евродепутати, които напускат институцията. От февруари броят на евродепутатите намалява - от 751 досега на 705 занапред.  За евродепутати от държави, които предстои да се присъединят към ЕС, ще бъдат запазени 46 места от освободените от британците мандати. Останалите 27 места ще бъдат разпределени между 14 държави.  Броят на евродепутатите няма да бъде намален за нито една страна, а при преразпределението на 27-те мандата някои държави ще получат между едно и пет допълнителни места заради промени в броя на тяхното население. Преразпределението не засяга България и тя ще запази броя от 17 евродепутати. На 29 януари се предвижда ЕП да одобри споразумението за оттеглянето на Великобритания от ЕС. Гласуването е насрочено за 18.00 ч. местно време (19.00 ч. българско). Споразумението предвижда Великобритания да не бъде повече част от ЕС от 1 февруари.", "date": "2020.01.17", "title": "На 31 януари британското знаме ще бъде поставено в Музея на европейската история"}
{"url": "https://www.dnevnik.bg/sviat/2020/01/17/4017526_iranskiiat_vurhoven_vodach_nareche_trump_kloun_v/", "text": "Съединените щати са \"арогантна сила\", а президентът им Доналд Тръмп е \"клоун\", който само се преструва, че подкрепя иранския народ. \"Божията помощ\" обаче е позволила на Иран да я зашлеви и навреди на имиджа ѝ, а Революционната гвардия, свалила пътнически самолет миналата седмица, само е защитавала интересите на страната, каза върховният водач на ислямската република аятолах Али Хаменей. Думите му са от традиционната проповед след петъчната молитва в Техеран, която обаче обикновено водят други духовници. Самият Хаменей рядко прави това - за последно изнесе петъчна проповед през февруари 2012 г., малко след Арабската пролет, когато нарече Израел \"раков тумор\" и обеща Иран да подкрепи всеки, който се бори срещу еврейската държава. Направи го и през 2009 г. по време на опозиционните протести в Ислямската република. През трийсетте си години на власт Хаменей прави подобни жестове само във времена на криза. Сега обстоятелствата са необичайни - преди точно две седмици Съединените щати убиха  втория най-влиятелен иранец Касем Солеймани , отговарящ за външните операции на ислямската република. Последва изостряне на напрежението между Вашингтон и Техеран, а Революционната гвардия  изстреля ракети по бази в Ирак с американско присъствие , но  порази и украински пътнически самолет  със 176 души на борда и отприщи недоволство в страната. В \"Туитър\" Тръмп изпрати няколко послания - на фарси и английски - в знак на солидарност с протестиращите. \"Хуманитарна организация\" \"Тези две седмици бяха изключителни и съдбовни. Горчиви и сладки събития. Научихме уроци, иранците преминаха през много неща,\" каза Хаменей в обръщението, предавано от Press TV и замислено да обедини иранците. Мястото за молитвата бе изпълнено с \"политически послания\" - \"американски знамена бяха поставени на пода на входовете, за да могат поклонниците да стъпват по тях\", а \"войници в униформи раздаваха плакати на генерал Солеймани и червени ленти с надпис \"Бог е велик\" на арабски\", пише \"Ню Йорк таймс\".      При последната си проповед Хаменей предупреди САЩ да не предприемат удари срещу Иран заради ядрената му програма, защото те ще пострадат десет пъти по-сериозно. Той заяви и че иранските удари срещу американски обекти са навредили на имиджа на САЩ като суперсила и дори само фактът, че Техеран може да нанесе такъв удар, е признак за Божията намеса. Часове преди проповедта му Съединените щати обявиха, че при иранските удари миналата сряда всъщност са ранени 11 американски войници. Аятолах Хаменей заяви, че убивайки иранския генерал и \"мъченик\" Касем Солеймани, САЩ са убили най-ефективния командир в борбата срещу терористичната организация \"Ислямска държава\". За самата Революционна гвардия, чието поделение \"Ал Кудс\"  доскоро оглавяваше  Солеймани (и която свали самолета), той каза, че на нея трябва да се гледа като на \"хуманитарна организация\".", "date": "2020.01.17", "title": "Иранският върховен водач нарече Тръмп \"клоун\" в първата си петъчна проповед от 8 години"}
{"url": "https://www.dnevnik.bg/video/btv/2020/01/17/4017446_manolova_dokato_se_naznachavat_kalinki_shte_produljim/", "text": "Определено е притеснителна кадровата политика на премиера Бойко Борисов\", коментира пред Би Ти Ви председателят на гражданската платформа \"Изправи се.БГ\" и бивш омбудсман Мая Манолова. \"Докато назначават \"калинки\", които не знаят за какво става дума, които не могат да управляват процесите, които не искат да носят отговорност, които при първия проблем се опитват да хвърлят \"горещия картоф\" в някое друго ведомство, дотогава ние ще сме в кризи. Тези кризи доведоха дотам, че цели жизнени системи на обществото и на държавата отказват да работят\", коментира още тя. Изказването на Манолова за кадровата политика на премиера може да гледате след 11-ата минута във видеото, а какво каза тя за решението на правителството да създаде  нова компания, която да обедини в себе си всички ВиК дружества с държавно участие , гледайте в началото на видеото или четете  тук. ", "date": "2020.01.17", "title": ""}
{"url": "https://www.dnevnik.bg/sport/2020/01/17/4017549_ljubomir_ganev_izborut_na_selekcioner_ne_e_konkurs_za/", "text": "Изборът на селекционер на мъжкия национален отбор по волейбол не е конкурс за красота. Това заяви Любомир Ганев, който временно е начело на българската федерация. Пред Би Ти Ви той изрази задоволство от показания дух на българския отбор по време на олимпийската квалификация в Берлин.", "date": "2020.01.17", "title": ""}
{"url": "https://www.dnevnik.bg/photos/2020/01/17/4017450_snimka_na_denia_da_preskochish_ogun_zaradi_konia_si/", "text": "Ездачи прескачат с коне огън по време на ежегодното честване на Луминариас - празник посветен на Свети Антоний, в Сан Бартоломе де Пинарес, Испания. Фестивалът, за който се твърди, че е от векове, води началото си от ритуално пречистване за здравето на конете в селото.", "date": "2020.01.17", "title": "Снимка на деня: Да прескочиш огън заради коня си"}
{"url": "https://www.dnevnik.bg/biznes/2020/01/17/4017560_durjavata_ne_e_polichavala_divident_ot_bmf_ot/", "text": "Държавата не е получавала дивидент от Параходство \"Български морски флот\" от приватизирането му през 2008 година досега, каза днес министърът на транспорта Росен Желязков от парламентарната трибуна. В отговор на въпрос на депутата от левицата Румен Гечев той уточни, че на всички общи събрания на дружеството са предлагали разпределение на печалбата, но то не е приемано. \"Държавата притежава 30% от БМФ, а решенията на общото събрание се взимат с мнозинство\", уточни Желязков. Той допълни, че политиката на компанията е да реинвестира печалбата. Росен Желязков посочи, че държавата е имала представител в управителния съвет на БМФ между 2008 и 2016 година, но оттогава няма такъв. \"Чакам свикване на Общото събрание, за да поставя този въпрос\", допълни министърът. Според Желязков дружеството се управлява ефективно. Като доказателство той посочи, че към 16 януари БМВ има 37 кораба, като средната им възраст е 9 години. През миналата година били купени 6 нови плавателни съда за 170 млн. лева. Параходство \"Български морски флот\" беше приватизирано през 2008 г., като 70% от БМФ станаха собственост на \"Кей Джи маритайм шипинг\" на \"Адванс пропъртис\" - холдинга, обединяващ голяма част от бизнеса на братята Кирил и Георги Домусчиеви, за 440.1 млн. лв. В началото на ноември от  Агенцията за приватизация съобщиха,  че приватизиралото БМФ дружество трябва да плати 52 млн. лв. неустойка по договора. Причината е неизпълнение на изискванията за тонаж и плавателен състав, посочени в него.", "date": "2020.01.17", "title": "Държавата не е получавала дивидент от БМФ от приватизирането му досега"}
{"url": "https://www.dnevnik.bg/politika/2020/01/17/4017563_sled_otkaz_na_ataka_za_sreshta_s_bsp_votut_na/", "text": "Четвъртият вот на недоверие към кабинета \"Борисов 3\" заради провала в управлението на околната среда и водите изглежда обречен на неуспех, след като днес депутатите от изключената от \"Обединени патриоти\" партия \"Атака\" отказаха среща с инициатора БСП. Мотиви за вота са водната криза в Перник и мръсният въздух в много градове. Засега вотът на недоверие, който ще бъде внесен в понеделник, ще бъде подкрепен само от БСП и ДПС, които имат общо 104 народни представители. За да е успешен, са нужни 121 гласа. Пред радио \"Фокус\" Явор Нотев от \"Атака\" каза, че депутатите ще вземат окончателно решение как да гласуват по вота, след като направят обективен политически анализ на случващото се в страната. Депутатите от \"Воля\" все още не са решили как ще гласуват, но дават заявки, че по-скоро няма да подкрепят вота. Те изразиха съмнение, че БСП въобще ще внесе вота, тъй като понякога партията действала с управляващите. Ако такъв бъде внесен, депутатите на Веселин Марешки ще се запознаят подробно с мотивите и ще решат как да гласуват. Очаква се вотът на недоверие към правителството да бъде внесен в понеделник, а дебатите да се проведат до края на следващата седмица.", "date": "2020.01.17", "title": "След отказ на \"Атака\" за среща с БСП вотът на недоверие към правителството изглежда обречен"}
{"url": "https://www.dnevnik.bg/bulgaria/2020/01/17/4017580_denica_sacheva_prognozira_oshte_problemi_sus_zakona_za/", "text": "Министърът на труда и социалната политика Деница Сачева прогнозира, че Законът за личната помощ ще има и други проблеми, които тепърва ще се виждат. Затова шест месеца след влизането в сила на текстовете - през март, щяла да възложи частична оценка на неговото въздействие. Във вторник омбудсманът Диана Ковачева изпрати препоръка до социалния министър Деница Сачева да бъдат предприети спешни мерки за защита на правата на хората с увреждания и на гражданите над 65 години, които от тази година с влизането в сила на новия закон останаха без лични асистенти. Днес Сачева  отново прехвърли на БСП отговорността  за проблемите, които Законът за личната помощ създава. \"Законът е инспириран от Мая Манолова и внесен от Корнелия Нинова - те носят отговорност за проблемите, които той създава\", каза Сачева пред журналисти в Народното събрание, цитирана от агенция \"Фокус\".  \"Всички закони, които се приемат бързо, на крак, които не зачитат експертните становища, няма как да дават добър позитивен обществен ефект. В случая този закон е приет под натиск. Той не е минал по нормалния ред, да има обсъждане с всички институции. Той влиза директно в Народното събрание, приема се под натиск, всички ръкопляскат и 6 месеца по-късно започваме да решаваме проблемите, които възникват от него\", каза още тя. По време на парламентарния контрол Сачева обяви, че от 1 март ще влезе в сила национална програма за осигуряване на  грижи в домашна среда . Програмата е разработена спешно заради нуждата да бъде осигурена асистентска подкрепа на около 12 000 души. През септември миналата година, когато новият закон влезе в сила, имаше постановление, което гарантира възможността тези хора да получават помощ до 31 декември. \"Още с встъпването ми на поста бях информирана за възможните проблеми. Съответно поискахме информация от общините, за да разберем какъв е обхватът на хората, които биха останали извън Закона за личната помощ. В момента сме разработили национална програма, с която да можем да направим така, че тази помощ да им бъде осигурена в следващите месеци. За съжаление това ще се случи най-рано от 1 март поради технологичните срокове, които са необходими, за да се приеме тази програма\", каза Сачева.", "date": "2020.01.17", "title": "Деница Сачева прогнозира още проблеми със Закона за личната помощ"}
{"url": "https://www.dnevnik.bg/politika/2020/01/17/4017568_upravliavashtite_propusnaha_sreshtata_pri_prezidenta/", "text": "Управляващите бойкотираха срещата при президента Румен Радев за промени в изборните правила. Днес на \"Дондуков\" 2 отидоха само представители на БСП, ДПС, главна дирекция \"Гражданска регистрация и административно обслужване\" (ГРАО) и Държавна агенция \"Електронно управление\". \"Управляващите претендират за диалог между институциите, но на практика избягаха от него и то по един жизненоважен за цялото ни общество въпрос – усъвършенстване на изборното законодателство и на условията, които водят до честни, прозрачни и справедливи избори. Силно се надявам вчерашното \"пожарно\" заседание в Народното събрание да не е стимулирано единствено от мотива да се изпревари срещата при президента и очаквам да доведе до реални резултати\", отбеляза Румен Радев. В четвъртък всички партии в парламента обявиха, че ще участват в работна група, в която в продължение на три месеца ще обсъждат промени в Изборния кодекс. Днес ГЕРБ обяви, че мястото за дискусиите е в парламента, а не при президента, от \"Обединените патриоти\" казаха, че няма да му помагат да си прави самореклама, а \"Воля\" го покани да участва в работната група. За пореден път президентът Румен Радев се обяви за въвеждане на машинно гласуване, за което средства трябва да бъдат отделени още сега. Представителите на БСП и ДПС го подкрепиха. \"Огромният брой недействителни бюлетини и нередностите, констатирани в последните два избора миналата година, затвърждават необходимостта от въвеждането на машинно гласуване\", обяви зам.-председателят на парламентарната група на \"БСП за България\" Крум Зарков. Президентът открои актуализацията на избирателните списъци като друга важна тема. Според него това е необходима стъпка в правомощията на Министерския съвет, но ще изисква огромна по обем дейност. По-късно от пресцентъра на ГЕРБ обявиха, че премиерът и партиен лидер Бойко Борисов не е получил покана от държавния глава за участие в срещата. От там уточниха, че Борисов винаги е демонстрирал готовността си за диалог по всички обществени теми, както във вътрешен, така и в международен план, съобщи БТА.", "date": "2020.01.17", "title": "Управляващите пропуснаха срещата при президента за изборните правила"}
{"url": "https://www.dnevnik.bg/evropa/zemedelie/2020/01/17/4017615_obsujdat_se_po-visoki_subsidii_za_drebnite_jivotnovudi/", "text": "Да бъде въведена по-висока ставка на субсидиите за по-малките животновъди още от тази година. Това предвижда проект за промени в наредба за директните плащания на земеделците, които са на обществено обсъждане до средата на февруари. Става въпрос за средства по схеми за т.нар. обвързано подпомагане, които осигуряват допълнително финансиране за стопанствата, отглеждащи крави, биволи, овце и кози. През настоящата година най-малките от тях ще получат добавка от 25% върху основната субсидия, сочат плановете. Според публикуваните текстове новото правило ще важи за първите 50 допустими за подпомагане крави и биволи от млечното и месодайно направление. При овцете и козите по-високата субсидия ще се получава за първите заявени 200 животни. \"Промените в схемите, които страната ни прилага, бяха представени пред браншовите организации и подробно дискутирани през юли 2019 г., като съответните политически решения бяха взети с широката подкрепа на асоциациите в сектор \"Земеделие\", е посочено в официалните мотиви към проекта. В тях се казва още, че те са били съгласувани и с ЕК. В момента по-висока субсидия за малките фермери има при растениевъдството. Още в началото на програмния период беше въведено т.нар. преразпределително плащане, което осигурява по-висока ставка за първите заявени 300 дка земя за подпомагане. Кампанията по кандидатстване за директни субсидии започва на 1 март и ще продължи до края на май. През тази година за първи път ще се въведе електронно подаване на документи. По план през 2020 г. фонд \"Земеделие\" трябва да разпредели над 1.6 млрд. лв. директни субсидии на фермерите по линия на Общата селскостопанска политика на ЕС и национални плащания към тях. Заедно със сумите, които са заложени по програмата за селските райони, схеми за нисколихвени кредити, специализирани програми и др., общото изплатено подпомагане от фонда през настоящата година трябва да достигне около 3 млрд. лв.", "date": "2020.01.17", "title": "Обсъждат се по-високи субсидии за дребните животновъди"}
{"url": "https://www.dnevnik.bg/bulgaria/2020/01/17/4017542_fotogaleriia_s_kufar_ili_torbichka_-_kolajite_s/", "text": "В социалната мрежа \"Фейсбук\" започнаха да се разпространяват колажи с вицепремиера, военен министър и лидер на ВМРО Красимир Каракачанов с найлонова торбичка от верига супермаркети. Авторите черпят вдъхновение от кадър от посещението на Каракачанов в САЩ заедно с премиера Бойко Борисов. На слизане от самолета вицепремиерът носеше голяма пътна чанта в ръка, която авторите на сатиричните изображения \"трансформираха\" в пазарска торба.", "date": "2020.01.17", "title": "Фотогалерия: С куфар или торбичка - колажите с вицепремиера Каракачанов"}
{"url": "https://www.dnevnik.bg/bulgaria/2020/01/17/4017623_prezidentut_otnovo_nastoia_za_mashinno_glasuvane/", "text": "Президентът Румен Радев отново настоя за машинно гласуване и призова процедурата да започне още сега. \"Ако наистина ще вървим, както е предвидено в закона, към машинно гласуване, процедурата трябва да започне сега, за да се спазят законовите срокове и проведат процедурите за обществените поръчки\", подчерта държавният глава, но напомни, че в държавния бюджет за тази година няма заложени пари за това. Радев заговори отново и за въвеждането на дистанционно електронно гласуване, електронна идентификация на българските граждани и за нуждата от актуализация на избирателните списъци. В президентството в петък се състоя  среща  за промени в изборните правила.  Тя обаче протече без присъствието на представители на управляващите. В четвъртък всички партии в парламента обявиха, че ще участват в работна група, в която в продължение на три месеца ще обсъждат  промени в Изборния кодекс . В петък ГЕРБ обяви, че мястото за дискусиите е в парламента, а не при президента, от \"Обединените патриоти\" казаха, че няма да му помагат да си прави самореклама, а \"Воля\" го покани да участва в работната група.", "date": "2020.01.17", "title": ""}
{"url": "https://www.dnevnik.bg/bulgaria/2020/01/17/4017634_uchiteli_i_it_specialisti_shte_sa_sred_nai-tursenite/", "text": "Учителите и специалистите по информационни технологии ще са сред най-търсените кадри с висше образование през следващата година. Това показват резултатите от проучване на потребностите от работна сила, което Агенцията по заетостта организира съвместно с комисиите по заетост към областните съвети за развитие в 28-те области в страната. Изследването, проведено през есента на 2019 г., е национално представително и е направено чрез анкети сред 396 000 активни предприятия в страната, информира пресцентърът на агенцията. Според данните през следващите 12 месеца българският бизнес ще се нуждае от 90 500 специалисти с правоспособност или висше образование. Сред тях са медицински сестри, лекари, шофьори, машинни и строителни инженери и др. В различните сектори на икономиката ще са необходими и 64 400 работници без специалност. Най-много от тях ще се търсят в секторите с по-ниска производителност като растениевъдство, строителство и хранително-вкусова промишленост. Запазва се съотношението 8 от 10 работодатели да осигуряват заетост на постоянен трудов договор и пълен работен ден, както и при пролетното проучване. Анализът на данните показва, че през следващите 12 месеца българската икономика ще се нуждае от близо 321 000 работници и специалисти. Според изискванията на работодателите половината от тях - 166 000, трябва да имат квалификация. В сравнение с пролетното проучване се отчита лек спад в търсенето с около 6 хиляди позиции, което по-скоро се дължи на сезонността в търсенето и предлагането на труд. Тази констатация се потвърждава и от структурата на най-търсените работници и специалисти. Лидерите от проучването в този сегмент през февруари – март 2019 г. – работници в хранително-вкусовата промишленост, са изместени на 14-о място. Есенното проучване сочи, че работодателите ще наемат най-много строители, заварчици, работници в растениевъдството и др. Аналогично на предходните вече 3 проучвания, които Агенцията по заетостта проведе през 2018 г. и 2019 г., работодателите най-често очакват (84.1% от анкетираните) техните служители да притежават умения за самоконтрол и дисциплина и умения за работа под напрежение (64.7%). На трето място и този път работодателите поставят потребността от знания и умения за въвеждане на нови технологии в 51% от случаите. Общуване на роден език, инициативност и предприемачество, както и дигитална компетентност остават трите най-желани компетентности от работодателите с представителство от над 60%. Нагласите на бизнеса за наемането на нов персонал през следващите 6 месеца показват, че от 396 183 предприятия, обхванати в настоящото проучване, 76 463 (19.3%) възнамеряват да търсят нов персонал. В сравнение с пролетното проучване се отчита лек ръст (с 3450 ) на фирми, които ще търсят нов персонал. А с 1588 нараства броят на тези работодатели, които възнамеряват да съкращават персонал през следващите 6 месеца (от 11 882 при проучването февруари – март на 13 470 през август – септември 2019 г.) Затруднения при осигуряване на кадри срещат повече от 78% от работодателите в страната, като най-сериозни са трудностите при намиране на машинни оператори, продавачи, програмисти и строители. В средносрочен план, след 3 до 5 години, на българския бизнес ще са необходими повече от 20 хиляди информатици и малко повече от 17 хиляди учители и преподаватели. Секторът, който ще търси най-много специалисти с висше образование през следващите 3 до 5 години, остава \"Държавно управление, образование, хуманитарно здравеопазване\" с 38% от всички заявени потребности, или общо 34 081. В индустрията приблизително еднакво е търсенето на специалисти по информационни технологии и програмиране и инженери. Областите, в които работодателите заявяват най-много потребности от работна сила, са София-град с дял от 27% от всички заявени потребности, следват Пловдив – 9.3%, Варна – 7.7%, Бургас – 7.3%, Благоевград – 5.2%. Най-слабо е търсенето в област Видин – 0.8% от всички заявени потребности, както и в Силистра, Търговище и Разград – с 1.1%.", "date": "2020.01.17", "title": "Учители и ИТ специалисти ще са сред най-търсените висшисти"}
{"url": "https://www.dnevnik.bg/sport/2020/01/17/4017628_prihodite_na_bulgarskite_futbolni_klubove_sa_stignali/", "text": "Приходите на българските футболни клубове са стигнали 42 млн. евро за 2018 г., показва годишният доклад на УЕФА. Това е с 2 млн. евро повече спрямо предната година. Всички 712 елитни клубa във вътрешните първенства на Европа отчитат рекордните 21 млрд. евро, което е с 20% ръст. Традиционно в основата са петте големи първенства (Англия, Германия, Испания, Франция и Италия), които са отговорни за 75% от всички приходи. Едва 30 водещи клуба осигуряват 49% от пълната сума. България се нарежда на 30-ото място по размер на приходите. Основното перо са парите от спонсорските и търговски сделки (37%). Друг ключов източник на средства са парите от УЕФА (28%). От телевизионни права идват 7%, а от билети и сезонни карти - 5%. Президентът на УЕФА Александър Чеферин за поредна година отчита опасностите и предизвикателствата пред клубовете. Данните показват, че 64% от общите приходи отиват за заплати и че \"това е повече от всяка друга индустрия\". Общо 30 клуба са плащали по 100 млн. евро или повече за заплати годишно през 2018 г. В България заплатите през 2018 г. за заплати са платени 36 млн. евро (средно по 2.5 млн. евро на клуб), което е 84% от приходите и е увеличение с 13% спрямо предната година. Българските клубове отчитат обща загуба от 10 млн. евро, а задълженията им нарастват с 8% до 52 млн. евро.", "date": "2020.01.17", "title": "Приходите на българските футболни клубове са стигнали 42 млн. евро за 2018 г."}
{"url": "https://www.dnevnik.bg/bulgaria/2020/01/17/4017626_kmetut_na_pernik_poiska_oshte_edna_izmervatelna/", "text": "Община Перник е внесла днес в Министерството на околната среда и водите писмо, с което кметът Станислав Владимиров иска градът да получи още една автоматична измервателна станция, с която да се отчита състоянието на въздуха, съобщиха от пресцентъра на общината пред \"Дневник\". Искането идва, след като от началото на седмицата  бяха отчетени няколко пика  на съдържанието на серен диоксид във въздуха, който е по-опасен за хората от фините прахови частици. Тази сутрин бе обявено, че през нощта не са отчетени завишени стойности. В момента има една станция, която е разположена в центъра на града и за която от местното сдружение \"Дишай, Перник\" има критика, че не представя реални данни, тъй като мястото й е близо до парк, а не до индустриалната зона. Другата станция е ръчна, измерва предимно други показатели и нейните стойности се събират веднъж седмично. Затова от сдружението и преди в разговори с представители на общината и на екоминистерството са настоявали за още една автоматична станция, но досега им е било отказвано с аргумента, че е много скъпа. Тази станция до 2015 г. е била разположена на друго място - близо до кръстовище \"Шахтьор\", но там пък има по-голяма от останалата част на града концентрация на замърсяване, което също води до нереални оценки, обясни Ивайло Велинов от сдружението. Сега целта на кмета Станислав Владимиров, чийто мандат започна в условията на водна криза, е измервателните станции в града да станат общо три. Тецът в Перник, който отоплява по-голямата част от жителите - 20 хил. домакинства при 73 хил. жители, изгаря въглища, с което изхвърля във въздуха серен диоксид. Други големи горивни инсталации, които правят същото, в района няма. Директорът на ТЕЦ \"Република\" Любомир Спасов увери, че предприятието разполага с добра инсталация за очистване на сярата, като пред \"Дневник\" посочи, че очистването е около 97-98%. Според него по-голям замърсител са къщите, които не са топлофицирани и в които освен въглища се горят и текстил, пластмасови изделия и други \"алтернативни\" източници за отопление. Обясни, че станцията, разположена в центъра на града, е на място, обградено от къщи, и над нея при мъгла се получава по-голяма концентрация на серен диоксид, който е по-тежък от въздуха и пада надолу. В \"Дишай, Перник\" са съгласни с това обяснение, но настояват въздухът да се мери и близо до индустриалната зона.", "date": "2020.01.17", "title": "Кметът на Перник поиска още една измервателна станция за въздуха в града"}
{"url": "https://www.dnevnik.bg/evropa/2020/01/17/4017640_konstitucionniiat_sud_othvurli_iskane_na_salvini_za/", "text": "Италианският Конституционен съд отхвърли вчера искане на крайнодясната партия \"Лига\" да бъде произведен референдум за въвеждане на чисто мажоритарна система на гласуване, предизвиквайки гнева на лидера на \"Лигата\" Матео Салвини и облекчение сред правителствените редици, предаде \"Ройтерс\". \"Това е позор, това е старата система, която се защитава. Съжаляваме, че на народа не се позволява да се произнесе: това е връщане към предисторията на най-лошите времена на италианската политика\", написа Салвини в \"Туитър\". Опозиционната \"Лига\" е най-популярната партия в Италия и то с голяма преднина според социологическите проучвания. Подкрепата за нея е концентрирана в значителна степен в северните региони. При чисто мажоритарна система, каквато иска партията, шансовете на оглавявания от нея десноцентристки блок да получи голямо мнозинство на следващите избори се увеличават, което поставя под натиск изпитващото проблеми правителство на Движение \"Пет звезди\" и Демократическата партия. С предложения референдум се целеше от сегашната смесена избирателна система да отпадне нейният пропорционален компонент и така тя да стане чисто мажоритарна. Съдът обаче определи това като \"прекалено манипулативен\" опит за въвеждане на нова система. Коалицията на \"Пет звезди\" и лявоцентристката ДП в момента преговаря за въвеждане на чисто пропорционална избирателна система, което ще намали шансовете на десноцентристката коалиция да спечели пълно мнозинство. Следващите редовни избори в Италия са през 2023 г., но при препирните в сегашното правителство, което е само на четири месеца, за политиката в различни области - от икономиката, през правосъдната реформа до правата на мигрантите - има постоянни спекулации, че то може да се разпадне доста по-рано. ДП и Движение \"Пет звезди\" преди това се обединиха около първи проект за чисто пропорционална избирателна система, поставяща 5-процентен праг за влизане в парламента. Лидерът на Движение \"Пет звезди\" и външен министър Луиджи ди Майо приветства решението на съда. \"Да продължим напред с проектозакона за пропорционалната система, за да бъдат всички италиански граждани действително представени в парламента\", заяви той. /БТА", "date": "2020.01.17", "title": "Конституционният съд отхвърли искане на Салвини за референдум за мажоритарна система"}
{"url": "https://www.dnevnik.bg/razvlechenie/2020/01/17/4017604_shte_probudi_li_silata_taika_uaititi_v_sledvashtite/", "text": "С \"Междузвездни войни: Възходът на Скайуокър\" беше сложен краят на една от най-известните и дългогодишни саги в света на киното. Филмът вече спечели повече от 1 млрд. долара в световния боксофис, а \"Дисни\" отдавна заяви намерението си да не изоставя успешната филмова поредица. Богатата вселена на \"Междузвездни войни\" е в състояние да предизвика въображението на режисьорите, а почитателите отдавна искат да видят и други периоди от историята на фикционалния свят, създаден от Джордж Лукас с излизането на първия филм през 1977 г. и доразвит в много книги и комикси. \"Дисни\" определено няма намерение да се бави със следващия проект от поредицата. Студиото вече е поканило режисьор, който да работи по създаването на нова част от легендата на \"Междузвездни войни\". Това е Тайка Уайтити, известен със заглавия като сатирата на нацизма \"Джоджо Заека\" (2019 г.) и \"Тор: Рагнарок\" (2017 г.), съобщава \"Гардиън\", позовавайки се на публикация на \"Холивуд рипортър\". За момента не е известно дали проектът на Уайтити ще е самостоятелен, или става дума за  този на президента на \"Марвел Студиос\" Кевин Файги . През 2017 г. \"Дисни\" обявиха и че режисьорът на \"Междузвездни войни: Последните джедаи\" Райън Джонсън ще работи по нова трилогия.Тогава в проекта се включиха и създателите на \"Игра на тронове\" Дейвид Бениоф и Д. Б. Уайс, но те се оттеглиха през 2019 г. Затова е възможно въвличането на Уайтити да е сигнал за оттеглянето и на Джонсън. Уайтити вече е свързан с вселената на \"Междузвездни войни\". Той режисира последния епизод от сериала на стрийминг платформата Disney+ \"Мандалорецът\". Уайтити наскоро беше номиниран за награда \"Оскар\" за най-добър адаптиран сценарий за  \"Джоджо Заека\", с който взе голямата награда на фестивала в Торонто.  В момента той работи по комедията Next Goal Wins, посветена на футбола. След това му предстои да режисира продукцията на \"Марвел студиос\" \"Тор: Любов и гръмотевици\", която за момента е планирана да излезе през 2021 г. ", "date": "2020.01.17", "title": "Ще пробуди ли Силата Тайка Уайтити в следващите \"Междузвездни войни\""}
{"url": "https://www.dnevnik.bg/bulgaria/2020/01/17/4017616_na_razdiala_s_evrokom_barekov_podade_signal_v/", "text": "Бившият евродепутат Николай Бареков е подал сигнал в прокуратурата за незаконно финансиране на телевизия \"Евроком\". Сигналът е разпределен на Специализираната прокуратура, а информацията съобщи  гражданското сдружение БОЕЦ  в сряда. В четвъртък самият Бареков потвърди за него на страницата си във \"Фейсбук\". От прокуратурата не отговориха на въпросите на \"Дневник\" има ли такъв сигнал, какви факти и обстоятелства се посочват в него и за какво престъпление точно сигнализира Бареков. \"Подобни сигнали никога не са плод на нечия самоинициатива. Винаги става дума за сценарий с конкретна цел. В случая целта е телевизия \"Евроком\" да бъде унищожена и работещите в нея журналисти да бъдат свалени от ефир\", твърдят от БОЕЦ. Според сдружението, което стои зад организацията на протестите срещу новия главен прокурор Иван Гешев, сега на прицел са предаванията на Люба Кулезич, Владо Береану, Сашо Диков, Николай Колев и други, които дават свободна трибуна в телевизионното пространство в България, поставят теми и канят гости, които не могат да бъдат чути и коментирани в други медии. Самият Бареков доскоро имаше предаване в същата телевизия, но като външна продукция, за което той самият казва, че е плащал сам с пари от партийната субсидия. От 19 ноември м.г. договорът му бил прекратен със смс от Петьо Стайков (пълномощник на управителя в \"Евроком\"), а каква е причината съвместното му предаване с бившия депутат от НФСБ Димитър Байрактаров да бъде свалено от ефир не му обяснили, пише той. Според бившия евродепутат високопоставен фактор в държавата е \"оказал натиск, за да спре да се занимава с Красимир Каракачанов\". \"Сигналът е изключително обемен, мотивирано написан и с огромен доказателствен материал за престъпните схеми. Разбирам напълно защо толкова много паникьосва и страхува засегнатите. Нямам обяснение обаче как този сигнал попада в ръцете на тези, срещу които е подаден\", пише на страницата си във фейсбук Николай Бареков. На въпрос на \"Дневник\" Георги Георгиев от БОЕЦ обясни, че е имал информация за сигнала, а след това изпратил официално запитване до деловодството на прокуратурата, откъдето потвърдили. Пред \"Дневник\" бившият евродепутат разказа, че сигналът е десетки страници, които съдържат информация за над 200 свързани фирми, през които се финансирала телевизията, а в същото време нямало ясен собственик на медията. Бареков твърди и че схемата била подобна на тази във фалиралата банка КТБ. \"В тази телевизия не се плащат осигуровки или, ако има такива, те са на минималната работна заплата\", каза Бареков и обясни, че сигналът бил подаден и в Националната агенция за приходите, които му изпратили благодарствено писмо, че е проявил гражданска инициатива. \"Ако прокуратурата иска да разследва медия и лица, финансирани незаконно, то спокойно може да разследва Николай Бареков и \"неговата\" телевизия, в която бяха налети милиони от КТБ и Цветан Василев. Вместо това прокуратурата иска да убие \"Евроком\", казват от БОЕЦ и обявяват, че ще излязат на протест на 23 януари. Той ще бъде в 10 ч. пред Висшия съдебен съвет и ще се иска оставката на главния прокурор Иван Гешев и в защита на \"Евроком\". \"За нас този сигнал на Николай Бареков е опит за влияние върху свободата на словото в България и се надявам да не станем свидетели на крайности – може би целта е да бъде затворена устата на медията\". Така пълномощникът на изпълнителния директор Петьо Стайков коментира сигнала, подаден от Бареков, и раздялата с него. По думите на Стайков прокуратурата не ги е информирала и търсила във връзка със сигнала, но очаква някакво развитие по темата и телевизията ще излезе с официална позиция. Причината за свалянето на предаването от ефир той обясни с неизрядни отношения – не само финансови, но и други, които не пожела да коментира. Стайков подчерта, че в никакъв случай над ръководството на телевизията не е бил оказван политически или друг натиск. По повод твърденията в сигнала за незаконно финансиране на телевизията Петьо Стайков каза, че медията, откакто съществува, е записана с ясни и точни собственици в Търговския регистър. Няма офшорни дружества, няма неясно финансиране. \"Евроком\" се финансира с реклама, разпространение, продажба на програмно и ефирно време и с лични средства на собствениците. \"Тези неща Бареков би трябвало да ги знае, след като е имал взаимоотношения с нас и е продуцирал предаване, че медията събира пари за съществуване, за да може да работи\", добави още той.", "date": "2020.01.17", "title": "На раздяла с \"Евроком\" Бареков подаде сигнал в прокуратурата"}
{"url": "https://www.dnevnik.bg/sviat/2020/01/17/4017658_moneta_koiato_nikoga_ne_e_izpolzvana_stana_nai-skupata/", "text": "Суверен от 1937 г. на крал Едуард VIII стана най-скъпата британска монета, след като бе купена от частен колекционер за 1 млн. паунда (1.31 млн. долара). Преди по-малко от 5 години - на 8 май 2014 г., анонимен колекционер постави на търг на A.H. Baldwin & Sons предишния рекорд от 516 хиляди паунда (вкл. 20% такса), след като монетата бе оценена от специалисти на около 250-300 хиляди паунда.      Не е известно дали това е същата монета от сегашния търг. Тя бе предложена чрез Монетния двор на Обединеното кралство, който съобщи само че монетата идва от американски колекционер. Известно е, че в света има само 6 такива екземпляра и два от тях са в частни ръце. Самата монета не е нещо изключително и стойността ѝ се крие в историята зад нея. Изработена е от 22-каратово злато, малко по-лека е (7.98 грама) и е малко по-малка от сегашната монета от 1 паунд (22 мм, т.е. колкото е един български лев). Стойността ѝ е 1 паунд, не е в обращение, но в страната все още е приемана като разплащателно средство.      Историята е доста по-интригуваща. Само 6 златни суверена са подготвени от Монетния двор, когато Едуард става крал през 1936 г., за да бъде пусната цяла емисия в обращение от 1 януари 1937 г. Но през декември 1936 г. той абдикира - първият в историят на страната монарх, оттеглил се доброволно, за да се ожени за любимата си, два пъти разведената американка Уолис Симпсън. Това е и причината брат му Джордж да се възкачи на престола като следващ монарх. Без тази промяна сега в Лондон нямаше да управлява кралица Елизабет II.      Другото необичайно в монетата е, че Едуард VIII настоявал да бъде изобразен левият му профил. Обичаят е всеки нов монарх да сече монети, на които гледа в посока, противоположна на тази на предшественика му. За съществуването на шестте монети не се знаеше до 1970 г., тъй като те не бяха част от музейната колекция на Монетния двор заради деликатните обстоятелства около абдикацията. Златният суверен от търга от 2014 г. първо е продаден през 1981 г. от Spink and Son чрез непублична сделка. Същата аукционна къща я продава отново през 1984 г. за колекцията на проф. Р. И. Гибсън срещу 40 000 паунда. По-късно тя сменя собственика си на аукцион през 2008 г. в Токио.", "date": "2020.01.17", "title": "Монета, която никога не е използвана, стана най-скъпата във Великобритания"}
{"url": "https://www.dnevnik.bg/bulgaria/2020/01/17/4017485_ot_zavod_stomana_v_pernik_iskali_voda_i_v_nachaloto_na/", "text": "Специализираната прокуратура утвърди практиката за изнасяне на материали от досъдебното производство и днес огласи още три протокола от разпити на свидетели по делото срещу бившия министър на екологията Нено Димов. Посочва, че това е в подкрепа на разбирането, че българските граждани имат право на информация по въпроси, които представляват за тях законен интерес. Новата серия протоколи потвърждават известното и досега - че единствено Нено Димов като министър е подписвал всички графици за подаването на вода от язовир \"Студена\", въпреки че е бил уведомяван за намаляването на обема на язовира. От показанията на шефката на отдел \"Управление на риска от наводнения\" към Дирекция \"Управление на водите\" към МОСВ Мая Дряновска се изяснява любопитният детайл от определението на съда, с което вчера бе потвърден арестът на Димов, за което  \"Дневник\" писа.  Човекът, който се обадил на Дряновска по телефона в първите дни на новата година, оказва се, бил самият директор на \"Стомана индъстри\", който й казал, че звънял на министъра Димов да поиска да отпуснат вода за завода, защото алтернативният източник можел да замръзне, но министърът го препратил към Дряновска, а тя категорично отказала. Това бе посочено в определението на съда като едно от основанията в подкрепа на необходимостта Ненов да стои в ареста, макар че свидетелката не твърди, че министърът я е карал да отпусне вода за завода. Дряновска споменава и известния факт, че по същото време и браншовите синдикати се обърнали с искания да се отпусне вода за \"Стомана индъстри\", за да не спре работа. Другите два изпратени до медиите протокола са на заместник-министрите на МОСВ Красимир Живков, в чийто ресор е управлението на водите, и на Атанаска Николова, която е отговаряла за същия ресор до август 2018 г. Николова потвърждава скандалния факт - Водоизмервателното устройство било взето за язовира от друго място и собственикът си го поискал. Така не било ясно какво количество вода изтича от язовира. Самата Николова научила от медиите за кризата с водата, тя не е получавала сигнали от сужители на МОСВ, нито от граждани. От разпитите на двамата зам.-министри, а и от онези на управителя на ВиК - Перник, инж. Иван Витанов и на директорката на Дирекция \"Управление на водите\" в МОСВ Илияна Тодорова, които  бяха огласени по-рано,  се разбира, че заявките за питейна и промишлена вода от ВиК - Перник, пристигат в МОСВ и се разпределят от зам.-министър Живков до Дирекция \"Управление на водите\", която ги свежда на отдел \"Управление на риска\", и се дават за обработка и изготвяне на графика на двама експерти в отдела - главен и държавен експерт. Експертите изготвят проекта на графика, съгласуват го с шефката на отдела, оттам се съгласува с директорката на дирекцията и се предава на зам.-министър Живков, който го представя на министър Нено Димов за утвърждаване. който ще доведе до безводие. В протоколите по възприета открай време практика се отразяват само показанията на свидетелите, но не и въпросите на разследващия полицай или прокурор. От показанията се разбира, че нито един от изброените свидетели не е попитан защо е предлагал за съгласуване и утвърждаване графици, които ще доведат до водна криза в Перник. От разпитите по-скоро се разбира, че експертите и шефовете на отдели и дирекции в МОСВ не са смятали, че графиците, които изготвят въз основа на заявките от ВиК Перник, ще доведат до водната криза. От всички представени разпити става ясно, че министърът е утвърждавал само изготвени вече графици. Свидетелите твърдят също, че министърът е изисквал и допълнителни обяснителни записки от експертите и се е случвало да извика някого от тях за разяснения, \"за да вземе информирано решение\". Обяснителните записки обаче ги няма в делото, тъй като не се администрирали деловодно и свидетелите не могат да кажат дали са запазени и къде се съхраняват. В показанията свидетелите казват, че общият обем вода, подаден през 2019 г. от язовир \"Студена\", е 18 381 000 куб. м. За промишлени тужди - 1 346 000 куб. м. Числата за 2018 г. не са посочени, но били сходни. Вчера - 16 януари, Апелативният специализиран съд потвърди оставането на Нено Димов в ареста като постоянна мярка за неотклонение. Обвинен е по чл. 219 от НК за умишлена безстопанственост при управлението на водата на язовир \"Студена\".", "date": "2020.01.17", "title": "Прокуратурата пусна нови показания за Нено Димов, в които няма нищо ново"}
{"url": "https://www.dnevnik.bg/skorost/2020/01/17/4017685_bulgariia_e_zaplashena_da_vurne_vsichki_pari_za_struma/", "text": "България е заплашена да върне цялото безвъзмездно финансиране от 1.3 млрд. лв. за построените досега участъци на магистрала \"Струма\" заради недалновидната политика на управляващите. Това се казва в  позиция  на \"Демократична България\". От обединението допълват, че това може да се случи заради  заявения вече отказ от европейските средства  за строежа на \"Струма\" през Кресненския пролом. В позицията се посочва, че правителствата на Бойко Борисов са саботирали проекта и са поставили интересите на строителното лоби над тези на българските граждани. \"Дали не сме свидетели на поредния натиск за забавяне и осакатяване на магистралата от изпълнители, които нямат капацитет за построяването на дългия тунел или не могат да реализират големите печалби от две платна нова магистрала за разлика от апетитното едно платно и \"изправянето\" на завоите в дефилето\", се пита в позицията. От \"Демократична България\" припомнят, че за участъка през Кресненския пролом има приет ОВОС за дълъг тунел или за пълен обход от изток още през 2008 г., но 12 години по-късно нищо не е построено. Причината е, че Агенция \"Пътна инфраструктура\" (АПИ) променя становището си за тунелите и пълния обход, като решава, че е по-добре едното платно с две ленти в посока София да се качи горе по платото на Пирин покрай селата Ощава и Стара Кресна, а другото да остане по сегашния път покрай река Струма в самия пролом. Изброяват се и недостатъците на решението - заменянето на магистралата от скоростен път, опасността от свличане на скална маса върху автомобилите, съсипването на Кресненския пролом, събрал уникално богатство от видове в две \"Натура 2000\" зони, и други. От \"Демократична България\" заявяват, че единственият разумен вариант за довършване на магистрала \"Струма\" е трафикът да се изнесе изцяло от Кресненския пролом и да се изградят или двете платна в ниската западна част на Пирин, или да се направи дългият тунел, предвиден в решението по ОВОС през 2008 г.", "date": "2020.01.17", "title": "България е заплашена да върне всички пари за \"Струма\", смятат от \"Демократична България\""}
{"url": "https://www.dnevnik.bg/biznes/2020/01/17/4017707_biznesut_se_vuzmuti_che_durjavata_iska_zabrana_vmesto/", "text": "Предприятията от рециклиращата индустрия поискаха спешна среща с новия министър на екологията Емил Димитров, след като управляващите обявиха идеята си за въвеждане на едногодишен мораториум върху вноса на отпадъци в страната. Писмото им е разпространено от Българската стопанска камара, която застава зад исканията им. Според бизнеса вместо тотални забрани първо трябва да се подобри контролът. Предприятията от рециклиращата и преработващата промишленост осъществяват внос и износ на отпадъци с различни кодове, които са ценна суровина за българската и европейската индустрия, се казва в писмото. Макар да разбираме обществените притеснения от придобилите гласност случаи на нарушения, всяка крайна мярка, включително временна забрана (мораториум) на вноса на отпадъци може да остави рециклиращия сектор без необходимите суровини, предупреждават те. Бизнесът прогнозира, че това ще причини сериозни вреди на преработвателната промишленост с всички неблагоприятни социални последици за преработвателите на отпадъци от текстил, пластмаси, хартия, метали за металургията и ред други потоци и сектори. Компаниите настояват да се подобри контролът по спазването на действащата нормативна уредба относно вноса и изгарянето на отпадъци, както и на издадените разрешения. \"Като национално представителна работодателска организация и представители на сектор, инвестирал значителни средства в инфраструктура, машини, съоръжения и технологии за преработка на отпадъци и тяхното превръщане в суровини, категорично се противопоставяме на лоши практики, които са удар по имиджа на рециклиращата индустрия, нанасят вреда на околната среда, човешкото здраве и кръговата икономика на България\", се казва в писмото. Едновременно с това в него се напомня, че кръговата икономика е приоритет на европейско ниво, а добивът и потреблението на суровини увеличава консумацията на енергия и емисиите на парникови газове. По-разумното използване на суровини може да помогне за осигуряване на по-чиста околна среда, пишат рециклиращите компании. Те предупреждават, че общата забрана на внос на отпадъци от други държави-членки на Европейския съюз би била и в нарушение на правилата на Единния пазар и свободното движение на стоки.", "date": "2020.01.17", "title": "Бизнесът се възмути, че държавата иска забрана вместо контрол на вноса на отпадъци"}
{"url": "https://www.dnevnik.bg/sport/2020/01/17/4017564_kralev_bulgariia_podkrepia_uchastieto_na_chistite/", "text": "Министърът на младежта и спорта Красен Кралев се обяви срещу двойните стандарти в спорта. Изказването му дойде по време на парламентарния контрол след въпрос от депутата Александър Симов, свързан с  наказанието на Русия . Министърът смята, че всички руски спортисти, които успеят да докажат, че са чисти, трябва да могат да участват в големи състезания. \"Ние настояваме всички държави да бъдат третирани с еднакъв стандарт. Когато има нарушения, да бъдат санкционирани независимо колко е голяма държавата и какво е географското и политическото ѝ положение. Това е официалната позиция на България\", каза Кралев, който е в ръководството на Световната антидопингова агенция (WADA). \"Позицията на България бе в подкрепа на препоръката, отчитайки възможността на правната сигурност за защитата на правото на участие в големи спортни състезания на чистите руски спортисти. България и аз като член на Управителния съвет на WADA подкрепяме чистия спорт и спазването на правилата в спорта от всички страни\", посочи Кралев. Русия обжалва наказанието и очаква решението на Спортния арбитражен съд в Лозана.", "date": "2020.01.17", "title": "Кралев: България подкрепя участието на чистите руски спортисти в големи състезания"}
{"url": "https://www.dnevnik.bg/analizi/2020/01/17/4017813_dun_siao_putin_i_zabavianeto_na_stagnaciiata/", "text": "Дали руският президент Владимир Путин ще напусне властта през 2024 г. или ще остане? Това е въпросът, който руските наблюдатели задават от 2012 г., когато Путин се върна в Кремъл. Мнозина твърдят, че той без съмнение ще остане, докато малцинството твърди, че ще си тръгне. Парадоксално е, че след като Путин най-накрая очертава своята визия за Русия след 2024 г., и двата лагера се чувстват прави – и правилно. Путин даде на света представа за плановете си, но типично, той държи много опции отворени. Но все пак, ето няколко неща, които научихме: 1. Моделът на преход Още от президентските избори през 2018 г. големият, макар и тихо обсъждан, политически въпрос в Русия е свързан с плана на Путин за 2024 г. Дали той ще отгледа наследник, който да поеме задълженията му? Ще се опита ли да остане в Кремъл и според това да промени конституцията? Или ще прекрои политическата система, така че тя да му позволи да напусне? В крайна сметка, това представлява комбинация от трите - както вероятно трябваше да бъде. Ако някой допуска, че Путин не възнамерява да удължи президентството си след 2024 г., да направи отново временна смяна на длъжностите или да започне нова имитация на прехвърляне на власт, тогава този някой трябва да се запита дали Русия може да намери \"нов Путин\". Такъв лидер би трябвало да функционира като арбитър сред елитите и, което е важно, да има достатъчно истинска подкрепа сред по-широкото население - нещо, което винаги е било в основата на президентството на Путин, не на последно място в засилването на влияние над елитите. Ако президентът и елитите не успеят да намерят или постигнат съгласие за нов Путин, тогава повторното въвеждане на система на контрол и баланс става очевидната възможност. Точно това обяви Путин на 15 януари: диверсификация на властта, която прави президентството не толкова силно, колкото в последно време, която прави Държавната дума по-важна, и която очертава нова влиятелна роля на Съвета на федерацията. Путин все пак ще подготвя наследник – този, който ще стъпи в отслабеното президентство, ще се нуждае от одобрението му. Самият Путин няма да се потъне в неизвестност - без съмнение ще чуем още от него след 2024 г. Тогава той ще действа в ново качество в един променен пейзаж. 2. Бъдещата роля на Путин И така, как ще изглежда новата роля на Путин? Трудно е да си представим той да стане отново министър-председател (беше видимо отегчен от работата последния път) или председател на Думата. Най-вероятно Путин си запазва ролята на ръководител на Държавния Съвет - институция, която той може да моделира в каквото си поиска. Всъщност, ако е необходимо, Държавния съвет може просто да бъде продължение на президентството, такова каквото го познаваме. По-вероятно е, обаче, властта на Путин да се промени. Той ще стане по-избирателен: ще се занимава с теми, които го интересуват, оставяйки ежедневните въпроси на другите. Ще поеме ролята на неформален лидер, толкова колкото и на формален: сравненията, които понякога правят руските експерти, включват Дън Сяопин след неговото пенсиониране и аятолах Рухолах Хомейни. Това би било новост за руската политическа система. Ролята на \"върховен лидер\" или влиятелен бивш лидер никога не е съществувала в Русия. Точно обратното: властимащите са успявали да напуснат длъжността си живи едва с пенсионирането на Никита Хрушчов в средата на 60-те - и те никога не са задържали влиянието си след това. С Путин можем да се представим това. Не толкова защото иска да задържи на власт, а защото системата все още има нужда от него. Политически пейзаж, напомнящ пустиня - лишен от доверие или функционални договорености за споделяне на властта - изисква такава фигура, поне за начало. За Путин този подход би могъл да му осигури възможност да завърши стъпката си във властта толкова постепенно, колкото пожелае. 3. Процесът на стагнацията ще се забави  Може да изглежда, че 2024 г. е все още далеч и че Путин е започнал озадачаващо рано прехода си. В действителност това не е така. Ако не друго, анонсът му от 15 януари беше почти две години забавен. От избирането му през 2018г. руската политическа система чака яснота за бъдещето. Липсата на яснота деморализира бюрокрацията, породи разрушителна борба между елитите, породи недоволство в обществото и създаде всеобхватно усещане на застой. Путин трябваше да сложи край на това и то възможно най-скоро.", "date": "2020.01.17", "title": "Дън Сяо Путин и забавянето на стагнацията"}
{"url": "https://www.dnevnik.bg/bulgaria/2020/01/17/4017782_geshev_se_zahvashta_i_s_lukov_marsh/", "text": "Главният прокурор Иван Гешев разпореди проверка дали е законосъобразна дейността на Български национален съюз \"Еделвайс\". Проверката е свързана с планираното за 22 февруари поредно факелно шествие до дома на генерал Христо Луков, почитан от организаторите като български офицер патриот, носител на ордени за храброст от войните за национално обединение, убит от бойна група на Комунистическата партия през февруари 1943 г. Същевременно събитието всяка година се придружава с диаметрално противоположни обществени оценки, тъй като Луков е бил последният ръководител на неправителствената младежка организация \"Български национални легиони\", за която се сочи, че е била адепт на германския нацизъм. И въпреки че историците твърдят, че няма документирани доказателства за антисемитизъм на самия ген. Луков, всяка година \"Луков марш\" предизвиква яростни отрицания, но и сдържана подкрепа. През 2019 г. едновременно с марша се проведе и  анти-марш под наслов  - \"Радикален прайд срещу Луков марш\" с изцяло младежко международно участие, двете събития преминаха безконфликтно. Намесата на прокуратурата е с неясно основание, което се вижда от самото съобщение. В него е казано, че целта е \"извършване на проверка за наличие на предпоставки за упражняване на правомощията на Прокуратурата на Република България\". Любопитен детайл от сюжета за Луков марш е това, че е имало случаи траурното шествие да се подкрепя и от структури на ВМРО, коалиционен партньор в управлението, тъй като обявеният дух на марша е патриотичен. А решението на главния прокурор да се заеме с Луков марш се появява дни след като лидерът на ВМРО Красимир Каракачанов нарече \"политическо убийство\" зрелищното извеждане на министъра на екологията Нено Димов от кабинета му и последвалия арест. Траурното факелно шествие \"Луков марш\" се провежда от 16 години насам през февруари. Според Закона за събранията и митингите режимът е уведомителен, а не разрешителен. Затова е странно, че в съобщението се казва, че кметът е забранил шествието. Няколко години поред столичният кмет отказва разрешение за провеждане, но организаторите обжалват пред съда и съдът отменя акта на кмета, тъй като няма на какво да се опре, за да постанови забрана на шествието. Досега не е имало нарушаване на обществения ред, нито призиви за насилствени действия спрямо конституционния ред, не е имало и нацистки символи и лозунги.", "date": "2020.01.17", "title": "Гешев се захваща и с \"Луков марш\""}
{"url": "https://www.dnevnik.bg/sviat/2020/01/17/4017812_albancite_v_jujna_surbiia_suzdadoha_v_tirana_edinna/", "text": "Лидери от Прешевската долина - събирателно наименование за общини в Южна Сърбия, недалеч от непризнатото от Белград Косово - подписаха в Тирана споразумение за листи с кандидати-депутати на изборите в Сърбия тази пролет. Това съобщиха албанското издание Albanian Daily News и базираният в Северно Косово сайт KosSev. Изготвянето на единна листа на албанците в общините Прешево, Буяновац и Медведжа (в две от които живеят предимно етнически албанци) стана с помощта на албанския външен министър Гент Цакай. \"Коссев\" го цитира с думите, че за него е било \"удоволствие\" да посредничи в изготвянето на споразумението за обща изборна листа, с която албанците да се борят за места. Ролята на Тирана няма да се гледа с добро око в Белград, където анализатори някога предупреждаваха, че Прешевската долина създава риск от \"второ Косово\". От друга страна, припомня \"Коссев\", и сръбската столица съгласува действията на косовските сърби и \"всички големи политически решения\" на \"Сръбска листа\" се взимат в Белград. Организацията се казва \"Албанска демократична инициатива - Обединена долина\". Според Цакай листата ще има \"незаменима функзия в повдигането на широк набор от въпроси\" пред албанците в Прешевската долина - от образованието на албански до \"използване на националните символи\" и по-широко присъствие в държавните институции. Политиката на Тирана към Сърбия и Косово е белязана от противоречия според някои наблюдатели. Между нея и Прищина възникна напрежение заради подкрепата за споразумение, което би довело до размяна на територии между Сърбия и Косово като част от регулирането на конфликта.", "date": "2020.01.17", "title": "Албанците в южна Сърбия създадоха в Тирана единна листа за изборите"}
{"url": "https://www.dnevnik.bg/analizi/predozirane/2020/01/17/4017660_kultut_kum_nailonovata_torbichka_ili_za_montajite_na/", "text": "Поставям основите на Култа на торбата BILLA. В тайното общество се членува единствено чрез торба на главата. Пращайте! Който не се е разхождал с торбичка BILLA по мегданя, нека първи фърли камъка!\", призова във \"Фейсбук\" Иван Червенков. Известният майстор на сатирични колажи, усъвършенствал се благодарение на здравата конкуренция на колегата си Валдес Радев, а също и на Теодор Михайлов, отправи призива насред  лавината от \"монтажи\"  (по думите на военния министър и вицепремиер Красимир Каракачанов). В колажите, осмиващи вицепремиера, в повечето случаи присъства жълтата торбичка от известната верига магазини, появиха се и торбички от конкурентните й марки.  Отговор за \"Дневник\" даде Теодор Михайлов, който пръв закачи торбичка \"Била\" на Каракачанов в прословутия кадър как българската делегация слиза на летище в САЩ през ноември миналата година.      Комичното там беше, че военният министър правеше изключение от официалното облекло на делегацията и слезе по дънки и с куфар в ръка. От видеото, качено във \"Фейсбук\" профила на премиера Бойко Борисов, се видя, че служител взе с известна трудност багажа от ръцете на Каракачанов. Кадърът обиколи мрежата и вместо куфар цъфна торбичка. Скоро същият артикул се появи и в компанията на други политически лица.                Ето защо: \"Торбичката Билла е символ отдавна. В цяла Европа обикалят нашенци с такава торбичка. Здрава е, цветна е, модерна е. Маркова е. Не е някоя селска и има завиден обем. Може да се използва и като сигнална жилетка, за да виждат останалите от туристическата група къде си. Изобщо е многофункционална, голяма, здрава и обемна\", обясни Теодор Михайлов. Хората над 40 години си спомнят добре, че шарената найлонова торбичка с рекламен надпис беше Пликовете, както още им викахме тогава, се събираха внимателно и се използваха като луксозни чанти. Естествено, предизвикаха завист и носеха престиж. Домакините даже си ги перяха. Найлоновата торба влиза в употреба на Запад през 60-те години, според английската статия в \"Уикипедия\". И макар че по замисъл са за еднократна употреба, оказва се, че рекламният бизнес ги превръща в многократно употребявани. В Западна Европа на никого не правят впечатление, но в социалистическия лагер бяха западен лукс – като лъскавите салфетки, които се носеха оттам, а малките момичета страстно ги колекционираха. Торбата от верига за хранителни стоки в днешно време в България е символ на провинциалност – каква ирония на съдбата и какво падение на този някогашен символ на престиж. Затова вицепремиерът е недоволен. Само да не го беше казвал в ефир...     ", "date": "2020.01.17", "title": "Култът към найлоновата торбичка, или за \"монтажите\" на Каракачанов"}
{"url": "https://www.dnevnik.bg/bulgaria/2020/01/17/4017835_proizvodstvata_da_imat_sobstveni_vodoiztochnici_poiska/", "text": "Тези производства, на които не им трябва питейна вода, може би трябва да имат собствени водоизточници\", заяви Емил Димитров  при първото си посещение в Перник като министър на околната среда и водите.  \"Язовир \"Студена\" е предвиден за питейни цели. Този язовир не е предназначен за стопански цели и никога не е разрешавано отглеждането на риба в него\", подчерта Димитров и добави: \"Ние спираме тока, за да има вода. Това са указанията на премиера\". В сряда с гласовете на ГЕРБ и \"Обединени патриоти\" Емил Димитров  беше избран за министър на околната среда и водите  на мястото на  Нено Димов, който все още е в ареста.", "date": "2020.01.17", "title": ""}
{"url": "https://www.dnevnik.bg/bulgaria/2020/01/17/4017796_nacionalna_lotariia_nacionalizaciiata_na_chasten/", "text": "Национализирането на частен бизнес е недопустим прецедент, който ще доведе до необратими последствия за държавата, законодателната и изпълнителната власт\". Това се казва в позиция на фирмата \"Национална лотария\", която оперира и едноименната лотарийна игра, разпространена до медиите в петък вечер (17 януари). Реакцията е по повод внесения преди ден  законопроект за промени в Закона за хазарта , с който депутатът от НФСБ Валери Симеонов и негови колеги предложиха организирането на лотарийни игри да стане държавен монопол, а частните фирми да върнат лицензите си. В петък, Симеонов съобщи, че  идеите са подкрепени \"изненандващо\" от премиера Бойко Борисов , спортния министър Красен Кралев и финансовия Владислав Горанов, който също коментира темата и каза, че това не било национализация, а монополизация. От компанията заявяват, че \"фундаменталното нарушаване на установения от Конституцията правов ред, и грубото погазване на европейското законодателство Според тях последствията от законопроекта ще бъдат за българските данъкоплатци, а не за вносителите. В позицията е уточнено, че тя е подкрепена от \"Евробет\" (това е фирмата, която организира другата частна логария - \"Лотария България\") и Българска асоциация за развлекателни и хазартни игри (БАРХИ). От фирмата не коментираха нищо извън разпространената позиция и какво ще предприемат, ако промените бъдат гласувани. По информация на \"Дневник\" само три частни фирми имат лицензи за лотарийни игри с билетчета - \"Национална лотария\" и \"Ню геймс\" за игрите на \"Национална лотария\" и \"Евробет\". Съдружници в \"Национална лотария\" АД и \"Ню геймс\" са братята Милен и Димитър Ганеви и Васил Божков (с мажоритарен дял). Той притежава такъв и в \"Евробет\". Предложените от Симеонов промени за забрана на частен бизнес и изрично изключват от него бинго, томболи и кено. Ако те бъдат приети от парламента ще отнемат бизнес основно от Божков. Преди година и половина, Валери Симеонов отново искаше законови промени за лотариите, но тогава настояваше за забрана на рекламата им, а не за държавен монопол. От тогавашните предложения сега са останали - тези за забрана къде да се продават билетите, а новото допълнение е, че директорът на Държавния спортен тотализатор ще се назначава не само от министъра на спорта, а и от министъра на финансите. Предишните предложения първо получиха принципна подкрепа от ГЕРБ и БСП, после минаха за съгласуване с европейски директиви, от еврокомисията по-късно отговориха, че България може да прецени как да регулира рекламата на хазартни игри, но \"Патриотите\" забравиха за проекта. В началото докато течеше обсъждането му, \"Национална лотария\" спря за известен период рекламата си в \"Нова телевизия\", в която е най-големият рекламодател, после медията стана собственост на братята Кирил и Георги Домусчиеви, а Васил Божков придоби футболния клуб \"Левски\". \"Национална лотария\" стана спонсор на отбора и започна да рекламира и в други медии. Тогава срещу предложенията реагираха ръководената от Домусчиев - бизнес организация КРИБ. Днес депутатите на ГЕРБ, БСП и ДПС не коментираха новия законопроект и каква ще е позицията им по него. ", "date": "2020.01.17", "title": "\"Национална лотария\": Национализацията на частен бизнес е нарушение на Конституцията"}
{"url": "https://www.dnevnik.bg/ot_vas/galeriiotvas/2020/01/17/4017417_fotogaleriia_pirinska_esen/", "text": "Рибно Бъндеришко езеро, което се намира на 2190 метра надморска височина. Върхът над него е Бъндеришки чукар.", "date": "2020.01.17", "title": "Фотогалерия: Пиринска есен"}
{"url": "https://www.dnevnik.bg/skorost/2020/01/17/4017837_v_subota_25_km_ot_magistrala_trakiia_shte_sa_zatvoreni/", "text": "На 18 януари (събота) последните 25 километра от магистрала \"Тракия\" в посока София ще бъдат затворени за час и половина и по тях ще бъде ограничено преминаването на превозни средства, съобщават от Агенция \"Пътна инфраструктура\". Това се налага заради монтирането на портални рамки за тол системата. Между 10:30 ч. и 12 ч. всички автомобили до 12 т, пътуващи към София, ще се пренасочват от пътен възел \"Вакарел\" по обходен маршрут по път I-8 /Вакарел- София/, след което по път III-105 /Елешница - Нови хан/ и път I-6 /Елин Пелин - София/. За тежкотоварните автомобили над 12 т се осигурява паркинг, който е след тунел \"Траянови врата\", както и в участъка от 34 до 37 км на магистралата.", "date": "2020.01.17", "title": "В събота 25 км от магистрала \"Тракия\" ще са затворени за час и половина"}
{"url": "https://www.dnevnik.bg/bulgaria/2020/01/17/4017393_kratki_novini_maskirani_muje_obraha_benzinostanciia_v/", "text": "                         Движението по магистрала \"Хемус\" преди тунела \"Витиня\" беше спряно за час Движението в посока Варна по магистрала \"Хемус\" в района преди тунела \"Витиня\" беше спряно за около час, съобщиха от Пътна полиция. Към 18.40 ч. е получен сигнал за горящ микробус с метанова уредба. Шофьорът е напуснал превозното средство и не е пострадал. До погасяването на огъня движението по магистралата в посока Варна временно беше спряно. Прокуратурата иска по 20 г. затвор за машинистите по делото \"Хитрино\" Максимална присъда от 20 години затвор за подсъдимите машинисти по  делото \"Хитрино\"  поиска прокурор Маргарита Георгиева на заседание на Окръжния съд в Шумен, съобщи БНР. Двамата мъже са обвиняеми за смъртта на 7 души при взрив на дерайлирала цистерна на гарата на 10 декември 2016 г. \"Само скоростта е причина за катастрофата\", каза многократно пред съда прокурорът. Във вторник предстои да пледира адвокатът, според когото фактическите обстоятелства по делото не са изяснени. Маскирани мъже обраха бензиностанция в София Трима маскирани мъже са ограбили бензиностанция на бул. \"Ботевградско шосе\" в София тази нощ, съобщи БНР. Крадците са влезли в бензиностанцията около 3 часа през нощта и са заплашили персонала. Успели са да вземат малко над 1000 лева и машина за винетки. Полицията издирва извършителите. Няма пострадали при инцидента. От жилище в Кърджали са откраднати 400 хил. лв. Прокуратурата в Кърджали разследва кражба на 400 хил. лв. от жилище в Кърджали. Семейството отсъствало няколко дни, но при заминаването заключило входната врата, установили са разследавщите. Освен парите липсват и други вещи и документа. Кражбата е установена от собствениците при завръщането им. Работи се по всички версии. Лондон разследва убийство на криминално проявен българин  Българският гражданин К. К. на 60 г. е открит от полицията в Лондон в дома си мъртъв и със следи от наранявания, съобщиха британски медии. Полицията е била извикана на мястото на престъплението в Кройдън от \"Бърза помощ\" в понеделник сутринта по сигнал за намерен труп. Близките му са уведомени за смъртта му. Мъжът е криминално проявен в България, съобщи МВР. Криминалното му минало е свързано с кражби и разпространение на наркотици като заявителските материали срещу него са 19. Работната теза на полицаите е, че убийството е извършено на 12 януари. Жена от Габрово загуби пенсията си, след като е обявена за мъртва в Германия Възрастна и хронично болна жена от Габрово загуби пенсията си и достъп до здравна помощ след като се оказа, че в Германия за нея е издаден смъртен акт, съобщи Би Ти Ви. Обяснението, което семейството й си дава е във факта, че преди 5-6 години е изпратила европейска здравна карта на българин във Фрайбург, който обещал, че ще я вземе на работа като чистачка. Там друго лице се представяло за нея, а сега българските власти нямат законово основание да обезсилят смъртния акт. Семейството е сезирало прокуратурата. ", "date": "2020.01.17", "title": "Кратки новини: Движението по магистрала \"Хемус\" преди тунела \"Витиня\" беше спряно за час"}
{"url": "https://www.dnevnik.bg/sviat/2020/01/17/4017815_polskata_suprotiva_ot_vtorata_svetovna_voina_e/", "text": "Руското министерство на отбраната обвини днес полската съпротива срещу нацистите, че е убивала евреи и украинци във Варшава по времето на Втората световна война, предаде \"Франс прес\". Министерството публикува разсекретени документи от войната на  специален уебсайт . Тези документи свидетелстват за факта, че подразделения на Армия Крайова са избили останалите във Варшава украинци и евреи и са взели за заложници съветски офицери, избягали от германски плен, се казва в изявление на руското ведомство. Армия Крайова е била основната организация на полската съпротива срещу нацистката окупация. Тя е била създадена на полска територия и ръководена от полското правителство в изгнание, базирано в Лондон. Антисемитизмът сред членовете на полската съпротива е деликатна тема в Полша, отбелязва \"Франс прес\". Москва отправи обвиненията на фона на засилващото се напрежение между Русия и Полша по отношение на Втората световна война. Полският премиер Матеуш Моравецки в края на миналия месец разкритикува руския президент Владимир Путин, който заяви, че Полша си е сътрудничела с германския лидер Адолф Хитлер. Путин също така наскоро омаловажи тайния протокол към пакта Рибентроп-Молотов, подписан на 23 август 1939 г. и довел до поделянето на част от Източна Европа, включително на Полша, между нацистка Германия и Съветския съюз, отбелязва \"Франс прес\". Съветският съюз атакува Полша на 17 септември 1939 г., докато полската армия все още води отчаяна битка срещу германските сили. Съветският съюз окупира обширна част от полската територия преди германското нападение срещу СССР на 22 юни 1941 г. Днес се навършват 75 години от превземането на Варшава от Червената армия през 1945 г. В тази връзка полското външно министерство заяви в \"Туитър\", че Червената армия е освободила Варшава, но не е донесла свобода на Полша, предаде ТАСС. \"Ние се отнасяме с уважение към кръвта, пролята в борбата с фашизма. Червената армия освободи Варшава от немска окупация, но не донесе свобода на поляците\", се посочва в изявление на полското министерство, което също така критикува установената след 1945 г. политическа и икономическа система в страната. Над 600 хиляди съветски войници са загинали на територията на Полша по време на Втората световна война, припомня агенцията. /БТА", "date": "2020.01.17", "title": "Полската съпротива от Втората световна война е избивала евреи и украинци, обяви Москва"}
{"url": "https://www.dnevnik.bg/sport/2020/01/17/4017569_hamiltun_tazi_godina_shte_sum_mashina/", "text": "Световният шампион във Формула 1 Люис Хамилтън се прицели в спечелването на седма титла и поставянето на нови  рекорди . 35-годишният британец хвърли ръкавицата към съперниците си и заяви, че планира новият сезон да бъде най-силният му досега. \"Смирен съм, мога да фокусирам и настроя съзнанието и тялото си, така че да мога да се връщам зареден всяка година. Тази година ще съм машина. Ще бъда на друго ниво в сравнение с когато и да било\", написа Хамилтън към публикация в \"Инстаграм\". Пилотът на \"Мерцедес\", който има шест световни титли, изостава с една от рекорда на Михаел Шумахер. Легендарният германец е начело по брой победи с 91 успеха, като има седем повече от Хамилтън. Британецът вероятно ще задмине това постижение, след като през миналия сезон спечели 11 състезания. В турбохибридната ера от 2014 г. той записва средно по десет победи на година. Новият сезон ще започне на 15 март с надпреварата в Австралия. Тази година е последна от договора на Хамилтън с \"Мерцедес\", като  към пилота има интерес от \"Ферари\" .", "date": "2020.01.17", "title": "Хамилтън: Тази година ще съм машина"}
{"url": "https://www.dnevnik.bg/sviat/2020/01/17/4017868_jan-pol_gotie_poveche_niama_da_e_dizainer_na_drehi/", "text": "Световно известният дизайнер Жан-Пол Готие обяви броени дни преди ревюто на най-новата си колекция в Париж, че това ще е последното подобно шоу и той повече няма лично да се занимава с дрехи. Ревюто е посветено на 50-годишната му работа в света на модата и след него той ще се оттегли с пищно парти, съобщи \"Франс прес\". От неговия бранд заявиха за агенцията, ме бизнесът му с парфюми и луксозни стоки продължава, но 67-годишният дизайнер спира да проектира облекла. Той спря да прави конфекция през 2015 г., за да се съсредоточи върху висшата мода на ръчно изработвани модели, които могат да си позволят предимно жени с доста добри доходи. Съвсем доскоро той настояваше, че няма намерение \"да остави ножиците\". \"Лошото момче\" на модата, както го наричат, става известен през 80-те години, когато парижката модна сцена е потънала в декадентски дух. Готие имаше и кариера в телевизията като един от водещите на сериала Eurotrash. Преди две години той представи свой кабаретен спектакъл, частично основан на биографията му. Той се казваше Fashion Freak Show и се играеше в прочутото \"Фоли Берже\" във френската столица. Сега говорителка на Gaultier казва за АФП, че подобно на преминалият към интериорен дизайн японски ветеран Кензо французинът остава в модните среди, но в други сфери. В характерен за него шеговито-провокативен стил Готие разпространи видео съобщение, на което сякаш дава ексклузивно интервю по телефона. Облягайки се на шезлонг, той прошепва \"Сега ще ти издам нещо - това ще е последното ми шоу с висша мода. Трябва да дойдеш, не може да пропуснеш такова нещо, но, но, но... гарантирам ти, че Gaultier Paris продължава, висшата мода продължава. Имам нова концепция, за която ще ти кажа по-късно с всичките малки тайни. Очаквате ни! Целувки, целувки!\"", "date": "2020.01.17", "title": "Жан-Пол Готие повече няма да е дизайнер на дрехи"}
{"url": "https://www.dnevnik.bg/razvlechenie/2020/01/17/4017720_slipnot_idva_v_bulgariia_za_purvi_put/", "text": "Носителите на \"Грами\" \"Слипнот\" ще гостуват на тазгодишния фестивал Hills of Rock, който ще се проведе през юли в Пловдив, съобщиха организаторите. Американската метъл група идва за първи път в България, а концертът е част от европейското им турне. Четвъртото издание на рок фестивала ще бъде в три дни - 24, 25 и 26 юли, като групата ще се изяви на третия ден. Сцената ще бъде на Гребната база в града. \"Слипнот\" е сред най-популярните хеви метъл групи в света, която се формира през 1995 г. в американския щат Айова. Музикантите са известни с появата си на сцената със зловещи маски и костюми. Те твърдят, че са се вдъхновили за този си имидж от KISS. Членовете на бандата нямат имена и са известни само с номера. През август 2019 година излезе шестият им студиен албум, който носи името \"We Are Not Your Kind\". Той оглавява класациите на американския Billboard 200 и заема челни позиции и в други държави по света. Билетите вече са в продажба онлайн  тук .", "date": "2020.01.17", "title": "\"Слипнот\" идват в България за първи път"}
{"url": "https://www.dnevnik.bg/bulgaria/2020/01/17/4017870_kabinetut_predlaga_lichnite_lekari_da_davat_do_7_dni/", "text": "Личните лекари да могат да дават до 7 дни болничен. Това предлага правителството като мярка за справяне с фалшивите болнични. Предлаганите мерки са част от приетия от правителството анализ за причините за увеличаване на броя на болничните и неизплащаните средства, съобщава БНР. Друго предложение е, ако втора лекарска комисия докаже, че съответният човек не е действително болен, болничният да се отмени, а лекарят, който го е издал, да бъде санкциониран. Друго предложение е да се намали допустимият срок на болнични, издавани от лекарска комисия, от 30 на 20 дни, а този от джипито да е седем вместо досегашните 14 дни без прекъсване като в рамките на годината личният лекар ще има лимит от болнични дни за едно лице не повече от 20. Освен това се предлага граничните служби да имат достъп до регистъра на болничните и при излизане от страната да правят проверки, като подават информация към НОИ, ако човекът в момента е в болнични. Правителството ще обсъжда педложенията с бизнеса и синдикатите в следващия месец.", "date": "2020.01.17", "title": "Кабинетът предлага личните лекари да дават до 7 дни болнични"}
{"url": "https://www.dnevnik.bg/bulgaria/2020/01/17/4017875_tomislav_donchev_deistvasht_ministur_v_aresta_e_nov/", "text": "Като нов и доста смел подход на прокуратурата определи вицепремиерът Томислав Дончев задържането на вече бившия министър на околната среда и водите Нено Димов. Според него действията на държавното обвинение са развалили усещането, че няма безнаказани. \"Действащ министър в ареста е абсолютно нов жанр\", уточни Дончев пред БНТ. Нено Димов е в ареста от 9 януари заради водната криза в Перник. Първоначално той беше задържан с полицейска заповед, след като беше изведен от сградата на Министерството на околната среда и водите пред камерите на телевизиите. На другия ден прокуратурата му повдигна обвинение за умишлена безстопанственост и поиска от съда да му наложи арест като постоянна мярка. От ареста той подаде оставка като министър, а издигналата го политическа сила - ВМРО, определи действията на прокуратурата като политическо убийство. Апелативният специализиран съд реши Нено Димов да остане за постоянно в ареста заради тежестта на обвинението и тежката обществена ситуация, до която е довело неговото поведение. Перник е на воден режим от 18 ноември. От 20 декември той беше затегнат допълнително, като сега вода има 8 часа на денонощие. Томислав Дончев обясни, че утре в Министерския съвет премиерът Бойко Борисов е свикал среща, на която ще се обяви как ще се реши проблемът с водната криза. Той уточни, че вода за Перник няма да се взима от София, а от друг водоизточник, но не назова кой. По думите му оптимистичният вариант за справяне с кризата е 45 дни, а реалистичният - 2 месеца.", "date": "2020.01.17", "title": "Томислав Дончев: Действащ министър в ареста е нов жанр, доста смел ход на прокуратурата"}
{"url": "https://www.dnevnik.bg/politika/2020/01/17/4017881_dps_iska_pravitelstvoto_da_padne_no_ne_vijda_smisul_v/", "text": "ДПС подкрепя вота на недоверие към правителството и иска то да падне, но не вижда алтернатива на сегашното управление. Така зам.-председателят на парламентарната група на политическата сила Йордан Цонев коментира предстоящия другата седмица дебат по искания вот на недоверие към управляващите от страна на БСП. Към момента левицата има подкрепата единствено на ДПС. Депутатите от \"Воля\" още не са обявили как ще гласуват. Подобно е положението и с независимите народни представители. БСП се нуждае от подкрепата на всички тях, ако иска вотът да мине. \"За нас е винаги добре да падне това правителството. ДПС обаче винаги е разглеждало падането на една власт с идването на друга. Ако ще правим същото упражнение, както като 2013, 2014 и 2017 г., то тогава упражнението не си струва. Падане на кабинета ще има смисъл, когато е ясна посоката след това\", каза Цонев. Той добави, че в последните години в страната има много кризи, с някои от които премиерът Бойко Борисов се справял добре. Само в един сектор обаче през последните 6-7 години нямало никакви проблем - финансовият. В този период министър на финансите в двете правителства на Борисов е Владислав Горанов. \"Финансите се управляват консервативно, удачно и както трябва\", заяви Цонев.", "date": "2020.01.17", "title": "ДПС иска правителството да падне, но не вижда смисъл в това"}
{"url": "https://www.dnevnik.bg/photos/2020/01/17/4017595_fotogaleriia_svetovnite_snimki_na_denia_-_17_ianuari/", "text": "Ездачи прескачат с коне огън по време на ежегодното честване на празник, посветен на Свети Антони, Испания.", "date": "2020.01.17", "title": "Фотогалерия: Световните снимки на деня - 17 януари 2020 г."}
