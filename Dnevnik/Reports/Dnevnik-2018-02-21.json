{"url": "https://www.dnevnik.bg/sport/2018/02/21/3133877_zrelishtni_iziavi_na_de_hea_spasiha_manchestur/", "text": "Севиля\" и \"Манчестър юнайтед\" завършиха при нулево равенство в първия мач помежду си от осминафиналите в Шампионската лига. В герой за англичаните се превърна вратарят Давид де Хеа, направил забележителни спасявания. В хубав двубой \"Шахтьор\" направи обрат за 2:1 срещу \"Рома\". На \"Рамон Санчес Писхуан\" домакините продължиха серията си от мачове без поражение у дома. Те положиха големи усилия да вкарат, но бяха спрени от Де Хеа. \"Севиля\" отправи 25 удара, като осем от тях бяха точни. \"Юнайтед\" имаше друга стратегия - игра събрано, значително по-рядко стреляше и завърши с един точен удар от шест опита. Жозе Моуриньо остави Пол Погба резерва, но в 17-ата минута беше принуден да го пусне в игра. Тогава Андер Ерера се контузи и беше сменен. С представянето си в мача Погба затвърди впечатленията, че минава през труден период. Мачът започна с възможност за \"Севиля\", като Муриел отправи силен удар по земя, а Де Хеа изби. В средата на полувремето Ромелу Лукаку получи в наказателното поле на съперника и стреля от воле, но не беше точен. \"Севиля\" продължи да атакува и в последните минути преди почивката създаде още няколко възможности. Отново Де Хеа се справи с удари на Нзонзи и Муриел, който пропусна да открие след удар с глава отблизо. През втората част андалусийците продължиха да са по-дейни, а \"Юнайтед\" следваше тактиката си. В края гол на Лукаку не беше зачетен заради игра с ръка. Другата среща също предложи отлични спасявания на двамата вратари, но и повече вълнуващи моменти. \"Рома\" игра добре през първата част и след два пропуска на добри възможности успя да поведе. В 41-ата минута Един Джеко пусна подаване в наказателното поле и Ченгиз Юндер вкара. След почивката ролите се размениха и \"Шахтьор\" надигра съперника си. В 52-ата минута Ферейра напредна, освободи се от защитник и изравни. Последваха пропуски пред вратата на \"Рома\", като ключови спасявания имаше вратарят Алисон. Фред вкара много красив гол от фаул в 71-ата минута и даде преднина на \"Шахтьор\". В последните секунди на добавеното време от два-три метра Ферейра стреля, но хвърлил се защитник изби топката в ъглов удар.", "date": "2018.02.21", "title": "Зрелищни изяви на Де Хеа спасиха \"Манчестър юнайтед\" срещу \"Севиля\""}
{"url": "https://www.dnevnik.bg/evropa/2018/02/21/3133719_london_iska_prehodut_sled_brekzit_da_moje_da_bude/", "text": "Британското правителство е настояло пред Европейския съюз да бъде обсъден по-дълъг преходен период след Брекзит, предлагайки той да трае толкова дълго, колкото е необходимо да се договори ново партньорство, съобщават \"Ройтерс\" и \"Блумбърг\", като се позовават на правителствен документ и на източник от кабинета. В черновата на документа, цитирана от \"Ройтерс\", правителството казва: \"Великобритания вярва, че продължителността трябва да бъде определена от това колко време ще отнемат подготовката и прилагането на новите процеси и новите системи, които ще са в основата на бъдещото партньорство. Според източник от кабинета това не означава, че Великобритания иска да удължи \"фазата за прилагане\", а по-скоро да постави под въпрос позицията на ЕС, че преходният период трябва да приключи до 31 декември 2020 г. Източникът прави уговорката, че не става въпрос за промяна в политиката на кабинета за Брекзит, пише БТА. Според Лондон става дума за период от около две години, но той бил готов да обсъди това с ЕС. От министерството за Брекзит засега не е намерен никого за коментар. \"ЕС иска преходен период от 21 месеца, ние искаме период от около 24 месеца\", казал източникът, като добавил, че премиерът Тереза Мей и преди е изключвала преходен период, надхвърлящ 2 години. Според агенция \"Блумбърг\" в британското правителство смятали, че по отношение на преходния период позициите на Лондон и Брюксел съвпадат, но имало няколко аспекта, които изискват обсъждане. Според официално възприетия график преговорите за Брекзит трябва да продължат до ноември 2018 г., след което постигнатото споразумение трябва да бъде одобрено от парламентите на ЕС и на Великобритания. Самият \"развод\" ще се състои на 29 март догодина, след което, по първоначалния план, ще настъпи  преходен период , който ще продължи до 31 декември 2020 г.", "date": "2018.02.21", "title": "Лондон иска преходът след Брекзит да може да бъде удължен"}
{"url": "https://www.dnevnik.bg/bulgaria/2018/02/21/3133758_po-strogi_nakazaniia_za_brakonierski_ribolov_predvijda/", "text": "Да се завишат наказанията за незаконен улов на риба, предлагат депутати от \"Обединени патриоти\", които внесоха в Народното събрание поправки в Наказателния кодекс. Те предвиждат наказание да се налага не само на бракониерите, които са уловили незаконно риба, а и на хванатите в момент на \"ловене\". Освен за риболов в рибостопански води с взривни, отровни или зашеметяващи вещества се предвижда наказания да се налагат и за използване на \"всякакъв вид мрежи\" в нарушение. Предлага се минималната парична санкция за незаконен риболов да се увеличи от сегашните 100 на 200 лева, като се наказват и маловажните случаи. В момента законът предвижда наказание лишаване от свобода до една година и глоба от 100 до 1000 лева. Новият проект предвижда при повторно нарушение наказанието да бъде лишаване от свобода до 2 години и глоба от 500 до 2 хил. лв. В мотивите си от \"Обединени патриоти\" посочват, че с по-високите санкции за повторно извършване на деянието ще се постигне по-добра превенция. Те изтъкват, че бракониерите са 0.001% от общия брой на риболовците в страната, но в момента имало пик на подобни набези. \"България е една от малкото държави в ЕС, които наказват бракониерския улов и риболов на риба с хрилни мрежи и взривни вещества единствено и само с административно наказание\", смятат те.", "date": "2018.02.21", "title": "По-строги наказания за бракониерски риболов предвижда законопроект"}
{"url": "https://www.dnevnik.bg/biznes/2018/02/21/3133753_obshto_269_dni_otnema_na_firmite_da_se_svurjat_s/", "text": "Общо 269 дни отнема на една фирма да се присъедини към електроразпределителната мрежа. Самата процедура се състои от седем подпроцедури. Някои от тях са безплатни, но най-скъпата процедура струва на бизнеса около 50 хил. лева. Това обясни представителят на Министерството на икономиката Жечо Жечев по време на съвместното заседание в парламента на Комисията по икономическа политика и туризъм с постоянно действащата подкомисия за наблюдение на дейността в областта на защитата на потребителите и ограничаването на монополите, цитиран от БТА. Жечев призна, че процедурата по присъединяването към мрежата през последните години се утежнява. Той посочи, че в момента България се намира на 125-то място в класацията по достъп до електричество. Председателят на парламентарната комисия по енергетика Делян Добрев заяви, че бизнесът наистина изпитва проблеми по присъединяването към електропреносната мрежа. Според него, въпреки че се плаща за всяка от тези услуги, присъединяването към мрежата се бави. \"Има чести оплаквания от външни инвеститори относно тромавите процедури\", заяви Добрев. Председателят на Комисията за енергийно и водно регулиране (КЕВР) Иван Иванов обясни, че в Наредба номер 6 са разписани всички срокове. Той допълни, че въпреки съпротивата на електроразпределителните дружества през 2016 г. част от сроковете са били съкратени по настояване на КЕВР. Иванов уточни, че съществените проблеми възникват там, където се изискват отделни съгласувания, давайки пример с разрешенията, които се изискват от общините. Той изтъкна, че само на днешното заседание на КЕВР са били разгледани 17 жалби, като 6 от тях са били свързани с присъединяването. Особено показателен е случаят, в който бизнесмен се е оплакал, че повече от година чака за присъединяване към мрежата. Оказало се, че общината е забавила една година издаването на това разрешение. Иван Иванов посочи още, че самото присъединяване за бизнес заявители е над границата по Закона за обществени поръчки (над 70 000 лева), като всяко електроразпределително дружество е длъжно да обяви обществена поръчка. В този случай срокът без обжалване е 3 месеца, ако обаче се обжалва, той може да се удължи и над 5 месеца. \"Ние може да намалим някои срокове с 5 или 10 дни, но не можем да намалим някои от сроковете, които зависят от общините\", заяви Иванов. Членовете на двете комисии обсъдиха редица възможности всички тези срокове да се съкратят максимално и да се облекчи процедурата за присъединяване към електроразпределителната мрежа. След около месец ще има ново заседание, на което да се предложат конкретни мерки за това.", "date": "2018.02.21", "title": "Общо 269 дни отнема на фирмите да се свържат с електрическата мрежа"}
{"url": "https://www.dnevnik.bg/bulgaria/2018/02/21/3133765_prokuraturata_razsledva_stroeja_na_ogradata_po/", "text": "Прокуратурата е образувала досъдебно производство за престъпление от общ характер във връзка със строежа на оградата по българско-турската граница. Това се разбира от съобщение на държавното обвинение, изпратено ден след като от БСП поискаха отговор от главния прокурор какво се случва с работата по сигналите за нарушения и по докладите, изготвени от ДАНС и Агенцията за държавна финансова инспекция. В края на миналата година Сотир Цацаров съобщи, че прокуратурата работи по сигнала на бившия депутат Велизар Енчев и на депутата от левицата Елена Йончева. От съобщението на държавното обвинение днес се разбира, че сигналът на Енчев е постъпил на 10 март миналата година. В него се твърдят нарушения при строежа на оградата и че изграждането й неправомерно се осъществява от фирми на политическа партия \"Патриотичен фронт\" при наличие на данни за \"свързани лица\", както и че цените по договорите са многократно завишени.", "date": "2018.02.21", "title": "Прокуратурата разследва строежа на оградата по границата"}
{"url": "https://www.dnevnik.bg/sport/2018/02/21/3133746_ski_biaganeto_i_kunkite_ostaviha_norvegiia_pred/", "text": "Норвегия запази първото място в класирането по медали и след дванадесетия ден на зимните олимпийски игри в Пьонгчанг. Скандинавците прибавиха две златни отличия към сметката си след отборни победи в ски бягането и бързото пързаляне с кънки. Те вече имат 13 олимпийски титли - с една повече от Германия, която днес постигна триумф в бобслея. Норвежците увеличиха общия си брой медали на 33, като 11 от тях са сребърни, а девет - бронзови. Бундестимът е с 23 отличия, от които седем сребърни и пет бронзови. Денят започна със злато за Италия в алпийските ски. София Годжа спечели женското спускане и грабна първия си олимпийски медал. 25-годишната състезателка изпревари само с девет стотни Рагнхилд Мовинкел от Норвегия, която взе второ сребро след гигантския слалом. Линдзи Вон не успя да сбъдне мечтата си за златен медал при последното си участие на олимпийски игри. 33-годишната американка остана трета в коронната си дисциплина. Тя все пак подобри рекорда за най-възрастната медалистка в олимпийската история на алпийските ски. В ски бягането се проведоха отборните спринтове при мъжете и жените. Норвегия очаквано спечели златото в мъжката надпревара след категорична победа на Мартин Йонсруд Сундби и Йоханес Хьосфлот Клебо. Руският отбор взе среброто, а бронзът остана за Франция. Изключително интригуваща беше надпреварата при дамите. Тя предложи зрелищна битка между Норвегия с Бьорген и Майкел Фала, Швеция с Шарлоте Кала и Стина Нилсон и САЩ с Кикан Рандал и Джесика Дигинс. Дигинс изведе американците до златото, след като успя да надделее над златната и сребърната медалистка от индивидуалния спринт - Нилсон и Фала. Бьорген пък подобри рекорда за най-много медали от зимни олимпийски игри. Тя грабна своето 14-о отличие, като от тях седем са златни, четири са сребърни, а три - бронзови. 37-годишната норвежка вече има един медал повече от краля на биатлона Оле Ейнар Бьорндален. В бързото пързаляне с кънки Норвегия спечели отборното преследване при мъжете. Хавард Бьоко, Симен Нилсен, Свере Педерсен и Синдре Хенриксен изведоха скандинавците до златото след победата над представителите на Южна Корея във финалната надпревара. В полуфиналите норвежците отстраниха фаворитите от Холандия, като поставиха нов олимпийски рекорд - 3:37.08 минути. За \"лалетата\" остана бронзът след победа срещу Нова Зеландия в малкия финал. Холандия не успя да защити олимпийската титла в отборното състезание и при жените. Ирен Вюст и нейните съотборнички загубиха големия финал срещу Япония, която в състав Михо Такаги, Аяно Сато и Нана Такаги постави нов олимпийски рекорд - 2:53.89 минути. САЩ победи Канада в битката за бронзовия медал. Германия не позволи на Норвегия да се откъсне напред в класирането, след като спечели последния комплект медали, който беше раздаден днес. Бундестимът спечели титлата в двуместния бобслей при жените, след като изпревари САЩ и Канада.  Междувременно Канада се утвърди стабилно на третото място в класирането по медалите. Брейди Леман спечели мъжкия ски крос и донесе девети златен медал за северноамериканците. Те имат общо 21 отличия, като пет са сребърни, а седем - бронзови. Холандия и САЩ имат по шест титли и по 16 медала, като холандците засега са четвърти заради повече сребърни отличия - шест срещу четири. Франция е на шесто място с пет златни медала. Швеция, Южна Корея и Австрия имат по четири олимпийски титли. След днешните победи в кънките и алпийските ски Япония и Италия имат по три златни отличия. Швейцария е с две, а по една титла са спечелили Чехия, Словакия, Беларус, Великобритания, Полша и Украйна. Общо 27 страни са спечелили медали от Пьонгчанг. ", "date": "2018.02.21", "title": "Ски бягането и кънките оставиха Норвегия пред Германия в класирането по медали"}
{"url": "https://www.dnevnik.bg/sviat/2018/02/21/3133711_shveicariia_othvurli_ekstradiciiata_na_katalunski/", "text": "Швейцарските власти предупредиха, че нямат намерение да екстрадират Ана Габриел, бивш каталунски депутат, дори това да бъде поискано от тях, предадоха \"Ел паис\" и \"Ла вангуардия\". Изявлението дойде минути преди съд в Мадрид да издаде национална заповед за ареста на Габриел, избягала в Швейцария и обявила, че няма да се върне, тъй като се страхува, че ще бъде преследвана заради политическата си дейност. Според федералното правителство в Берн чужди граждани могат да се екстрадират по политически причини само ако при действията им се е стигнало до насилие от типа на геноцид, престъпление срещу човечеството и военни престъпления. При други случаи няма предвидени мерки в националното законодателство. Габриел днес трябваше да се появи във Върховния съд като част от разследването за бунт и подстрекателство към размирици, свързано с опита за отделяне на Каталуня от Испания. Вчера обаче тя уведоми съда, че няма да присъства, а в интервю за швейцарско издание отбеляза и че смята да остане в страната. Очаква се тя да поиска политическо убежище. Заповедта за ареста ѝ, издадена от съдия Пабло Ярена (който отговаря за делото на Пучдемон и другите поддръжници на независимостта на Каталуня), обаче е единствено национална - важи за територията на Испания като в момента действащата за бившия премиер Карлес Пучдемон. Така Ярена пренебрегна искането на главния прокурор да бъде отправено искане за екстрадиция. Случаят на Габриел е вторият след този на Пучдемон и няколко бивши министри, които заминаха за Брюксел няколко дни след като парламентът на Каталуня обяви независимост от Испания, а Мадрид отговори, като временно ограничи автономията на областта. \"Ел паис\" отбелязва, че решението на Габриел, за разлика от това на Пучдемон превръща наказателния процес срещу поддръжниците на независимостта в политически. Тъй като Швейцария не е член на ЕС, би се наложило вместо европейска заповед за арест за бившия депутат от CUP да бъде поискана екстрадиция, а това би наложило намеса и на правителствата на двете държави.", "date": "2018.02.21", "title": "Швейцария отхвърли екстрадицията на каталунски политик, без Испания да я е поискала"}
{"url": "https://www.dnevnik.bg/video/novinite_na_bnt/2018/02/21/3133787_video_drugite_novini/", "text": "Обществено обсъждане на дистанционното електронно гласуване. Столичната община дава зелена светлина на проекта \"Златна София\". Буковите гори в \"Централен Балкан\" влизат в международен обект на ЮНЕСКО.", "date": "2018.02.21", "title": "Видео: Другите новини"}
{"url": "https://www.dnevnik.bg/sviat/2018/02/21/3133691_armiiata_okonchatelno_shte_komandva_policiiata_v_rio/", "text": "Бразилският Сенат окончателно разреши федералното правителство да се намесва в сигурността на залетия от престъпност щат  Рио де Жанейро . Мярката ще бъде в сила до края на 2018 г., предава агенция \"Ройтерс\". Законопроектът беше приет снощи с 55 гласа \"за\", 13 \"против\" и един \"въздържал се\". Преди това той беше одобрен от долната камара на парламента. Указът, обявен от президента Мишел Темер в петък, възлага на армията да поеме командването на силите за сигурност в Рио де Жанейро,  където има нарастващо насилие . Това означава, че военните ще командват полицията в града, който е \"буквално превзет\" от наркобанди, каза държавният глава. Насилието в Рио скочи рязко в последните години – убийствата през 2017 г. са с 8% повече, отколкото през предходната. А увеличението спрямо 2015 г. е с 25%. В последните години армията вече е била пращана във  фавелите в центъра на Рио  неколкократно. Престрелките в бедните райони на града са ежедневие и вече започват да засягат и богатите квартали, които често са съседни на фавелите.", "date": "2018.02.21", "title": "Армията окончателно ще командва полицията в Рио до края на годината"}
{"url": "https://www.dnevnik.bg/evropa/2018/02/21/3133759_mei_iska_grajdanite_na_es_da_ostanat_vuv/", "text": "Британският министър-председател Тереза Мей заяви днес, че иска всички граждани на Европейския съюз, които законно живеят във Великобритания, да останат след Брекзит през 2019 г., и обеща модернизирана система за тяхното регистриране, за да могат да останат, предаде \"Ройтерс\", цитирана от БТА. \"Те имат огромен принос за нашата страна, затова искаме те и техните семейства да останат. Напълно ясно заявявам, че гражданите на ЕС, които живеят законно във Великобритания сега, ще могат да останат\", каза Мей пред парламента. \"Ще има цифрова система, която ще бъде модернизирана, благоприятна за потребителите и гарантираща, че този процес е колкото се може по-прост и лесен за хората\", заяви тя. По-рано този месец Мей каза, че гражданите на ЕС, които пристигнат във Великобритания след март 2019 г. (когато Обединеното кралство трябва да излезе от ЕС и да започне преходният период),  вече ще бъдат третирани по различен начин . \"Хората, които са дошли в Обединеното кралство, докато още сме били член на ЕС, са си създали определени очаквания и са направили житейски избор\", заяви Мей пред репортери на връщане от  посещението си в Китай . \"Има разлика между хората, които са дошли, преди да излезем, и тези, които ще дойдат, знаейки, че Обединеното кралство вече не е член на ЕС.\" Това е възможна пречка, която Великобритания и ЕС ще трябва да преодолеят, за да се споразумеят по въпроса за прехода след Брекзит. Идеята на този период е двете страни да могат през това време да се подготвят за последиците от края на 46-годишното членство на страната в съюза. ЕС предупреди Великобритания, че трябва да приеме всички решения на съюза, а по време на  така наречения преходен период  неговите граждани да могат да имат пълни права на пребиваване в Обединеното кралство.", "date": "2018.02.21", "title": "Мей иска гражданите на ЕС да останат във Великобритания след Брекзит"}
{"url": "https://www.dnevnik.bg/sport/2018/02/21/3133792_barselona_purvo_pusna_no_sled_tova_spria_vezenkov_za/", "text": "Звездата на българския национален отбор по баскетбол Александър Везенков ще пропусне световната квалификация с Чехия. Двубоят е в петък от 18.00 часа в \"Арена Ботевград\". Баскетболистът, който беше избран под №57 в драфта на НБА, първоначално получи разрешение да вземе участие в мача. Той пристигна в България и се присъедини към лагера на националния отбор, но днес беше привикан обратно в Испания. Българската федерация по баскетбол съобщи, че причината за решението на каталунците е заболяване на крилото Пиер Давид Ориола. Той няма да може да вземе участие в петъчния двубой с \"Реал\" (Мадрид) в Евролигата, което е принудило ръководството на тима да върне Везенков по спешност.  Федерацията потвърди, че Везенков е отпътувал за Барселона. 22-годишният играч остава под въпрос за втората квалификация на националния отбор тази седмица - гостуването на Финландия в неделя. От федерацията все пак изразиха надежда, че Везенков ще може да пътува в събота директно за скандинавската страна от Испания. Тъй като Международната баскетболна асоциация (ФИБА), от една страна, и Евролигата и НБА, от друга, не успяха да се разберат за съгласуване на своите календари, клубовете сами решават дали да пускат състезателите си в националните отбори.  България започна квалификациите за световното в Китай през 2019 г. със  загуба с 80:82 от Финландия  в Ботевград. След това националите  спечелиха гостуването си на Исландия със 77:74.", "date": "2018.02.21", "title": "\"Барселона\" първо пусна, но след това спря Везенков за националния отбор"}
{"url": "https://www.dnevnik.bg/zdrave/2018/02/21/3133819_zaradi_dulgovete_na_kasata_kum_chujdi_fondove_prez/", "text": "През 2016 г. на 334 български граждани е отказано лечение в чужбина и на още 332 души през 2017 г. заради некоректността на българската каса в изплащането на задълженията й. В този брой влизат и такива пациенти, на които чуждестранните болници са поискали да си платят пълната сума за лечение, а след това касата да им покрие разходите, макар че редът е друг. Това обяви управителят на здравната каса Камен Плочев по време на изслушването му пред здравната комисия в парламента по казуса за  задълженията на здравната каса към чуждестранни каси , достигнали 271 млн. лв. Зачестяват писмата от чуждестранните здравни каси, които си искат парите от българската, каза още Плочев. През януари се е получило такова от Германия, в което се напомня, че изтичат 18-те месеца безлихвен толеранс за разплащане за медицински услуги за български граждани. Към 31 януари 2018 г. България й дължи общо над 128 млн. лв., а до края на годината просрочени от тях ще са близо 100 млн. лв. За 2017 г. на Германската здравна каса са изплатени 12.7 млн. евро при обещани 16.7 млн. евро, уточни още управителят. Същевременно по думите на Плочев от дължимите от Министерството на здравеопазването 18 млн. лв. по протоколи за лечение на българи в чужбина през миналата година ведомството е превело едва 64 хил. лв., а за 2017 г. \"не ни е платен нито един лев\", обясни управителят на здравната каса. Той обясни отново, че с писмото, което пратил до парламента и заради което  министърът на здравеопазването поиска оставката му , не е целял начало на процедура за актуализация на бюджета, а инициирането на дискусия за възможностите за решаване на този проблем. Заради това накрая на извънредното заседание Плочев оцени целта си като постигната. Критика и подкрепа  Управителят на касата получи остри въпроси и критика от председателя на здравната комисия и депутат от ГЕРБ Даниела Дариткова защо е решил точно сега да сигнализира за проблема, вместо когато се гласуваше бюджетът в края на миналата година, и защо го е направил, без да се допита до надзорния съвет на касата. Според нея постъпката му демонстрира непознаване на административните процедури, което не е удачно за профила на позицията му, а последвалият спор е превърнал финансово-оперативен проблем в политически и е инспирирал страх сред българските граждани, че няма да получат лечение в чужбина, което според нея съвсем не е вярно. Камен Плочев отговори, че го направил точно заради писмото от Германия и не искал да чака средата на годината, за да не му кажат, че парите вече са свършили. А до надзорния съвет се допитвал не за всяко нещо, а само когато имало да се плащат пари. В случая обаче се търсят. Освен критиката от председателя на комисията от ГЕРБ Плочев получи подкрепа от депутати и от коалиционните партньори, и от опозицията за смелостта да постави проблема на публичното внимание. Надзорът на касата не вижда проблем Накрая на дискусията зам.-министърът на здравеопазването и председател на надзорния съвет на здравната каса Жени Начева обясни, че \"има разлика между задължения и просрочени задължения\". На днешното си заседание надзорният съвет е поискал от касата отчета за изпълнението на бюджета й за този януари и предстои скоро подробно да се разгледа и годишният й отчет, където ще се изясни колко точно дължи касата. По думите на Начева в доклада за януари се вижда, че просрочените задължения, отразени в задбалансовите сметки към 31 януари 2018 г., са в размер на 7.6 млн. лв. и те са точно за европейските фондове. \"Отчитайки месеца, в който се намираме, и факта, че имаме 73 млн. лв. в закона за бюджета за разплащане на европейски средства, и доколкото разбрах от проф. Плочев, задълженията към германската страна са в рамките на параметрите по бюджета за 2018 г., ние не считаме, че на този етап от годината има проблем с предоставянето на заплащането на медицинска помощ за тези цели. Категорично не считаме, защото официалните просрочени счетоводни задължения са 7.6 млн. лв., има разлика между задължения и просрочени задължения\", заяви Начева.", "date": "2018.02.21", "title": "Заради дълговете на касата към чужди фондове през 2017 г. е отказано лечение на 332 българи"}
{"url": "https://www.dnevnik.bg/sport/2018/02/21/3133774_vuprosut_za_sobstvenostta_na_vivakom_donese_naprejenie/", "text": "Обявяването на края на спонсорския договор между Националната баскетболна лига (НБЛ) и \"Виваком\" предизвика напрежение, свързано с евентуални \"проблеми с уточняване на собствеността и лимитирани бюджети\" в телекомуникационната компания. Първоначално в 13.23 ч. от баскетболната лига изпратиха съобщение до медиите, с което съобщават, че партньорството няма да продължи. В него НБЛ посочва, че \"според официалното становище на телекома през 2018 година компанията има сериозни намаления в бюджетите и поради тази причина няма възможност да продължи партньорството си с НБЛ\". От лигата посочват, че са получили висока оценка за съвместната си работа до момента, но ръководството на компанията е решило договорът да приключи. Да бъде хаос \"В последвалата комуникация от вчера (20.02.2018 г.) стана известно, че компанията има проблеми с уточняване на собствеността и лимитирани бюджети, което прави невъзможно подписване на договор за спонсорство с НБЛ в този момент. Уточнихме се да се подновят преговорите през лятото за следващия сезон\", се казва в цитата на генералния мениджър на НБЛ Лили Борисова. Три часа по-късно и двете страни опровергаха представените мотиви за прекратяването на партньорството. От НБЛ изпратиха ново съобщение, в което посочиха, че цитатът на Борисова е \"некоректен\". \"Много моля да коригирате този неверен цитат и да ме цитирате по следния начин: \"И двете страни сме удовлетворени от партньорството си до момента, ние от НБЛ припознаваме \"Виваком\" като социално отговорна компания, която подкрепя множество обществено значими каузи в различни сфери, и разбираме решението ѝ да насочи своите усилия за 2018-а към други каузи в областта на спортта. Оставаме с най-добри взаимни впечатления и ще продължим разговорите за бъдещо сътрудничество на по-късен етап\", казва Борисова. Потърсени от \"Дневник\", от \"Виваком\" също определиха цитата като \"некоректен\". От компанията обясниха, че пренасочват инвестициите си към \"нови инициативи, популяризиращи активния начин на живот и споделянето на позитивните емоции от играта, най-вече сред семейната аудитория, децата и младежите\". \"Виваком\" е компания с дългогодишни традиции в подкрепата на социално отговорни кампании. Всяка година телекомът прави инвестиции в размер на над 500 000 лева в организации и активности в полза на обществото. През последните няколко години компанията фокусира тези средства в сферата на образованието и спорта, като счита, че те са едни от най-важните за развитие на младото поколение в България и обществото като цяло и се нуждаят от подкрепата на бизнеса в допълнение към целенасочената държавна политика\", отговарят от компанията. Кой е собственикът \"Виваком\"  стана спонсор на баскетболното първенство през 2016 г. , когато президент на лигата беше Константин Папазов. Тогава договорът беше за една година, а впоследствие беше подновен. Компанията е партньор също на Българския футболен съюз (БФС) и шампиона \"Лудогорец\", а най-голямо влияние има във футболния \"Левски\". Преди малко повече от година беше сключен рекламен договор между сините и \"Виваком\" за името на стадион \"Георги Аспарухов\" на стойност 12 млн. лева. Тогава от приходите бяха платени текущи задължения в размер на 6.620 млн. лева,  показа отчетът на \"Левски\" за миналата година . В деня на откриването на зимните олимпийски игри в Пьонгчанг компанията обяви, че подновява и договора си с Българския олимпийски комитет. Спас Русев, който е председател на надзорния съвет на телекома, дори посети българските спортисти в олимпийското село заедно с председателя на БОК Стефка Костадинова. Русев  беше избран и в изпълнителния комитет на БФС  по време на конгреса миналия петък. След дълга борба с другия претендиращ за собственост над БТК - Дмитрий Косарев, на 11 април 2017 г. Русев успя да впише промени в надзорния съвет на най-големия телеком в страната. Оттогава компанията е под неговия контрол.", "date": "2018.02.21", "title": "Въпросът за собствеността на \"Виваком\" донесе напрежение след прекратен спонсорски договор"}
{"url": "https://www.dnevnik.bg/bulgaria/2018/02/21/3133785_proekt_predvijda_da_se_ogranichi_bezkontrolnoto/", "text": "Законопроект предлага да се ограничи обемът на новите лозови насаждения, за да се гарантира на производителите на вино равнопоставеност, както и да се гарантира повишаване на конкурентоспособността им. Това са част от промените в Закона за виното и спиртните напитки, които са предложени от премиера Бойко Борисов и са качени за обществено обсъждане в портала за консултации strategy.bg. Проектът за нов закон отменя досега действащия. Това се налага заради препоръки от Европейската комисия, която е констатирала разминавания между действащите правила на Европейския съюз и закона, е записано в мотивите. В края на 2013 г. ЕС въведе нова система за установяване на обща организация на пазарите на селскостопански продукти. Тя е насочена към ограничаване на нерегулираното нарастване на броя на новите лозови насаждения. За целта е въведен механизъм, според който всяка година трябва да се предоставят разрешения за нови насаждения в размер до 1% от засадените с лозя площи към 31 юли на предходната година. Според новия закон ще се забрани засаждането на близкостоящи площи със същата земеделска култура, за да се предотврати неадекватно опрашване и влошаване на реколтата. С това се цели \"да се предпазват производителите от неравнопоставеност и прекомерна административна тежест\".  Основните цели, които си поставя новият закон, са възвръщане на старите пазари на вино и спечелване на нови, както и равновесие между търсенето и предлагането на вино и спиртни напитки. Освен това трябва да бъдат осигурени прозрачност на пазара и честна конкуренция. Предвидено е и при какви условия няма да се изисква издаването на разрешение за нови лозови насаждения. Това ще става при засаждането или презасаждането на площи, предназначени за експериментални цели; отглеждане на лозов масив, предназначен за консумация само в домакинството на производителя или от организации, произвеждащи вино само за вътрешна консумация; при презасаждане от производител, на когото са отчуждени имоти за държавна или общинска нужда, които са били засадени с лозя. За да се осъществява контрол, е регламентирано поддържането на лозарски регистър. В него ще има актуална информация за гроздопроизводителите, управляваните от тях лозарски стопанства и винопроизводителите.", "date": "2018.02.21", "title": "Проект предвижда да се ограничи безконтролното увеличаване на лозовите насаждения"}
{"url": "https://www.dnevnik.bg/sport/2018/02/21/3133824_ne_triabva_da_si_igraem_s_ogunia_kaza_gatuzo_predi/", "text": "Треньорът на \"Милан\" Дженаро Гатузо планира да използва футболистите, които са играли по-малко, за втория двубой с \"Лудогорец\" от 1/16-финалите в Лига Европа. Италианският специалист обясни, че не се притеснява от това, защото не дели отбора си на титуляри и резерви. \"Милан\" има преднина от три чисти гола, следе като преди няколко дни  спечели с 3:0 гостуването си в Разград  с голове на Патрик Кутроне, Рикардо Родригес и Фабио Борини. \"Не деля отбора на титуляри и резерви. Просто някои са изморени и имат нужда от почивка. Кутроне обаче е само на 20 години, а не на 32, възстановява се бързо и не усеща умора\", каза Гатузо и обясни, че ротациите не са заради резултата от първия двубой, а заради факта, че \"Милан\" все още играе на три фронта. Той предупреди, че футболистите му не трябва да подхождат лекомислено към срещата, а да бъдат напълно мотивирани, защото \"Лудогорец\" е опасен отбор. \"Не бива да подценяваме мача и да си играем с огъня. Футболистите на \"Лудогорец\" са много опасни, бързи са в нападение и могат да ни създадат проблеми\", обясни бившият халф. Ситуацията около клуба остава притеснителна, след като в понеделник \"Кориере дела сера\" обяви, че  собственикът на \"Милан\" Юнхун Ли е подал документи за фалит . Италианската футболна федерация също следи въпроса и вече изрази тревогата си. Според Гатузо обаче всичко е нормално: \"Не съм притеснен, защото не сме усетили нищо. Заплатите се изплащат дори по-рано от обявеното. Бонучи и останалите капитани говориха с мениджърите за размера на бонусите. Директорите Марко Фасоне и Масимилиано Мирабели ме увериха, че в клуба има пари\", каза още Гатузо.", "date": "2018.02.21", "title": "Не трябва да си играем с огъня, каза Гатузо преди реванша с \"Лудогорец\""}
{"url": "https://www.dnevnik.bg/sport/2018/02/21/3133798_germaniia_iznenada_shveciia_i_shte_igrae_s_kanada_v/", "text": "Канада и Германия ще се изправят един срещу друг във втория полуфинал на олимпийския турнир по хокей на лед. Олимпийските шампиони отстраниха Финландия след много трудна победа с 1:0. В един от най-зрелищните мачове от началото на надпреварата Германия изненада сребърния медалист от Сочи 2014 Швеция с 4:3 след продължения. По-рано днес  място във финалната четворка си осигуриха Русия и Чехия . Руските хокеисти разбиха Норвегия с 6:1, а чехите измъкнаха драматична победа срещу САЩ с 3:2 след дузпи. Максим Норю отбеляза единственото попадение в мача между Канада и Финландия. След като в първите две третини двата отбора не успяха да намерят път към вратата, 55 секунди след началото на последната част Ерик О'Дел спечели шайбата в зоната на съперника и я върна към Норю, който я изпрати в горния ляв ъгъл на Мико Коскинен. По същото време се играе и четвъртфиналът между Германия и Швеция, който донесе най-голямата изненада в мъжкия турнир. Бундестимът взе солидна преднина в първата третина, след като вкара две попадения в рамките на 29 секунди. Кристиан Ерхоф откри резултата при числено предимство, а Марсел Ньобелс порази за втори път вратата на Швеция. След като двата отбора не успяха да си отбележат гол във втората третина, скандинавците успяха да намалят изоставането си чрез Антон Ландер в 46-ата минута. Само две по-късно обаче Доминик Кахун върна аванса на Германия. Швеция съумя да изравни и да прати мача в продължения, след като Патрик Херсли и Микаел Викстранд се разпиха в рамките на 122 секунди между 50-ата и 52-ата минута. Германия все пак стигна до победата с попадение на Патрик Раймер минута и половина след началото на добавеното време. \"Знаехме, че нищо не е свършило, защото шведите винаги могат да се върнат в мача. След като изравниха, ние трябваше да останем спокойни и съумяхме да го направим\", каза Раймер след двубоя. Германия записа първа победа срещу Швеция на олимпийски игри. От обединението си през 1990 г. бундестимът имаше пет загуби в пет мача срещу скандинавците. Досега най-доброто представяне на германците срещу шведите на олимпийски игри беше равенство 1:1 в Сараево през 1984 г.", "date": "2018.02.21", "title": "Германия изненада Швеция и ще играе с Канада в полуфиналите на мъжкия хокей"}
{"url": "https://www.dnevnik.bg/bulgaria/2018/02/21/3133223_iens_stoltenberg_ochakvame_pravitelstvoto_da_izpulni/", "text": "Приветстваме усилията на България да укрепи своите въоръжени сили, да засили възможностите им и да изпълни ангажиментите си, които има - да инвестира повече в отбрана. Това каза генералният секретар на НАТО Йенс Столтенберг пред \"Дневник\" на въпрос какво е посланието му към българското правителство за бавещите се проекти за модернизация на армията. \"Ние знаем, че това е предизвикателство. България е работила много години със Съветския съюз и все още има много оборудване и структури от това време, но трябва да модернизира въоръжените си сили\", добави Столтебнерг на среща с журналисти във вторник в централата на алианса в Брюксел. На срещата на върха на НАТО в Уелс през септември 2014 г. държавите членки, сред които и България, поеха ангажимент да увеличат финансирането си за отбрана до 2% от брутния вътрешен продукт (БВП) до 2024 г. До края на 2017 г. 8 от 29 държави в Алианса са преминали тези 2%. Поне 20% от годишните разходи за отбрана трябва да са главно за ново оборудване, пише в декларацията от срещата. Според статистика на НАТО от юни 2017 г. България е сред отличниците в групата с 1.57 % от БВП и над 29% разходи от бюджета за отбрана за ново оборудване. Тези данни са на база на държавния бюджет за миналата година, в който бяха предвидени 231 млн. лв. за проектите за купуване на нов самолет за военновъздушните сили и за построяване на два кораба за военноморските сили. Но парите така и не бяха похарчени, тъй като проектът за изтребителя беше спрян, след като специална парламентарна комисия установи нарушения в процедурата за избор, която беше завършена от служебното правителство. Българската фирма, която спечели търга за корабите, борейки се сама със себе си,  се отказа  заради недостатъчното финансиране, предвидено от Министерството на отбраната. Столтенберг подчерта, че решението за увеличаване на бюджета за отбрана е взето с консенсус от държавите членки. Те са се спрели на 2%, тъй като през 2014 г. това е бил средният за НАТО дял на разходите за отбрана. Според последни данни средният разход в НАТО е 3% от БВП. Очакваме всички съюзници да изпълнят ангажиментите си, каза Йенс Столтебнерг. Той добави, че всички държави са обещали да увеличат разходите си за отбрана в националните си планове. Прегледът на изпълнението на националните планове в НАТО ще бъде готов до края на месеца. Решението за модернизация и по-големи разходи беше взето след анексирането на Крим от Русия и възхода на \"Ислямска държава\".", "date": "2018.02.21", "title": "Йенс Столтенберг: Очакваме правителството да изпълни ангажиментите си към НАТО"}
{"url": "https://www.dnevnik.bg/sviat/2018/02/21/3132946_musk_shte_testva_dnes_izgrajdaneto_na_mreja_za/", "text": "Идея за достъпен от всяка точка на планетата високоскоростен интернет, която бе представена преди 3 години, може да започне реализацията си днес. Става дума за проекта \"Старлинк\" (Starlink) на Илон Мъск и първите два експериментални сателита Microsat-2a и Microsat-2b, които да бъдат изведени в орбита с ракета Falcon 9 на компанията SpaceX. Стартът бе планиран за събота или неделя миналата седмица, но бе отложен за вторник. Мъск често е скаран със спазването на амбициозни срокове, но ако всичко потръгне добре, комуникациите и бъдещето на милиарди хора по планетата може да се променят. Част от Starlink би трябвало да осигурява връзка директно с безжичните устройства, а не - както е сега в масовия случай - с наземен разпространител на безжичен сигнал. До 2019 г. би трябвало да има 4425 сателита за широколентов интернет, подобен на 5G, след което към тях да се добавят още 7518, но на много ниска орбита под 400 км. Това е отправяне на огромно предизвикателство към най-големите телекомуникационни корпорации и към капацитета на производителите на спътници. За илюстрация колко много работа, ракети, гориво и пари ще са нужни - в момента в орбита има под 1460 работещи спътника плюс около 2600 излезли от употреба. Най-голямото \"съзвездие\" от комуникационни спътници се изгражда в момента от компанията Iridium, която разчита към началото на 2019 г. да приключи с извеждането на 75 сателита. Подобни планове имат Boeing, OneWeb и Telesat (но последната по-скоро ще обслужва американската армия). Преди първия старт екипът на Мъск трябваше да получи всички разрешителни, включително сертификат за това как проектът му ще спази правилата за избягване натрупването на космически боклук около Земята. Според документите, подадени пред Федералната комисия за комуникации (FCC), тежащите по 400 кг сателити Microsat 2a и 2b ще бъдат откарани на 514 км над земята, след което ще бъдат изведени на  1125 км кръгова орбита. От това разстояние те ще изпращат широколентови (Ku-band) сигнали към 6 стационарни и 3 преносими приемни станции в САЩ. Центърът за телеметрия, проследяване и управление на теста е в Редмънт, щата Вашингтон. Импулсите ще траят не повече от 15 минути и ще бъдат изпращани приблизително веднъж в денонощие. Microsat 2a и 2b би трябвало да съществуват между 6 и 20 месеца, но SpaceX може да продължи да ги използва до изчерпване на капацитета им, след което те ще бъдат унищожени в атмосферата. \"Продължителността на живот\" на спътник от евентуалната мрежа е планирано да бъде в рамките на 7-9 години. Сигналът на всеки един от тях е проектирано да бъде улавян от наземна ивица с ширина 2000 км. Оптимистичният сценарий на SpaceX е през 2019 г. да започне изпращането на спътници на същото разстояние от Земята и да активира мрежата, когато в нея има поне 800 сателита. Пред FCC компанията на Мъск е заявила, че се нуждае от 6 години за изстрелването на спътниците, но после поиска да бъде освободена от ограничението във времето. Опити за подобен голям пробив в космоса са правили и други, но са се проваляли. През 2015 г., например, \"Фейсбук\" реши да се откаже от идеята си да вложи до 1 млрд. долара за спътници, покриващи с интернет отдалечени райони на Африка и заложи на спътника AMOS-6 на Spacecom, но той беше унищожен при избухването на ракета Falcon 9 през 2016 г. Бил Гейтс помагаше във финансирането на проекта за сателити за интернет Teledesic, но компанията прекрати дейност през 2002 г. след разходи от над 9 милиарда долара.", "date": "2018.02.21", "title": "Мъск ще тества днес изграждането на мрежа за интернет от 12 000 спътника"}
{"url": "https://www.dnevnik.bg/politika/2018/02/21/3133217_mnozinstvoto_v_parlamenta_shte_otstrani_valeri/", "text": "Днес мнозинството в парламента се очаква да отстрани социалиста Валери Жаблянов от неговото ръководство. Искане за това бе внесено във вторник от ГЕРБ и \"Обединени патриоти\". Сред мотивите са \"недопустимото му твърдение, че  Народният съд е бил необходимо и неизбежно правосъдие \", неуважителното му отношение към жертвите на комунистическия режим  при отдаването на почит към тях в парламента на 1 февруари  и противопоставянето му на ратификацията на договора за добросъседство с Македония. От БСП съобщиха, че стоят зад Жаблянов и няма да предлагат нов зам.-председател на Народното събрание. Не е известно как ще гласуват депутатите от ДПС и \"Воля\".", "date": "2018.02.21", "title": "Мнозинството в парламента ще отстрани Валери Жаблянов като негов зам.-председател"}
{"url": "https://www.dnevnik.bg/sviat/2018/02/21/3133192_transparency_international_publikuva_dnes_ocenkata_si/", "text": "Международната организация за борба с корупцията Transparency International ще обяви тази вечер резултатите от своя глобален Индекс за възприятие на корупцията за 2017 година. Той почти съвпада с началото на българското председателство на Съвета на ЕС, предшествано от вълна от публикации в авторитетни издания в чужбина, повтарящи тезата, че България е \"най-корумпираната и най-бедната\" в съюза. Част от тези статии се позоваваха и на индекса на Transparency International. В доклада си от края на януари миналата година на България бе отредено 75-о място от анализираните 176 държави и територии. Така страната зае позиция малко след Сърбия и Соломоновите острови и преди Кувейт и Тунис. В индекса за 2016 г. акцентът бе върху връзката между корупция и неравенство в разпределянето в едно общество на богатство и власт. От страните в ЕС България, която бе включена за 19-ти пореден път, бе на най-ниската позиция - пред нея Гърция бе на място 69, а Италия - на 60. Изследването, публикувана традиционно в началото на годината редовно от 1995 година насам, отразява анализи, оценки и възприятия относно нивото на корупция според представителите на бизнеса, местните и чуждестранните анализатори в съответните страни. При формирането на тазгодишния индекс е разширен кръгът от използвани източници, включително Световната банка, Световният икономически форум, Икономист интелиджънс юнит, Фрийдъм хаус, Световният проект за правосъдие, Фондация \"Бертелсман\", Университетът в Гьотеборг и други.", "date": "2018.02.21", "title": "Transparency International публикува днес оценката си за корупцията през 2017 г."}
{"url": "https://www.dnevnik.bg/sport/2018/02/21/3133248_bulgarite_v_pyongchang_dnes_predstoi_otboren_start_za/", "text": "Тринадесетият ден от зимните олимпийски игри в Пьонгчанг включва един старт с българско участие. Ски бегачите  Веселин Цинзов  и Йордан Чучуганов ще се впуснат в отборния спринт в свободния стил. Българите са във втория полуфинал, който трябва да започне в 11.15 ч. Финалът в дисциплината е в 12.30 часа. Преди дни  Цинзов постигна най-доброто си класиране на голямо първенство, като стана 36-и в старта на 15 км . Тогава Чучуганов зае 95-ото място от 119 стартирали. Преди това двамата отпаднаха в квалификацията в спринта, където  останаха съответно 59-и и 68-и . \"Не ми хареса как се класирах, но все пак е спринт. Никога не съм бил силен в спринта. Надявам се това да ми е едно контролно\",  каза тогава Цинзов  с поглед към старта на 15 км. В понеделник министърът на спорта Красен Кралев се срещна с българите в олимпийското село и каза, че  до момента представянето им е много добро . Тогава генералният секретар на БОК Белчо Горанов похвали Цинзов: \"Той също заслужава адмирации с класирането си в ски бягането, където конкуренцията е жестока\". До края на олимпийските игри в ски бягането предстоят и други две състезания. В събота е мъжкият масов старт на 50 км в класическия стил, а в неделя - на 30 км при жените.", "date": "2018.02.21", "title": "Българите в Пьонгчанг днес: Предстои отборен старт за ски бегачите"}
{"url": "https://www.dnevnik.bg/bulgaria/2018/02/21/3133174_kamen_plochev_shte_bude_izslushan_v_parlamenta_dnes_za/", "text": "Управителят на Националната здравноосигурителна каса Камен Плочев ще се изправи пред депутатите от здравната комисия на извънредно заседание днес, за да обясни за  проблема с натрупаните задължения към чуждестранни здравни фондове  и защо заради тях според него се налага актуализация на бюджета. Искането му за тази дискусия в Народното събрание предизвика конфликт между него и министъра на здравеопазването миналия петък, когато  Кирил Ананиев поиска оставката на Плочев за неспазване на административните процедури . Заради казуса и двамата имат насрочени индивидуални срещи с парламентарните групи през тази и следващата седмица освен днешното изслушване в ресорната комисия. В писмо, което Камен Плочев е пратил на 9 февруари до председателите на ГЕРБ, БСП, \"Обединени патриоти\", ДПС и \"Воля\", се посочва, че задълженията на касата към чуждестранни здравни фондове в края на 2017 г. надвишават 271 млн. лева, като от тях просрочени са вече над 133 млн. лв. и са необходими 140 млн. за покриване на всички задължения с падеж до края на настоящата година и иска съдействие от депутатите за допълнителна субсидия от държавния бюджет за тази сума. Писмо със същата справка е било пратено седмица по-рано и до Министерството на здравеопазването, но не с искане за допълнителни пари или споменаване на актуализация, а с молба да бъдат преведени дължимите суми от ведомството към касата. Министърът на здравеопазването в отговор разказа, че след като конфронтирал шефа на касата за писмото, с което той \"минава над главата\" на министъра, Министерския съвет и на Надзорния съвет на касата,  Плочев първо излъгал, че не е подавал такова писмо , а след това че не е гледал какво подписва.  От петък насам Кирил Ананиев успокои многократно, че задълженията към здравните каси на другите държави-членки в ЕС не са пречка здравноосигурените български граждани да ползват здравните услуги, които им се полагат из целия Евросъюз като негови граждани, като обясни и, че са провеждани разговори с институциите, на които НЗОК дължи най-много пари. За тази година предвидени за изплащане с бюджета на касата са 70 млн. лв., като в тях са предвидени и разсрочените плащания, коментира министърът. Той подчерта, че миналата година след констатиране на преизпълнението на приходите, на европейските каси извънредно са преведени 2 млн. лв. Основният аргумент на здравния министър за искането на оставката на управителя на НЗОК е неспазването на процедурата по предлагане на актуализация в бюджета, което по думите му е и нарушение на Конституцията. \"Единственият закон, който не може да влезе директно в Народното събрание, е именно Законът за държавния бюджет\", поясни той вчера.", "date": "2018.02.21", "title": "Камен Плочев ще бъде изслушан в парламента днес за задълженията на касата към чужди фондове"}
{"url": "https://www.dnevnik.bg/sviat/2018/02/21/3133216_sreshta_na_zaev_i_merkel_dnes_moje_da_vuvleche/", "text": "Македонският премиер Зоран Заев е в Берлин за срещи с канцлера Ангела Меркел и други представители, както и за реч в централата на фондация \"Фридрих Еберт\", съобщи пресслужбата на кабинета в Скопие. Според  канцеларията  на Меркел двамата ще обсъдят \"двустранни отношения, европейски политически и регионални въпроси.\" Само ден преди посещението - обявено в петък - германският лидер говори по телефона с гръцкия си колега Алексис Ципрас. Според властите в Атина, цитирани от агенция МИА и гръцката телевизия \"Скай\", Ципрес е настоял в разговора за нуждата от окончателно решение в спора за името на Македония. Двамата се разбрали да продължат диалога си на неформалната среща на лидерите на ЕС този петък. За македонското издание \"Нова\" анализатори коментират, че Берлин оказва натиск, за да се реши по-бързо въпросът за името.  \"Нова\" цитира  Люпчо Петковски от организацията \"Евротинк\", според когото включването на Меркел е ясен сигнал за международно посредничество в разговорите и за съществуването на \"силна международна инициатива\" за проблема. Позициите на двете страни са \"дълбоко асиметрични\", но процесът изглежда се движи по \"утвърдена динамика\", предвид че двустранните срещи Меркел-Ципрас и Меркел-Заев са били замислени по-отдавна или очаквани. Някои гръцки медии вече пишат че \"Гордиевият възел би могъл да се пресече с международна спогодба, ратифицирана от Съвета за сигурност на ООН.\" В последните дни и гръцки, и македонски издания пък отчитат, че в преговорите за името,  започнали по същество  миналата седмица,  вече са довели до компромис  по три от седем точки, както каза самият Заев. На втората си среща по темата във Виена в понеделник и вторник миналата седмица външните министри на двете страни се разбраха, че ще продължат преговорите със задължителен акцент върху двустранния формат, но и с международни посредници като пратенника на ООН Матю Нимиц. В Скопие обаче се чуват различни варианти за това докога трябва да се реши въпросът. миналата седмица източници от кабинета на Заев говореха за възможност това да стане до март, а премиерът вчера спомена като краен срок юли и срещата на НАТО, на която Македония се надява, ако въпросът е решен, да получи покана. За пръв път Меркел и Заев се срещнаха двустранно в кулоарите на  срещата за Западните Балкани  в Триест, която е част от т. нар. Берлински процес и която се проведе през юли.", "date": "2018.02.21", "title": "Среща на Заев и Меркел днес може да въвлече Германия в спора за името с Гърция"}
{"url": "https://www.dnevnik.bg/sviat/2018/02/21/3132587_persiiskiiat_zaliv_izmestva_rusiia_kato_priiatel_na/", "text": "Дни преди стратегията за разширяване на Европейския съюз да бъде публикувана и да се спомене \"перспективата\" на Западните Балкани, премиерът Бойко Борисов обяви  как той самият вижда бъдещето  на региона: или присъединяване, или \"да бъдат оставени Русия, Китай, Турция и Саудитска Арабия да си откъснат толкова влияние, колкото могат на база религия.\" Днес Борисов има среща в София с министъра на външните работи на Саудитска Арабия Адел бин Ахмед ал-Джубейр, който ще разговаря още с колегата си Екатерина Захариева и с президента Румен Радев. Пристигането на госта от Рияд бе предшествано миналата седмица от саудитската бизнес делегация, ръководена от Мунер Бин Саад, заместник-председател на Съвета на Саудитските търговско-промишлени палати - най-голямата бизнес организация в Саудитска Арабия. В България бяха и представители на бизнеса от секторите туризъм, хранително-вкусова промишленост, здравеопазване, химическа индустрия, ИТ, електроника и комуникации, и др. Предстои разкриването на Служба по търговско-икономическите въпроси при откриването на българско посолство в Рияд. Каквото и да е имал предвид в изказването си премиерът Борисов, защитниците на подхода на ЕС, които говорят за \"заплахата\" (според други преувеличена) от Русия, Турция и Китай на Балканите, често пропускат да погледнат и към Персийския цалив. Броени дни преди изказването му централната банка на   обяви, че Русия вече не е най-големият чуждестранен инвеститор в страната, а е втори. Първият, с почти двукратна преднина, са Обединените арабски емирства. В   три от десетте най-големи инвеститори за миналата година, по предварителни данни на властите, са от Залива - Саудитска Арабия, ОАЕ и Кувейт; последните от няколко години проправят път за хиляди туристи от арабски държави, които създават безпокойство у някои местни жители и наблюдатели. В  , където челните позиции  се заемат от европейски държави , рядко се изтъква техният принос - властите предпочитат да говорят за Русия и Китай. А някои от най-големите проекти и сделки в страната в последните години всъщност са свързани с фирми от Дубай и Абу Даби, а президентът Александър Вучич често определя престолонаследника на ОАЕ, принц Мохамед бин Зайед ал Нахян, като добър приятел. На юг   и   дълго получаваха милиони като помощи и заеми, а в   Емирствата са вторият най-голям неевропейски източник на официални дарения след САЩ. Как инвестициите от Залива се оказаха важни за Западните Балкани и какво носят те на региона? \"Дневник\" обобщава с примери за агресивни инвестиции, страхове от туристи и едно неочаквано приятелство. Голямото завръщане Само преди няколко дни Вучич  прие новия посланик на ОАЕ , Мубарак ал Дахери, и получи лични поздрави от престолонаследника на ОАЕ. Зад размяната на дипломатически фрази се крие стратегическо партньорство, което Вучич и Бин Зайед поддържат от години. Неслучайно сръбското посолство в Абу Даби \"има само шарже д'афер, но не и посланик. Всъщност не им и трябва, защото Вучич е в добри отношения с Мохамед бин Зайед - срещат се и взимат решения,\" каза за \"Дневник\" Тена Прелец от London School of Economics, която от години изследва контактите на арабските страни и Балканите. Сделките, за които тя говори, са на стойност милиарди долари. Всъщност както за ОАЕ, така и за Залива присъствието в страните от бивша Югославия е по-скоро завръщанекъм активните отношения между арабските държави и страните от Движението на необвързнаните, на което Йосип Броз Тито е съучредител. През 90-те години и началото на миналото десетилетие на фокус за ОАЕ са Босна и Херцеговина, Косово и Албания, но като получатели на помощи - заемите и даренията на Западните Балкани са около 63 млн. долара между 2009 и 2013 г. Отделно суверенният фонд на Абу Даби предоставя през 2012 г. няколко десетки милиона евро за пътя между Тирана и Елбасан в Албания и за международното летище в град Кукъс. (Помощи, макар и в по-малки размери, отпускат и други страни от Залива като Катар и ОАЕ). На страната обаче се налага да търси приходи и инвестиционен излаз навън заради \"серията от икономически трудности и социални трудности\" заради падналите цени на петрола и високата младежка безработица и Балканите дават възможност. Това се отбелязва в доклада \"ОАЕ като изгряващ актьор на Западните Балкани: Случаят на стратегически инвестиции в Сърбия\", който е публикуван от влиятелната издателска група \"Тейлър енд Франсис\" и до който \"Дневник\" получи достъп. Царят на проектите Икономическият отпечатък на ОАЕ в Сърбия е забележим. През август 2013 г. националният превозвач \"Етихад\" придоби 49% дял в сръбската JatAirways, която за няколко години преструктурира като \"Ер Сърбия\". За година западащият превозвач премина от загуба в размер на 73 млн. евро (към 2013 г.) към печалба от милиони (и с 87% по-големи приходи), която се разраства по-късно заедно с потока от пътници. Не липсват и обвинения във влошени трудови условия за близо 2000 души, които работят там. Ръководеният лично от престолонаследника Мохамед бин Зайед фонд \"Мубадала\" подписа през октомври 2013 г. споразумение със сръбското правителство в авиацията, възобновяемата енергия и комуникациите, а по-късно   започнаха да се обучават във военна академия в Сърбия. Сръбското държавно предприятие \"Югоимпорт\" и инвестиционният холдинг Emirates Advanced Research & Technology Holding LLC разработиха заедно противокорабните крилати ракети Advanced Light Attack System (ALAS) съгласно споразумение за 200 млн. долара, които ОАЕ вече тестваха през 2015 г. Емирствата, които внасят около 85% от храната си, след десетилетия инвестиции в държави със слабо управление и инфраструктура търсят такива с   като Нова Зеландия и Сърбия, по-стабилни политически от досегашни партньори в Африка и Азия, се казва още в доклада. Със сделка за 400 млн. долара, подписана от Бин Зайед и Вучич, базираната в Абу Даби компания \"Ал Дахра\" придобива осем държавни компании и инвестира в редица други, а суверенният фонд ADFD отпуска на сръбското правителство още 400 млн. долара заеми. В замяна сръбските власти се ангажираха, че гарантират износа на хранителни продукти за ОАЕ. Най-прочут обаче стана  проектът \"Белград на вода\" , разработван от базираната в Абу Даби Eagle Hills - компания, чието лого месеци наред се вееше на пилони по протежение на централната, водеща до обекта улица \"Караджорджева\" в Белград. \"Белград на вода\", чиято стойност се очаква да достигне 3 млрд. евро, включва бизнес център, търговска, туристическа и жилищна части и ще опита  : на площ от 1.8 млн. квадратни метра трябва да се помещават най-големият мол на полуострова, единственият хотел от веригата W в региона (при това ще е само един от осем хотела), жилищни сгради за 14 хил. души и 200-метрова кула. Критици настояват, че проектът ще промени напълно облика на Белград. Други отиват по-далеч - твърдят, че той е ненужен, че финансирането му е непрозрачно и че част от парите всъщност няма да дойдат от ОАЕ, а от сръбския бюджет, но властите се опитват да прикрият това. Официален Белград отрича и изтъква, че проектът ще създаде 20 хил. работни места, но опозицията настоява, че той само ще задълбочи социалното изключване на най-бедните. Заради него от години улиците на Белград периодично се изпълват с протестиращи, които носят гигантско жълто пате. Със или без Косово Всъщност две години Вучич получаваше като премиер съвети за този и други подобни проекти от бившия британски премиер Тони Блеър, който преди това имаше същата роля за правителството на ОАЕ. Според доклада на \"Тейлър енд франсис\" има множество индикации, че Емирствата са участвали в решението на Белград да го назначи. Каквато и да е истината, наемането на Блеър, свързван с бомбардировките на НАТО през 1999 г., не остана незабелязано в страната и беше критикувано от опозиционни партии. Неочаквано за някои се оказаха и приятелството на Вучич с шейх Мохамед бин Зайед, и търговските отношения на Белград и Абу Даби, имайки предвид политиката на Емирствата към косовския въпрос. ОАЕ, петдесет и първата страна, признала Косово, преди години изпрати там най-голямата чуждестранна хуманитарна мисия в историята си. Тя е и първата от Залива (а и първата арабска държава), признала Косово и е гласувала против сръбски резолюции срещу Прищина в ООН. Заради тези действия на Емирствата Сърбия е заявявала в края на миналото десетилетие, че двустранните отношения са под въпрос. Независимо от това отношенията между Сърбия и ОАЕ започнат рязко да се подобряват през 2012 г. - промяната идва от \"новото правителство в Сърбия, което бързо дава да се разбере, че иска да гледа отвъд Косово,\" отбелязва докладът на \"Тейлър енд Франсис\". Според изследователите причината е както във влошилата се икономическа ситуация, така и в желанието на Белград (където по това време  Александър Вучич  е първи вицепремиер) да стане част от Евросъюза. \"Сръбското ръководство осъзнава, че единственият дългосрочен начин да се справи със сериозните икономически проблеми е членство в ЕС. Ако това означава прагматична позиция за Косово - така да бъде.\" Самият Вучич разказва за \"Блумбърг\", че се запознава с шейх Мохамед бин Зайед случайно, в ресторант, и след разговор за \"история, география, философия\" се сприятелява с него. През 2014 г. вече изтъкваше близките им връзки по време на предизборната кампания за парламент и инвестициите, дошли чрез тях. А само месец след вота на 16 март (който го направи премиер) тогавашният косовски президент Атифете Яхяга отиде в Абу Даби като част от множество контакти, насърчавани от шейха за по-добри връзки с Прищина. Там Яхяга даде на шейха най-високия косовски орден, а след това двете страни започват да подписват двустранни документи. Сърбия не реагира. Подобно приятелство може да изглежда необичайно за страна, чиито лидери наскоро изтъкнаха решението на Суринам и Бурунди да \"оттеглят\" признаването на Косово в последната седмица като една от най-важните новини. В замяна на инвестициите си Емирствата изглежда получават и други услуги. През 2015 г. Балканската мрежа за разследваща журналистика (БИРН)  съобщи , че сръбското правителство е издало по бързата процедура паспорт за  Мохамед Дахлан  - ключова фигура в израело-палестинския конфликт. Дахлан, който съветва Мохамед бин Зайед и живее в ОАЕ в изгнание от години (и впрочем има и черногорски паспорт), се счита според БИРН за един от основните фактори за разрастването на инвестициите в Сърбия. Душан Симеонович, бивш посланик на Белрад в Кайро и Рамала, от друга страна казва, че решението е знак на \"благодарност\" за направените до момента инвестиции. \"Само на върха\" \"От една страна очевидно е хубаво да се вкарват финансови инжекции в балканските държави - да се инвестира тук, е трудно и рисковано. Чуждите инвеститори не се редят на опашка, а и не може да се каже, че всички тези истории са отрицателни - например случаят с \"Ер Сърбия е предимно положителен,\" каза Тена Прелец, която е сред съавторите на доклада на \"Тейлър енд Франсис\" и която \"Дневник\" потърси, за да коментира изследването. \"От друга страна повечето от инвестициите на ОАЕ са забележително непрозрачни и се уреждат само на върха. Начинът, по който част от тях се случват и в Черна гора, и в Сърбия, изглежда много сходен - например при тях или няма търг, или е фалшив, със специални уловия, които максимало ще улеснят позицията на инвеститора и т. н.\" Владимир Глигоров, старши икономист във Виенския институт за международни икономически изследвания (и син на първия македонски президент Киро Глигоров), свързва решението на страни като ОАЕ да са активни на Балканите с по-голямата възвръщаемост на инвестициите в не особено пъстрия икономически пейзаж на Сърбия и Черна гора в сравнение с други развиващи се региони, е фактор. В разговор с \"Дневник\" той изтъкна и че \"в подобни държави има готовност да бъдат определяни стимули за такива инвеститори - откъм регулации, условия на защита на тези инвестиции, които на други места трудно или изобщо не могат да се получат\" и че това е типичен интерес и на играчи като Русия и Китай. Всичко това не отменя ролята на Русия в Сърбия, инвестирала над 4 млрд. долара между 2007 и 2017 г., с място в банковия сектор и трети по големина търговски партньор след Италия и Германия. Руското икономическо \"присъствие\" обаче далеч не е толкова многолико, колкото и Белград да изтъква тясното сътрудничество с Москва в редица сектори. Едва 10% от инвестициите на страната в Сърбия са в сфери, различни от този на изкопаемите горива, предимно във хранително-вкусовата индустрия и във финансите, отбелязва за сръбския \"Блиц\"  икономистът Любомир Маджар , а и в железопътния транспорт. Емирствата, обратно, при немалките си петролни и газови залежи търсят начини да инвестират във всичко, което ще им донесе сигурност за \"живота след изкопаемите горива\". Какъв по-добър символ от инвестицията в зелената енергия, в която малките ОАЕ  се опитват да стане  световен лидер? През октомври компанията от Абу Даби \"Масдар\" (Masdar) договори инвестицията, която ще направи с мажоритарния си дял във ветропарка  \"Чибук 1\"  - проект, който ще създаде най-големият комплекс за вятърна енергия на Западните Балкани и ще захранва най-малко 113 000 домакинства. Няколко месеца по-късно \"Масдар\" купи 49% дял във втори вятърен парк в региона, този път в Черна гора. Там, докато Русия губи позиции в пазарите на недвижими имоти и туризма, възможностите за ОАЕ тепърва предстоят. В малката адриатическа държава обаче за бизнеса на Емирствата идват предизвикателства от съседни страни от Залива и други арабски държави, а в Босна и Херцеговина - от хилядите техни жители, които идват на почивка или дори решават да останат.", "date": "2018.02.21", "title": "Персийският залив измества Русия като приятел на Балканите"}
{"url": "https://www.dnevnik.bg/sport/2018/02/21/3133254_kakuv_e_futbolut_v_ochite_na_bulgarina_mnogo_interesen/", "text": "Футболът е спортът, от който българите се интересуват най-много, но е и спорт с лош имидж. Това показва проучване на БФС, което е финансирано от УЕФА. \"Потърсихме съдействие и от социологията и с помощта на УЕФА и Kantar Media проведохме вероятно най-мащабното проучване за положението на любимата игра у нас. Резултатите от него, комбинирани с натрупания от нас опит, ни показаха насоката, в която да насочим усилията си\", пишат от БФС в  стратегията си за 2018-2022 г. , в която са публикувани резултатите от изследването. В него са участвали 1002-ма души (49% мъже, 51% жени) от цялата страна от всички възрастови групи. Проучването е проведено онлайн на български. Целта му е била да покаже причините за настоящия статус на футбола в България, за да могат да се подготвят стратегии за подобряване на образа му в бъдеще. Другата задача е била да се види къде стои той спрямо останалите спортове. Ах, този футбол Резултатите показват, че футболът е убедително на върха като спорт, от който българите се интересуват най-много. Общо 32% о хората са го поставили на първо място в своя топ 3, 11% са го поставили на второ място, а 6% - на трето. В класацията следват волейбол, тенис, моторни спортове и гимнастика. Футболът е посочен и като  . На база на имиджа си обаче футболът е едва на 16-о място от общо 17 посочени спорта - 81% от анкетираните виждат в него \"положителен образ\", а 11% - \"отрицателен\". В тази графа на върха е волейболът с 98% положителен и 1% негативен имидж, а челото се допълва от гимнастиката и тениса със сходни показатели. \"БФС трябва да работи прозрачно, за да възстанови своя имидж\", отбелязват от БФС в стратегията си. Хората, които не се интересуват от футбол (422 души), посочват като основна причина за това лошото представяне на националния отбор (41%). В тройката следват отговори като \"Намирам го за скучен\" и \"Слабо вътрешно първенство\". Българи юнаци Проучването включва и въпроси, свързани с националните отбори и интереса към тях. \"Сред възрастните разпознаваемостта на мъжкия национален отбор е изключително висока, като половината от населението се интересува от него\", се казва в анализа. Общо 94% от участниците са посочили, че са осведомени за националния отбор, а 57% са заинтересовани. Повече от 60% са казали, че националният отбор за тях е по-важен от любимия им клубен отбор. \"Това се дължи на първостепенното разбиране за гордост и вълнение от националния отбор и е прекрасна предпоставка за БФС.  \", отбелязват от футболния съюз. Голяма част от анкетираните, които са отговорили, че не ходят на мачове на националния отбор, посочват като причина отдалечеността от мястото, където живеят. Слабото качество на футбола и високите цени на билетите са друг аргумент. Липсата на семейна атмосфера и използването на обиден език на стадиона също са напред в класацията. Най-посетеният домакински мач на националния отбор за последните два квалификационни цикъла е срещу Хърватия. Срещата на 10 октомври 2014 г. е събрала 25 166 зрители и е  най-доходоносната за този период с близо 440 хил. лева . След това България игра с Франция, Швеция и Холандия, но нито веднъж не успя да привлече повече от 20 хиляди зрители на \"Васил Левски\". Най-слабо посетеният мач за това време е срещу Малта - 3199 души, а най-ниските приходи са от двубоя с Азербайджан - 1895 лева. В своята стратегия до 2022 г. БФС анализира трудностите и си поставя за цел класиране за Евро 2020. \"Единственият вариант да се мисли за класиране на голямо първенство е да увеличим сериозно броя на регистрираните футболисти\",  пишат от БФС във \"Визия за бъдещето\" . А играят ли В проучването има и въпроси за това дали и колко анкетираните спортуват. Сред възрастните футболът се нарежда на четвърто място след правенето на упражнения, колоездене и плуване. При децата футболът е начело с 23%, следван от плуване и колоездене. Най-често възрастните се отказват да играят футбол заради липсата на време (43%), заради това, че приятелите им не играят (24%) или заради контузия (16%). \"Сред възрастните има тенденция към участие в индивидуални спортове. Футболът е отборният спорт, който е най-предпочитан, като основните участници са мъже. Ключова роля за БФС трябва да бъде организацията на състезание, което не задължава участниците към редовно участие, първенство или отбор, а предоставя възможност за гъвкаво провеждане на мачовете и социализиране. Това е  \", пишат в анализа си от футболния съюз.", "date": "2018.02.21", "title": "Какъв е футболът в очите на българина: много интересен, но с лош имидж"}
{"url": "https://www.dnevnik.bg/evropa/2018/02/21/3132400_polsha_e_gotova_da_otstupi_pred_es_za_belovejkata_gora/", "text": "Когато Полша се опита да потуши напрежението с Европейския съюз, като обяви, че ще се съобрази с решението на Съда на ЕС да спре сечта във вековната Беловежка гора, всъщност пропусна да обяви колко дървета вече са били отсечени, пише \"Ройтерс\". Вчера  генералният адвокат на съда  обяви, че Варшава е нарушила европейските закони, като е увеличила добива на дървесина в гората. В отговор министърът на околната среда Хенрик Ковалчик обеща страната да се съобрази с крайното решение на съда по отношение на Беловежката гора, което се очаква през април. Всъщност квотите за сеч до 2021 г. са били достигнати и в една част от гората, въпреки разпоредбите, е била изпълнена над половината от увеличената квота, обявена за незаконна от Европейската комисия.", "date": "2018.02.21", "title": "Полша е готова да отстъпи пред ЕС за Беловежката гора, но дали не е твърде късно"}
{"url": "https://www.dnevnik.bg/sviat/2018/02/21/3133316_trump_napravi_plaha_stupka_kum_ogranichavane_na/", "text": "Американският президент Доналд Тръмп заяви вчера желанието си за налагане на забрана за използване на устройствата, позволяващи полуавтоматични пушки да стрелят по-бързо, предадоха ДПА и \"Франс прес\", цитирани от БТА. \"Инструктирах министерството на правосъдието да предложи регулации с цел забрана на всички механизми, които превръщат законни оръжия в автоматични пушки\", заяви той в момент, в който  масово убийство в училище във Флорида  поднови дебата за огнестрелните оръжия в САЩ. \"Тези текстове скоро трябва да бъдат финализирани\", добави той по време на церемония по награждаване в Белия дом. След като  мъж уби 58 души в Лас Вегас  през октомври 2017 г., използвайки именно такова устройство, Белият дом, конгресмени от Републиканската партия и дори Националната асоциация на притежателите на огнестрелни оръжия (NRA) изразиха мнение, че трябва да се въведе контрол върху употребата му. Но пет месеца по-късно Конгресът не е направил нищо по въпроса. Актьорът Джордж Клуни и неговата съпруга, адвокатката правозащитничка Амал Клуни, обявиха, че даряват 500 000 долара, за да подкрепят демонстрацията с искане за контрол върху огнестрелните оръжия, насрочена за 24 март във Вашингтон. Тя се организира от оцелелите при стрелбата в училище във Флорида, при която миналата сряда бяха убити 17 души. Публикувано вчера социологическо проучване на института \"Куинипиак\" показва, че близо двама от всеки трима американци смятат, че трябва да има по-стриктни закони за огнестрелните оръжия. Според сондажа, в който са участвали 1249 американци между 16 и 19 август, 66% са се обявили за по-стриктни правила, а 31 на сто са против затягането на регулациите В същото време видео, на което мъж срязва на две полуавтоматичното си оръжие, стана популярно в социалните мрежи след масовата стрелба в училище във Флорида от миналата седмица, съобщи \"Ройтерс\". Скот Папалардо от щата Ню Йорк е звездата в клип, който вчера следобед бе споделен над 360 000 пъти. На него той реже с циркуляр своя автомат AR-15 и казва, че иска да е сигурен, че той няма да бъде използван в клане като това във Флорида, при което загинаха 17 души миналата седмица.", "date": "2018.02.21", "title": "Тръмп направи плаха стъпка към ограничаване на огнестрелните оръжия"}
{"url": "https://www.dnevnik.bg/sviat/2018/02/21/3133322_franciia_zatiaga_rejima_za_davane_na_ubejishte/", "text": "Правителството на Еманюел Макрон ще предложи днес по-строги закони за имиграцията и даването на убежище, съобщи \"Ройтерс\", цитирана от БТА. Законопроектът предвижда удвояване от 45 на 90 дни на срока, за който нелегалните мигранти могат да бъдат задържани, както и съкращаване на процедурата за кандидатстване за убежище. Незаконното прекосяване на границите на Франция ще бъде считано за престъпление, което ще се наказва с една година затвор и глоби. Правителството казва, че иска да бъде едновременно строго и справедливо по въпроса с имиграцията. Проектозаконът цели да направи по-лесно за непълнолетни лица да получат убежище и да съкрати наполовина времето, което отнема на властите да разгледат молбите за убежище. Въпреки че парламентарното мнозинство на Макрон, съставено от леви и десни политици, досега бе много обединено, правителствените планове за регулиране на миграцията предизвикват безпокойство в неговите редици, свързани с човешките права. Планираните мерки обаче може да се окажат популярни сред избирателите. Според социологическо проучване на компанията Бе Ве А 63% от френските избиратели смятат, че във Франция има твърде много имигранти. През 2017 г. бяха регистрирани рекорден брой молби за убежище в страната, над 100 000.", "date": "2018.02.21", "title": "Франция затяга режима за даване на убежище"}
{"url": "https://www.dnevnik.bg/kultura/2018/02/21/3133190_film_za_napadenieto_na_andersh_breivik_raztursi/", "text": "След бравурния си старт с прекрасния и много смешен анимационен филм на Уес Андерсън \"Кучешки остров\" 68-ото издание на \"Берлинале\" бързо смени присмехулната ирония с парещия драматизъм на днешния ден.  на много уважавания норвежки фотограф и режисьор   почти документално възстановява събитията от лятото на 2011 г., когато на красивия, но малък остров Ютьоя масовият убиец Андреш Брейвик застреля 69 младежи и рани много други. Филмът е дълбоко разтърсващ заради уважителното отношение към емоциите на младите хора и особено заради факта, че физическото усещане за страх не се внушава с брутални сцени - такива изобщо няма - а с достоверната изповед на младо момиче, въздействащо като събирателен образ на норвежката младеж. През първите 18 минути на филма Попе показва непринуденото общуване на младите хора, изпратени от родителите си да прекарат няколко дни в младежки лагер сред природата. През останалите 72 обаче (това е точното времетраене на стрелбата на фашизирания Брейвик) режисьорът проследява колективната агония пред неизвестността. Филмът печели и защото е заснет по т.н.метод на \"снимане в един кадър\", при който събитията се проследяват в тяхната последователност. Снимките на \"острова на смъртта\" са продължили само пет дни като всеки ден е сниман по един дълъг епизод. Всички изпълнители са непрофесионалисти, а трима от оцелелите са добавяли свидетелствата си по време на целия работен процес. Със смело и оригинално формално решение изненада берлинската публика и изтъкнатият немски режисьор  В най-новия му филм   (по едноименния роман на Ана Зегерс) действието се развива във Франция по време на режима на Виши през Втората световна война. Режисьорът обаче загърбва обичайните правила за историческа достоверност. По оригинален начин той запазва главните перипетии на немския беглец Георг (в ролята Франц Роговски), който, напускайки Париж, се озовава в Марсилия, тогава временна транзитна зона. Като по чудо Георг успява да се сдобие с идентичността на известен писател, както и с разрешителни, които му дават възможност да замине за Мексико. И като по чудо се влюбва в Мари (в ролята Паула Беер), жената на писателя, чиято идентичност той самият е придобил. Костюмите, както и някои от интериорите напомнят средата на миналия век, но всички екстериори са снимани в днешно време. Така, докато героите се крият от силите на реда или пък пият кафе, навън тече модерен живот със съвременни автомобили и полицаи. Петцолд е направил това достатъчно дискретно, от една страна, за да не страда основната история, а от друга – за да действа като послание. А то е, че независимо от конкретната епоха, по една или друга причина, хората непрекъснато биват обречени на политическо или социално номадство. От своя страна, в очаквания с голям интерес  духът и облика на Ленинград от 1971 са болезнено автентични. Времето на талантливия писател Сергей Довлатов (в ролята сръбския актьор Милан Марич) преминава в безсмислено обикаляне на редакциите на различни издания, където обаче се отнасят с особена бдителност точно към неговите ръкописи. Станалият известен с близкото си приятелство с Йосиф Бродски, с високата си степен на образованост и с хапливата си ирония Сергей Довлатов (1941–1990) непрекъснато се сблъсква с едни и същи натрапчиво повтаряни инструкции за писане: творбите трябва да отразяват живота на работниците с \"позитивизъм и със светло чувство\". Изтънченият визуален стил Алексей Герман (младши) отново му е помогнал да разкрие трогателния свят на бохемските интелектуални кръгове в някогашния комунистически Съветски съюз. Тези хора пият много алкохол, непрекъснато пушат цигари, четат стихове, свирят на китара, но и самоубиват - заради безнадежност и дълбоко изстрадан копнеж по свобода. Любимите приглушени цветови гами на Герман (младши) допринасят за изграждането на свят, пълен с носталгия и скръб. Темата за таланта, който не може да се противопостави на собствената си страст към самоунищожение убедително присъства и в чернобелия на немската режисьорка Емили Атеф. В центъра на филма е талантливата Роми Шнайдер (в ролята Мари Боймер). Световно известната австрийка, направила някога шеметна кариера във Франция, действително прекарала известно време в луксозен балнеосанаториум в прочутото курортно селище Киберон, буквално оживява пред очите на зрителите. Мари Боймер, една дълбоко чувствителна и наранена душа на жена, подвластна на алкохол и сънотворни хапчета. В тази своя роля тя наистина е феноменална, а приликата й с Шнайдер е изумителна. Във филма звучи преобладаващо немска реч, тъй немският журналист и неговия фотограф, озовали се в Камерон, за да интервюират и снимат Роми, а също и нейната близка приятелка Хилде, изпадат в спорове и конфликти. Най-вече за манипулативната роля на пресата, за степента на разголване на личния живот и нуждата от интимни откровения. Емили Атеф отива докрай в разголването на кризата на идентичността у Шнайдер/Боймер, която до края на живота си не е била преодоляна. В основния конкурс се видяха и няколко откровени провала. Най-големият се оказа шведския   на режисьорите  . Филмът, в който една застаряваща собственичка на стандартен жилищен блок се завръща в страната си след дълъг престои в чужбина и започва война на живот и смърт с наемателите му, успя да отблъсне всички. Основната причина за това е съзнателният избор на режисьорите да показват само не особено привлекателни възрастни хора като в същото време правят това по особено грозен начин. Решен изцяло в натрапчиви супер крупни планове, филмът настрои срещу себе си цялата преса, която отказа да повярва в искрените естетически амбиции на неговите създатели. Макар и не чак толкова екстремно, но приемът на  на френския режисьор   също се оказа \"на ръба\". Винаги отличната Изабел Юпер отново играе познатата си роля на \"фатална жена\". Тук тя се казва Ева и е елитна проститутка. Героинята тотално срива живота на обожаващия я Бертран (в ролята Гаспар Юлиел). Но необяснимата сила на привличане, която се предполага, че Ева трябва да излъчва е някак несъществуваща. Поради тази причина филмът не успява да се издигне на нивото на качествената мистериозна драма. По-малко натовареният с очаквания   на другия французин в официалния конкурс  се оказа доста по-симпатичен. След като успява да се \"изчисти\" напълно наркозависимият младеж Томас променя първоначалното си решение, а именно да отдаде живота си на Бога, подчинявайки се на религиозни догми и закони. Точно обратното, той тръгва да търси момичето, в което междувременно се влюбил. Един наистина полезен филм, който може да разчита на добра бъдеща комуникация с по-младата публика, за която всъщност е предназначен.", "date": "2018.02.21", "title": "Филм за нападението на Андерш Брейвик разтърси \"Берлинале\""}
{"url": "https://www.dnevnik.bg/sport/2018/02/21/3133320_lindzi_von_specheli_bronz_v_posledniia_si_olimpiiski/", "text": "Линдзи Вон не успя да сбъдне мечтата си за втора олимпийска титла и остана трета в  последния си старт на игрите в Пьонгчанг . Американката, която преди състезанието заяви, че спускането Южна Корея 99.9% ще бъде и нейно последно участие на олимпийски игри, не успя да повтори постижението си от Ванкувър 2010, когато грабна титлата. Златния медал спечели София Годжа, която донесе първа титла на Италия в дисциплината от зимни олимпийски игри. Дотук \"Скуадра адзура\" имаше едва три медала (бронз с Джулиана Минуцо в Осло 1952 и бронз и сребро с Изолде Костнер - Нагано 1998 и Солт лейк сити 2002). Италианката се спусна с пети стартов номер, а голямата фаворитка, която беше със седми, пристигна на финала с близо половин секунда изоставане. Дълго време никоя не се доближи до времената на Годжа и Вон, когато с 19-и номер Рагхилд Мовинкел финишира втора само на девет стотни зад италианката. Норвежката спечели втори сребърен медал в Пьонгчанг, след като остана втора и в гигантския слалом след Микаела Шифрин. Мовинкел свали Вон с още една позиция надолу и не ѝ позволи да събере пълен комплект медали в кариерата си. Американката вече има три отличия от олимпийски игри, след като във Ванкувър преди осем години спечели и бронз в супер Г. \"Не мога да нарека това перфектно спускане, но го определям като много умно. Победата никога не зависи само от теб, защото има още толкова много състезатели. Доволна съм от себе си и сега още не мога да осъзная какво направих, но тепърва ще празнувам тази победа\", каза Годжа след финала. Тя има  две победи в спускания  от началото на сезона в Световната купа, а в последните два старта в Гармиш-Партенкирхен  остана втора след Вон . Италианката обаче затвърди добрата си форма, благодарение на която неслучайно води за Малкия кристален глобус в дисциплината. За Италия това е едва втора титла в Пьонгчанг след златото, което Ариана Фонтана спечели в шорттрека на 500 метра при жените. Скиорките на \"Скуадра адзура\" имат и бронз с Федерика Бриньоне в гигантския слалом. \"Дадох всичко от себе си днес, но София просто беше по-добра от мен. Не мога да съм недоволна от моето спускане, оставих емоциите си в стартовата къщичка, бях концентрирана, но не можеш винаги да побеждаваш. Смятам, че София беше абсолютно непобедима днес, просто показа друга класа в сравнение с нас\", каза Вон. Американката обясни, че състезанието не означава край на нейната кариера, а единствено последен старт на олимпийски игри. Вон, която има 81 победи в Световната купа, се е прицелила в подобряване на абсолютния рекорд на Ингемар Стенмарк (86). До края на олимпийските игри в Пьонгчанг има още три старта в алпийските ски. В четвъртък е слаломът за мъжете и комбинацията при жените, а в събота отборният старт.", "date": "2018.02.21", "title": "Линдзи Вон спечели бронз в последния си олимпийски старт, италианка грабна титлата"}
{"url": "https://www.dnevnik.bg/sviat/2018/02/21/3133087_koia_e_anti-brekzit_partiiata_vduhnovena_ot_makron/", "text": "Нова центристка и анти-Брекзит политическа партия - \"Обновление\" (Renew), се роди във Великобритания, вдъхновена от \"Република, напред!\" (En Marche) на френския президент Еманюел Макрон. Новата формация афишира амбицията да спре Брекзит и да съживи центъра в британската политика, възползвайки се от общественото мнение, което според оценката ѝ е малко по-благосклонно към оставането в ЕС. \"Апетитът за нова партия е огромен\", заяви на пресконференция Джеймс Кларк, един от тримата лидери на \"Обновление\". И управляващата  Консервативна партия , и  лейбъристката опозиция  обещаха да зачитат резултата от референдума от 23 юни 2016 г., който с 52 на сто от гласовете реши Великобритания да напусне ЕС. Третата британска формация, еврофилите  либералдемократи , не успя да се възползва от настроенията против Брекзит сред част от населението. \"Обновление\" иска да бъде \"платформа за хората, които се смятат за политически необвързани и се чувстват пренебрегнати\", добави Кларк. Партията е вдъхновена директно от  \"Република, напред!\" , основана от Еманюел Макрон. Тя е получила неофициални съвети от движението, което влезе в центъра на френската \"политическа шахматна дъска\" през април 2016 г. Малко повече от година по-късно това движение стана големият победител на парламентарните избори след избирането на лидера му за президент. \"Няма формална връзка между \"Обновление\" и \"Република, напред!\", но това, което се опитваме да реализираме, не е толкова далече от това, което Макрон постигна във Франция\", обясни Кларк пред АФП. \"Г-н Макрон показа, че е възможно за кратко време да се направи нещо изключително\", добави той. \"Бихме искали да ни възприемат като различни от традиционните политически партии. Нито лява, нито дясна, \"Обновление\" иска да пусне корени в празната ниша в центъра на британската политика\", продължи Кларк. Партията твърди, че вече може да издигне над 300 кандидати на следващите парламентарни избори, предвидени за 2022 г., които обаче може да се състоят и по-рано поради слабостта на консервативния премиер Тереза Мей, чието правителство е разединено. Партията предвижда 650 кандидати, излезли от гражданското общество, за всеки избирателен район в страната. \"Многобройни кандидати са готови да се самофинансират. Ние имаме съвсем скромни приходи, идващи от шепа дарители\", заяви Кларк. За да формулира програмата си, \"Обновление\" инициира през февруари голяма акция \"от врата на врата\", за да проучи общественото мнение на терен. \"Обновление\" е основана от бившия финансист Крис Коглан преди общите избори през юни 2017 г., на които той се яви като независим кандидат в южен Лондон с анти-Брекзит програма. Той се класира четвърти с 1234 гласа. Тя е една от проевропейските инициативи, появили се напоследък в Обединеното кралство, които намират опора в несигурностите на Брекзит и имат за цел да се опитат да спрат процеса на излизане от европейското лоно, който трябва да се реализира на 29 март 2019 г. От последните избори насам проучванията на общественото мнение показват нарастваща подкрепа за оставане в ЕС, без обаче да регистрират радикален обрат. В началото на февруари движенията анти-Брекзит лансираха обща платформа Grassroots Coordinating Group, за да координират усилията си да повлияят на преговорите с Брюксел и дори да се опитат да постигнат нов вот. Тези разнообразни организации представляват общо около 500 000 души и редица депутати. Андрю Адонис, лейбърист, член на Камарата на лордовете, лансира собствена кампания заедно с група младежи, желаещи да спрат Брекзит по демократичен път - \"Нашето бъдеще, нашият избор\" (Our Future Our Choice), а проевропейската организация \"Най-доброто за Британия\" (Best for Britain) получи дарение от около 500 000 паунда (564 000 евро) от  американския милиардер Джордж Сорос . \"Обновление\" заявява, че иска да атакува причините, които са подтикнали избирателите да гласуват за Брекзит, и по-конкретно \"дълбокото недоволство от неравенствата\". Партията възнамерява да се застъпи за повишаване на минималната заплата, подобряване на инфраструктурата извън Лондон и строежа на повече достъпни жилища, а също така иска \"да проучи най-добрите начини за управление на имиграцията\" - една от основните теми на кампанията про-Брекзит. /БТА", "date": "2018.02.21", "title": "Коя е анти-Брекзит партията, вдъхновена от Макрон"}
{"url": "https://www.dnevnik.bg/sport/2018/02/21/3133251_junaited_i_mourinyo_trugvat_ot_sevilia_kum_mechtata_za/", "text": "Рамон Санчес Писхуан\" е стадионът, от който \"Манчестър юнайтед\" и Жозе Моуриньо ще направят първата си стъпка по пътя на мечтите за европейския връх през 2018 г. Английският отбор гостува на \"Севиля\" в среща от осминафиналите в Шампионската лига тази вечер. Двата състава са носителите на купата в Лига Европа за последните четири сезона, но сега се надяват успешният им път да се пренесе в Шампионската лига. \"Юнайтед\" имаше трудни сезони в най-силния европейски турнир. След загубения финал срещу \"Барселона\" (1:3) през 2011 г. отборът само два пъти мина групите в Шампионската лига, но отпадна веднъж в осминафиналите и веднъж в четвъртфиналите. Непознато предизвикателство Сега на пътя се появява испанско предизвикателство. Това ще е първият мач между двата отбора в евротурнирите. \"Юнайтед\" и \"Севиля\" вкараха по 12 гола в груповата фаза, но показаха различно представяне в защита - англичаните допуснаха три гола, а андалусийците 12. Моуриньо се надява да постигне нов европейски успех. Той посочи, че сега \"Манчестър юнайтед\" не е сред фаворитите, но добави, че така е било и с двата отбора, с които спечели Шампионската лига - \"Порто\" и \"Интер\". \"Когато спечелих с \"Порто\", имахме много млад и неопитен отбор с футболисти, които за пръв път играеха в Шампионската лига. След това го направих и с отбор, който беше пълната противоположност - много играчи над 30 години с огромен опит, но без големи успехи до момента\", заяви португалецът. По думите му сега \"Манчестър юнайтед\" е \"някъде по средата\" между това, което е имал в \"Порто\" и \"Интер\". \"Мечтите в Шампионската лига обаче започват около четвъртфиналите, а не в осминафиналите. Сега сме още далеч, но в четвъртфиналите настъпва моментът, в който отбори, които не са фаворити - какъвто е нашият случай, започват да осъзнават, че всичко е възможно.\" Споделена отговорност Моуриньо няма да може да използва Фелайни, Ибрахимович, Джоунс и Рохо. Отделно двата отбора бяха изправени пред проблеми с куп футболисти със заболявания и контузии. Полузащитникът Пол Погба поднови пълноценни тренировки във вторник, след като пропусна мача с \"Хъдърсфийлд\". Моуриньо даде знак, че не иска да се трупа напрежение върху французина, който не е във върхова форма. \"Не мисля, че е справедливо да говоря за отговорностите само на един играч\", заяви мениджърът на отбора. Мачът е тази вечер от 21.45 часа, а в същото време ще се играе и другата среща между \"Шахтьор\" и \"Рома\".", "date": "2018.02.21", "title": "\"Юнайтед\" и Моуриньо тръгват от Севиля към мечтата за нов европейски връх"}
{"url": "https://www.dnevnik.bg/sport/2018/02/21/3133328_kratkata_programa_vuv_figurnoto_purzaliane_pri_jenite/", "text": "В дуел между рускините Алина Загитова и Евгения Медведева се превърна кратката програма от  фигурното пързаляне  при дамите в Пьонгчанг. Две от най-младите участнички във финала взеха сериозно предимство пред съперничките си и само сензация в петък ще лиши Олимпийските спортисти от Русия (ОАР) от първи златен медал на олимпийските игри. Водачката в световната ранглиста и световна шампионка от 2016 и 2017 г., Медведева затвърди отличната си форма и с изпълнението си постави нов световен рекорд - 81.61 точки. Осемнадесетгодишната фигуристка подобри собственото си постижение 81.06, поставено в  отборната надпревара в Пьонгчанг . Рекордът на Медведева обаче издържа съвсем кратко, след като 15-годишната сензация Алина Загитова получи сбор от 82.92. Тя е едва в своя първи сезон при жените, но вече успя да спечели европейската титла през януари в Москва, побеждавайки именно сънародничката си. Трета след двете руски остана Кейтлин Осмънд от Канада със 78.87. Волната програма при дамите е в петък, след което ще се реши последната титла във фигурното пързаляне. Настоящият рекорд в нея се държи от Медведева (160.46). Тя притежава и върхото постижение от общия сбор в кратката и волната програма - 241.31.", "date": "2018.02.21", "title": "Кратката програма във фигурното пързаляне при жените донесе нов световен рекорд"}
{"url": "https://www.dnevnik.bg/detski_dnevnik/obrazovanie/2018/02/21/3133333_ot_vurnatite_v_uchilishte_deca_1221_sa_otpadnali/", "text": "Данните на министерството на образованието сочат, че 1221 върнати в училище деца при  миналогодишната кампания с такава цел  са отпаднали повторно от образователната система, каза днес по \"Нова телевизия\" заместник-министърът на образованието Деница Сачева. Тя допълни, че предстоят нови обиколки по адресите в опит да се привлекат те отново в училище.. Деница Сачева посочи още, че при кампанията са открити 154 деца в риск, като 44 са изведени от семейството. Тя допълни, че при констатирани нарушения се налагат се глоби от общината, като има и механизъм от агенцията по приходите, за да се събират санкциите. Деница Сачева каза още, че социални работници правят оценка дали има риск за децата и дали се налага да се предприемат мерки за закрила. Тя допълни, че точният брой на децата, обхванати от образователната система след кампанията, ще бъде съобщен на 1 март, но към края на миналата година те са 17 297. Общо са били посетени 185 хиляди адреса. Камерите няма да решат проблемите в градините, ще създадат напрежение Деница Сачева се обяви срещу монтирането на камери в яслите и детските градини, като поясни, че те не решават проблемите и не биха оказали превенция за насилието върху деца и учители. \"Насилието не е проблем на образователната система единствено и само, а на цялото общество, камерите само ще констатират следите\", допълни заместник-министърът. Според нея камерите могат да донесат много повече напрежение, отколкото полза, тъй като може да възникне и проблем, свързан със защита и опазване на личните данни. Такъв казус вече имало  в бургаската детска градина, в която тайно бяха монтирани камери . Сега родители на деца, показани без тяхното съгласие в клиповете, съдят тези, които са направили и разпространили записите.", "date": "2018.02.21", "title": "От върнатите в училище деца 1221 са отпаднали отново, каза зам.-министър на образованието"}
{"url": "https://www.dnevnik.bg/photos/2018/02/21/3133331_snimka_na_denia_moda_v_snega/", "text": "Модели представят колекцията есен/зима 2018 на Moncler по време на Седмица на модата в Милано, Италия", "date": "2018.02.21", "title": "Снимка на деня: Мода в снега"}
{"url": "https://www.dnevnik.bg/bulgaria/2018/02/21/3133350_maikata_na_nedohranenite_bliznaci_ot_plovdiv_e/", "text": "Майката на близнаците на три години,  приети вчера болница с недохранване , а едното с опасност за живота заради спукан череп и хематом, е освободена от ареста, съобщи \"Нова телевизия\". Пред медията директорът на полицията в Пловдив, старши комисар Атанас Илков, обясни, че към настоящия момент не може да се направи заключение, че има домашно насилие. \"Става въпрос за един нелеп инцидент, при който пострада детенцето, което е в много тежко състояние. Бих си обяснил синините по другото дете вследствие на падането на същия този предмет\", допълни той. Това е и версията на майката, която вече е в дома си, след като са изтекли 24-те часа полицейски арест. Според Надя Танева от Дирекция \"Социално подпомагане\" в Пловдив има данни, че децата не са гледани както трябва, защото физическото им състояние не отговаря на тяхната възраст. Те тежат по 9 килограма и не могат да говорят. Съседите не са ги виждали навън и има съмнения, че са гледани затворени в апартамента на майката. 38-годишната Иванка Стефанова коментира пред Би Ти Ви, че гледа децата сама, а те са недохранени, защото е бедна и от никого не получава помощ. Работата по случая продължава, а социалните служби ще поемат грижата за двете деца на първо време.", "date": "2018.02.21", "title": "Майката на недохранените близнаци от Пловдив е освободена от ареста"}
{"url": "https://www.dnevnik.bg/na_put/2018/02/21/3132933_fotogaleriia_ostiia_antika_-_drevnoto_pristanishte_na/", "text": "Рим е една от най-предпочитаните от туристите европейски столици. Във Вечния град са нужни няколко дни, за да видиш всичко по-значимо - Колизея, Ватикана, фонтана Ди Треви, площадът \"Навона\" и т.н.", "date": "2018.02.21", "title": "Фотогалерия: Остия Антика - древното пристанище на Рим"}
{"url": "https://www.dnevnik.bg/bulgaria/2018/02/21/3133351_kratki_novini_za_pruv_put_sauditski_vunshen_ministur/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. За пръв път саудитски външен министър посети България България и Саудитска Арабия могат да работят заедно в секторите на информационните технологии, земеделието, енергетиката и обмяна на опит по отношение на роботиката,\" каза българският първи дипломат Екатерина Захариева на саудитския си колега Адел ал Джубейр, който  пристигна на посещение  в София. Тя припомни, че двамата са се срещали три пъти за последните шест месеца и изтъкна възможностите, които и тази визита отваря пред двете страни. По думите ѝ, цитирани от Министерството на външните работи, българското правителство очаква скоро и посещение на най-високо ниво, на престолонаследника принц  Мохамед Бин Салман  по покана на премиера Бойко Борисов. Фонд \"Земеделие\" откри най-честите грешки при обществени поръчки Сред най-често допусканите грешки при възлагане на обществени поръчки по Програмата за развитие на сеските райони е несъответствия между обстоятелствата в обявлението и указанията към участниците, грешки свързани с изготвянето на техническата спецификация или определяне на прогнозната стойност на обществената поръчка, неспазване на сроковете в закона и др. Това показва  анализ  на Дъжавен фонд \"Земеделие\". Институцията напомня на възложителите да се придържат към  указанията й . Президентът Румен Радев се срещна с посланика на САЩ Ерик Рубин Двамата са обсъдили на \"Дондуков\" 2 теми от стратегическото партньорство между България и САЩ, информира администрацията на държавния глава. Във фокуса на разговора са били обстановката в региона на Югоизточна Европа, кризата в Близкия Изток, двустранното сътрудничество в сферата на сигурността, както и процесът на модернизация на българските въоръжени сили и други въпроси от взаимен интерес. Бившият член на съдебния съвет Ясен Тодоров беше оценен положително  Работата на Ясен Тодоров като член на съдебния съвет беше оценена положително от настоящия състав на прокурорската колегия. Тодоров, който в момента е командирован в Националното следствие беше част от съдебния инспекторат преди да влезе в кадровия орган и оценката му днес е и за този период. Подобно оценяване залегна в последните промени в закона за съдебната власт. Идеята им - времето прекарано в двете институции да не пречи в кариерното израстване Нова електростанция за безплатен заряд заработи в София Тя е изградена от КИА Моторс България пред италианския ресторант Cinecitta, разположен в района на Киноцентър Бояна. Станцията дава възможност за заряд на всички предлагани на пазара електромобили, като за 40 мин. клиентите могат да заредят 20% от капацитета на батерията си. Към момента компанията е изградила станции с безплатен заряд пред търговско-сервизния си комплекс в София, таксиметрова компания \"Йелоу 333\", \"България Мол\", \"Булстрад АД\" – централен офис, централния офис на \"Дарик радио\", НДК и пред хотелите на \"Виктория Груп\" в София и Пловдив. ВМРО иска наказателна отговорност за родители, спиращи децата си от училище Партията на Красимир Каракачанов ще внесе промени в Наказателния кодекс, с които родителите, които умишлено възпрепятстват децата си да посещават родители, да носят наказателна отговорност. От ВМРО съобщават, че предприемат стъпката във връзка със зачестилите случаи. Те се мотивират, че по конституция образованието е задължително до 16 години а до тази възраст отговорност за детето носят родителите му. \"Смятаме, че - въпреки добрите резултати от акциите на Министерство на образованието и науката органите на социалното министерство, които върнаха над 150 хиляди деца в училище - усилията трябва да се насочат към по-сериозни мерки спрямо семейната среда\", посочват от партията. След среща с Борисов работодателите са малко по-спокойни за цената на тока Ако досега беше оранжева степен на готовност за протести, сега преминаваме в жълта. каза председателят на Управителния съвет на Асоциация на индустриалния капитал в България Васил Велев. Той допълни, че в по-голяма част от въпросите, свързани с цената на тока на свободния пазар, имат съгласие между властта и работодателите. \"Ако преди 2 месеца офертите към малките предприятия бяха за цени между и 90 и 125 лв. за мегаватчас, сега вече са за цени между 83 и 100 лв. Има сериозни резерви и промени в поведението на продавачите на ел. енергия. Тази практика се надяваме да се задълбочи и да се стигне до това, което пазарът очаква\", каза още Велев. Съдът не даде ход на делото за побой над лекар от \"Шейново\"  Районният съд в София не даде ход на делото срещу Владимир Стоянов, станал известен като Владо Плацентата, информира Би Ти Ви. Той е обвинен, че е  нанесъл побой над акушер-гинеколога д-р Албена Гагова . Пострадалата запази мълчание, а Стоянов заяви пред съда, че не се признава за виновен. Той отрича да е наранявал лекарката и прилага свидетелски показания на друг човек, който бил с него по време и след инцидента. Подсъдимият настоява за нова съдебна психиатрична експертиза в неутрално здравно заведение. Съдебната палата и сградата на Върховния административен съд са затворени заради сигнал за бомба Сигнал за три бомби във върховния съд затвори Съдебната палата и сградата на Върховния административен съд (ВАС), предаде  news.lex.bg . От сградата на ВАС са изведени всички съдии, служители и страни по делата, заседанията са прекъснати, а на магистратите и администрацията е казано, че работата ще бъде възобновена утре. От Съдебната палата са изведени само гражданите но съдиите, прокурорите и служителите засега са на работните си места, а съдебната охрана проверява сградата със специализирана техника. Антикорупционната комисия конфискува 2 кг. злато  След като Върховният касационен съд (ВКС) не допусна обжалване, той постанови отнемане в полза на държавата на имущество на стойност 256 843 лв., основна част от което представлява златни предмети с тегло близо два килограма - осемдесет пендари, тридесет и седем монети, дванадесет гривни, два синджира, шест пръстена, два чифта обеци и две висулки. Делото е водено по реда на отменения Закон за отнемане в полза на държавата на незаконно придобито имущество срещу Иван Маринов и съпругата му Иванка Маринова от Долни Дъбник, област Плевен. Те са подсъдими за пране на пари, а Иванка Маринова - и за измама в особено големи размери. Част от същата организирана престъпна група са и синовете им - Горан Станев и Станьо Маринов. Антикорупционната комисия вече е отнела от Станев имущество на стойност 140 725 лв. - през 2017 г. Дело се води и срещу Маринов, от когото се претендира имущество на стойност 2 847 297 лв. Съдът допуска граждански искове за 400 хил. лв. по делото за убийството в Борисовата градина  Съдът допусна граждански искове за 400 хил .лв., поискани от родителите на убития през лятото на 2015 г. в столичната Борисова градина Георги Игнатов. Ответник по тях е обвиненият от прокуратурата за убийството Йоан Матев. Делото започна с разпоредително заседание, на което съдията Руси Алексиев не се съгласи с доводите на защитата, че гражданските искове ще забавят наказателното производство. Повече за обвинението четете  тук . Очаква се делото да тръгне по същество на 12 април. Бивш министър стана ректор на Европейския университет по хуманитарни науки Бившият образователен министър Сергей Игнатов бе избран за ректор на Европейския университет по хуманитарни науки, който е базиран в литовската столица Вилнюс. Той ще стъпи в длъжност от 1 март. От университета подчертават, че Шведската агенция за международно сътрудничество за развитие е оказала голяма подкрепа в търсенето на нов ректор. Игнатов беше образователен министър в първия кабинет на Бойко Борисов. Той вече има опит на подобна позиция, след като между 2002 и 2009 г. е бил ректор на Нов български университет. Запалил се в движение ТИР затвори \"Тракия\" край Пловдив Магистралата \"Тракия\" беше затворена за няколко часа в района на 116-ни километър в посока Бургас, заради запалил се в движение ТИР. Инцидентът е станал около полунощ, но мушамата, която е била в камиона, продължи да тлее до обедните часове и движението не можеше да бъде пуснато. Това наложи използването на обходен маршрут през Цалапица.", "date": "2018.02.21", "title": "Кратки новини: За пръв път саудитски външен министър посети България"}
{"url": "https://www.dnevnik.bg/evropa/2018/02/21/3133352_ministerstvoto_na_otbranata_na_latviia_dopuska_chujda/", "text": "Латвийското министерство на отбраната заяви, че твърденията за корупция, които доведоха до отстраняването на управителя на централната банка Илмарс Римшевичс, може да са част от кампания за дезинформация, целяща да навреди на доверието в страната и да повлияе на предстоящите през октомври избори, предаде \"Ройтерс\". Министерството не посочи кой може да стои зад \"масовата информационна кампания отвън\", но каза, че тя има \"идентична структура и изпълнение\" на кампаниите, предшестващи френските, германските и американските избори. Русия многократно бе обвинена в намеса в чуждестранни избори на запад, но отрича тези твърдения. В началото на седмицата Латвийската агенция за борба с корупцията  обяви, че е задържала за 48 часа  управителя на централната банка на страната заради това, че е поискал да му бъде платени \"не по-малко от 100 000 евро подкуп\". Освен това третата по големина на активите латвийска банка ABLV бе обвинена от САЩ в пране на пари от корупция и организирана престъпност. Според министерството на отбраната \"има голяма вероятност това да е широкомащабна информационна операция отвън и целта й да бъде да покаже Латвия (като) ненадежден партньор\". Ведомството заяви, че операцията, която очаква да продължи, вероятно цели да повлияе на вътрешните въпроси и на парламентарните избори през октомври. Рамиревичс заяви, че е жертва на кампания за очерняне на репутацията, защото е водил курс към изчистване на банковия сектор от корупция. \"Не съм искал или получавал каквито и да е подкупи\", подчерта той на пресконференция във вторник. \"Станах мишена на някои латвийски търговски банки за разрушаване на латвийската репутация.\" По думите му според някои търговски банки той стои зад твърдите действия на антикорпуционната агенция и те искат да бъде заменен с някой по-покорен. Жалбата срещу Рамиревичс е отправена от малката латвийска банка Norvik Bank, заяви премиерът на страната Марис Кучинскис. Главен акционер в нея е британският гражданин от руски произход Григорий Гуселников. Междувременно Римшевичс получи забрана да упражнява функциите си по нареждане на Националната служба за борба с корупцията (KNAB), съобщи \"Франс прес\", цитирана от БТА. Той е лишен от правото да извършва някои дейности, свързани с взимане на решения, контрол и надзор на Латвийската централна банка, включително да изпълнява функциите на неин ръководител, посочи говорителят на антикорупционната служба. Освен това на Римшевичс е забранено да напуска страната, допълни тя. По-рано вчера той заяви, че няма да подава оставка заради разследването срещу него. Римшевичс, който също така е член на управителния съвет на Европейската централна банка (ЕЦБ), каза, че е взел решение да не се оттегля, тъй като е невинен. Повечето високопоставени членове на управлението на страната поискаха незабавното му оттегляне от поста. Римшевичс заяви, че в петък централната банка е отказала да отпусне помощ в ликвидности от 1 милиард евро на обвинената в пране на пари банка Ей Би Ел Ви (ABLV). Той подчерта, че обиските в дома и в офиса му започнали след този отказ. Началникът на криминалната полиция Андрейс Грисинс посочи, без да цитира имена, че е започнало разследване въз основа на жалба от банка \"Норвик\" (Norvik), осмата по големина в страната, във връзка с подкуп, получен чрез изнудване от основния й акционер от страна на \"високопоставен ръководител в латвийския финансов сектор\". Латвийският президент Раймондс Вейонис, премиерът Марис Кучинскис и финансовият министър на Латвия Дана Рейзниеце-Озола призоваха Римшевичс да подаде оставка, докато срещу него се води разследване по подозрение в корупция.", "date": "2018.02.21", "title": "Министерството на отбраната на Латвия допуска чужда намеса в случая с централния банкер"}
{"url": "https://www.dnevnik.bg/sport/2018/02/21/3133357_ispanskata_policiia_zadurja_20_dushi_zapodozreni_v/", "text": "Специализирана акция в Испания доведе до арестите на 20 души, които са заподозрени в  манипулиране на футболни мачове . Имената на задържаните не се споменават, но акцията е била в Херес и Бадахос в Югозападна Испания, Албасете в централната част на страната, както и в Барселона. Двубоите, които са разследвани за манипулиране на резултати, са в третото и четвъртото ниво на испанския футбол и са от настоящия сезон. Било е залагано в китайски букмейкърски къщи, уточниха властите. Освен манипулиране на резултатите от мачовете има сигнали за търсене на определен брой ъглови удари, дузпи и нарушения в срещите, които са едни от най-популярните залози на живо. Това не е първата подобна акция в Испания, след като през 2017 г. полицията арестува треньора на третодивизионния \"Елденсе\" заедно с двама футболисти, член на треньорския щаб и един от италианските инвеститори в клуба, които го бяха купили през 2016 г. Те бяха обвинени, че са манипулирали резултата на срещата с \"Барселона Б\", когато тимът им загуби с 0:12. По-късно петимата бяха освободени под гаранция, а \"Елденсе\" прекрати договора си с италианските инвеститори. По това време  президентът на Ла Лига Хавиер Тебас  обясни, че този мач не е единственият разследван в Испания. През миналата седмица испанската прокуратура възобнови делото срещу 41 души, от които 36 футболисти, които са обвинени в манипулиране на мача между \"Леванте\" и \"Реал\" (Сарагоса) от последния кръг в Ла Лига през сезон 2010-2011. Тогава се решаваше битката за оцеляване в елита. В края на миналата година Insideworldfootball съобщи за обезпокоително ниво на уредените мачове в по-ниските нива от испанския футбол. Според изданието има информация за повече от десет срещи в периода януари до декември 2017 г. Всички срещи са от третото и четвъртото ниво, а според данните индустрията с нелегални залози и манипулиране на мачове прави по около 580 милиона евро на сезон.", "date": "2018.02.21", "title": "Испанската полиция задържа 20 души, заподозрени в манипулиране на мачове"}
{"url": "https://www.dnevnik.bg/sviat/2018/02/21/3133382_rapur_ot_maiorka_be_osuden_na_zatvor_za_vuzhvala_na/", "text": "Рапър от остров Майорка ще лежи три и половина години в затвор заради песните си, в които възхвалява тероризма, заплашва и обижда испанската корона и призовава за смъртта на политици, съобщи ДПА. Върховният съд в Мадрид потвърди присъдата на 24-годишния Хосеп Микел Аренас, който изпълнява песни под псевдонима Валтоник. В тях той призовава за въоръжена окупация на дворец в Палма де Майорка, където испанските кралски особи прекарват лятната ваканция. Той пее как регионални политици \"заслужават атомна бомба\" и народът \"иска смъртта на тези свине\". Аренас обжалва във Върховния съд присъдата, която произнесе срещу него регионален съд на Балеарските острови, с мотива, че песните му били изява на артистична свобода и свобода на словото. / БТА", "date": "2018.02.21", "title": "Рапър от Майорка бе осъден на затвор за възхвала на тероризма"}
{"url": "https://www.dnevnik.bg/politika/2018/02/21/3133364_valeri_jablianov_e_otstranen_bsp_shte_sezira/", "text": "Мнозинството в парламента отстрани социалиста Валери Жаблянов от заместникпредседателския пост в 44-ото Народно събрание. Решението бе взето след остри реплики и размяна на обиди като \"дървена комунистическа глава\" и \"имате когнитивни дефицити\". За отстраняването на Жаблянов гласуваха депутатите от ГЕРБ, \"Обединени патриоти\" и \"Воля\". \"БСП за България\" бе против, а ДПС не участва в гласуването. За бяха 110 народни представители, 71 социалисти гласуваха против. БСП няма да предлага нов кандидат за овакантеното място, а ще сезира Конституционния съд и Европейския съд по правата на човека в Страсбург. Мотивите на ГЕРБ и \"Обединените патриоти\"  за отстраняването на Валери Жаблянов като зам.-председател на парламента са, че е нарушил чл. 155 от правилника на Народното събрание, по който ръководството му има институционални задължения да утвърждава неговия авторитет. Вносителите дават три примера за противното - позицията на Жаблянов, че  \"Народният съд е необходимо и неизбежно правосъдие\" , опитът му да  опорочи минутата почит към жертвите на комунизма на 1 февруари  и гласът му против ратификацията на Договора за добросъседство с Македония. БСП се загрижи за демокрацията  Самият Жаблянов определи мотивите като образец за политически произвол, фактологическо безумие и израз на юридическата и политическа безпомощност. На няколко пъти той обвини ГЕРБ, че погазва демокрацията и свободата на хората, че тласка държавата към авторитарно управление и нарече партията \"носител на най-реакционните идеи на европейския континент\". В 30-минутна реч той поиска извинения от управляващите за 30-те години демокрация, но не се извини за думите си, че Народният съд бил необходим. Той обяви, че хората от ГЕРБ имали \"когнитивни дефицити\" и говори за  Народния съд , историята, човешкия живот, националното помирение и \"излагацията на управляващите\". В отговор депутатът от ГЕРБ Владимир Тошев го нарече \"дървена комунистическа глава\". Лидерът на БСП Корнелия Нинова също обяви, че мотивите са незаконни и БСП ще сезира и Конституционния съд, и Европейския съд по правата на човека в Страсбург, ако Жаблянов бъде отстранен. Според социалистите днес управляващите са превърнали българския парламент в извънреден съд. Нинова каза още, че целта на ГЕРБ е отмъщение заради принудителната оставка на Димитър Главчев като председател на 44-ия парламент. Според логиката на Нинова, след като се искало отстраняването на Жаблянов заради лично мнение, то какво трябвало да стане с  Цвета Караянчева, която, без да пита БСП, се изказала от името на парламента срещу президента Румен Радев . След изказването на Нинова, в което тя каза, че действа моделът \"Цветановщина\", БСП напусна залата. Името на президента бе намесено още от Жаблянов, който цитира Радев, който  попитал дали е чиста и свята републиката днес . Репликира го лидерът на \"Воля\" Веселин Марешки с това, че няма да допусне опити да се изгражда образ на един светец. ДПС напусна \"този фарс\" В началото на дебатите ДПС обяви, че няма да участва в този фарс, тъй като управляващите нямали нито юридическо, нито морално основание да искат оставката на Валери Жаблянов като зам.-председател на Народното събрание. Първо, защото депутатите имат функционален имунитет и изразяването на лично мнение не било нарушение на правилника. И второ - понеже ГЕРБ проявявали двоен стандарт, тъй като не отстранили  Красимир Велчев като председател на комисията по вероизповеданията и правата на човека заради ксенофобски изказвания . Двоен стандарт било, когато общински съветници от ГЕРБ подкрепяли \"Луковмарш\", смятат в ДПС. Зам.-председателят на парламентарната група на ДПС Йордан Цонев обяви, че ДПС осъжда Народния съд, и попита за позицията на другите партии за Възродителния процес. Депутатите от движението напуснаха залата. ГЕРБ поиска съд за прослава на комунистическия режим  В края на дебата се изказа зам.-председателят на ГЕРБ Цветан Цветанов, който обяви Жаблянов за следващ кандидат за председател на БСП. Той също намеси президента Румен Радев, който по думите му се доказал като реален говорител на БСП. Това обаче в комбинация с взаимни обвинения уронвало престижа на президентската институция. Преди него се изказа депутатът от ГЕРБ Спас Гърневски, който също разкритикува държавния глава за въпроса му за Отечеството. Той обвини Жаблянов, че обслужва руски интереси, и обяви, че след като социалистите са напуснали залата, въздухът е станал по-чист. Депутатът от ГЕРБ лансира и предложение - за прослава на комунистическия режим да има съд, т.е. тя да е криминализирана.", "date": "2018.02.21", "title": "Валери Жаблянов е отстранен, БСП ще сезира Европейския съд по правата на човека"}
{"url": "https://www.dnevnik.bg/photos/2018/02/21/3133348_fotogaleriia_donald_trump_i_kim_chen-un_na_karnavala_v/", "text": "В събота вечер започна 134-ото издание на карнавала във френския град Ница. Тази година той е посветен на френския астронавт Тома Песке.", "date": "2018.02.21", "title": "Фотогалерия: Доналд Тръмп и Ким Чен-Ун на карнавала в Ница"}
{"url": "https://www.dnevnik.bg/evropa/2018/02/21/3133390_germancite_sa_razdeleni_za_zabranata_na_dizelovi/", "text": "Германците не са единодушни по въпроса дали да бъдат забранени дизеловите автомобили в центъра на градовете, за да се подобри качеството на въздуха, според проучване на компания YouGov, поръчано и публикувано днес от ДПА. Федералният административен съд ще постанови утре дали германските градове ще могат да забраняват дизеловите автомобили в градските центрове. Според проучването 43 процента от анкетираните подкрепят такава забрана или до голяма степен я подкрепят. Точно същият процент участници в допитването са на мнение, че забраната за дизеловите автомобили в някои градове ще бъде лоша или много лоша идея. Мнозинството от анкетираните смятат, че автомобилният сектор не прави достатъчно за опазването на околната среда. 87 процента от общо анкетираните 2027 възрастни в периода 16 - 19 февруари изразяват малка или много малка увереност в способността на производителите на превозни средства да подобрят ситуацията с помощта на коли с по-ниски вредни емисии през следващите три години. /БТА", "date": "2018.02.21", "title": "Германците са разделени за забраната на дизелови автомобили в центровете на градовете"}
{"url": "https://www.dnevnik.bg/politika/2018/02/21/3133370_sled_razgovor_s_cacarov_iznenadvashto_se_ottegli/", "text": "Районният прокурор на Пазарджик Георги Кацаров е подал оставка, съобщава в. \"Сега\", позовавайки се на информация от Висшия съдебен съвет (ВСС). Той обаче е поискал да остане в системата. Според информация на БНР Кацаров се оттегля от ръководния пост след разговор с главния прокурор Сотир Цацаров. Името на прокурора влезе в публичното пространство покрай случая във Виноградец, където с пистолета на тогавашния председател на Общинския съвет в Септември Лазар Влайков беше прострелян собственик на заведение.  Влайков беше обвинен, че не е положил достатъчно грижи за оръжието си  и то е попаднало у дете. Защитна теза на обвинението е, че убийството е станало след изстрел, произведен от 6-годишно момче. Според очевидци притежателят на оръжието също е стрелял. Все още се чака експертизата, която да покаже кой е произвел изстрела, довел до смъртта на собственика на заведение. Роднини на починалия заподозряха, че непосредствено след инцидента Влайков е търсил съвет от Кацаров. Проверка на прокуратурата на телефонните им разпечатки показа, че двамата не са разговаряли. Държавното обвинение обяви, че ще проверят комуникацията им и през различни мобилни приложения – но не е ясен резултатът от тази проверка. Друга версия за оставката на Кацаров я свързва с  кмета на Септември Марин Рачев  - обвинен за умишлена безстопанственост и сключени неизгодни сделки. Преди две години личният автомобил на Кацаров беше запален пред дома му.  Досега не е съобщено да има повдигнати обвинения. ", "date": "2018.02.21", "title": "След разговор с Цацаров изненадващо се оттегли районният прокурор на Пазарджик"}
{"url": "https://www.dnevnik.bg/sviat/2018/02/21/3133395_izkustveniiat_intelekt_e_opasno_orujie_preduprediha/", "text": "Бързото развитие на изкуствения интелект увеличава опасността той да бъде използван от застрашаващи световния мир държави, престъпници и терористи, предупреждава нов доклад, цитиран от агенциите \"Ройтерс\" и \"Франс прес\". Проучването бе публикувано днес от 26 експерти в областта на изкуствения интелект, киберсигурността и роботиката от университетите \"Кеймбридж\", \"Оксфорд\", \"Йейл\" и неправителствени организации. Те призовават правителствата и всички заинтересовани страни да ограничат потенциалните заплахи, свързани с  изкуствения интелект. Изследователите казват, че злонамерената употреба на  изкуствен интелект  създава непосредствени заплахи за цифровата, физическата и политическата сигурност, защото позволява широкомащабни, прецизно насочени и високоефективни атаки. Проучването се фокусира върху сценарии, които е  възможно да станат реалност  в следващите пет години. Те подчертават, че терористи могат да извършват кибератаки, с които да предизвикат катастрофи на автономни коли или да превръщат широкоразпространените в търговската мрежа дронове в оръжия. \"Всички сме съгласни, че има много позитивни приложения на  изкуствения интелект \", казва Майлс Брундейдж, изследовател в \"Оксфорд\". \"Но има недостиг на литература по въпроса за злонамерената му употреба.\" Докладът сочи, че атаките могат да станат по-евтини, тъй като  изкуственият интелект  може да извършва задачи, които иначе изискват труда и опита на хората. Възможно е и да се появят нови типове нападения, които хората не могат да извършат сами или които се възползват от уязвимостта на самите системи за изкуствен интелект. Той вече може и да генерира изкуствени изображения, текст и звук, като така се представя за хора онлайн – а това дава възможност за промяна на общественото мнение. \"Накрая имахме повече въпроси, отколкото отговори\", отбелязва Брундейдж.", "date": "2018.02.21", "title": "Изкуственият интелект е опасно оръжие, предупредиха учени"}
{"url": "https://www.dnevnik.bg/biznes/2018/02/21/3133402_prezidentut_naloji_veto_na_bankoviia_zakon_na_peevski/", "text": "Президентът Румен Радев връща за ново обсъждане в Народното събрание Закона за изменение и допълнение на Закона за банковата несъстоятелност, приет от парламента на 9 февруари, съобщиха от прессекретариата на държавният глава. Той атакува параграфи 5, 6 и 7 от Преходните и заключителните разпоредби на закона, подготвен от Делян Пеевски, Йордан Цонев и група народни представители на ДПС. От началото на годината това е трето вето на президента върху приети от парламента закони. В първите два случая депутатите с лекота отхвърлиха спирането на  антикорупционния закон  и на  З акона за изменение и допълнение на Закона за посевния и посадъчния материал , уреждащ строителството в ниви. \"Президентът подкрепя усилията на Народното събрание за по-голяма ефективност при защитата на публичния интерес в производството по банкова несъстоятелност, но тя следва да бъде постигната с конституционосъобразни средства. В тази връзка държавният глава има възражения по някои от Преходните и заключителните разпоредби на приетия закон. С тях се преуреждат с обратно действие в нарушение на правовата държава настъпили правни последици, придобити права и погасени задължения\", се казва в съобщението. Искат се открити дебати за обезпеченията, които ще бъдат нищожни В мотивите си държавният глава подчертава, че обществото има нужда да знае конкретните измерения на последиците от приетия закон. \"Когато решава да приложи такава крайна мярка, Народното събрание би следвало открито да дебатира колко са обезпеченията, които ще бъдат нищожни, колко са прехвърлянията на акции и дялове, които ще бъдат относително недействителни, приблизително каква ще е стойността, с която ще бъде увеличена масата на несъстоятелността на КТБ след прилагането на закона\", подчертава Радев. Той посочва още, че всеки закон включва правила за поведение, които, за да могат да бъдат спазвани от адресатите, следва да действат занапред - т.е. след влизането на закона в сила. Според Радев обаче преобладаващата част от Преходните и заключителните разпоредби на Закона за изменение и допълнение на Закона за банковата несъстоятелност имат същинско обратно действие. Те се прилагат спрямо факти, които са настъпили преди влизането на закона в сила. Като примери той посочва, че в параграф 5, ал. 1 се обявяват за нищожни заличаванията на учредени от длъжници или трети лица обезпечения в полза на Корпоративна търговска банка (КТБ), извършени от квесторите, временните и постоянните синдици на тази банка, като това обхваща периода от поставянето на банката под специален надзор (20.06.2014 г.) до започването на осребряване на имуществото. Приетият закон засягал придобити вече права или погасени задължения В ал. 3 на същия параграф пак за минал период от време се обезсилват сроковете, изтекли по отношение на всички учредени в полза на КТБ обезпечения, се казва още в мотивите. По силата на параграф 6 се въвежда относителна недействителност на сделки, имащи за предмет прехвърляне на дялове или акции, извършени от длъжници на КТБ след поставянето на банката под специален надзор. Тъй като КТБ е поставена под такъв надзор на 20.06.2014 г., това правило също е с обратно действие, подчертава отново Радев. С параграф 7 пък цитираните разпоредби се прилагали също с обратна сила и за откритите до влизането на този закон в сила производства по несъстоятелност. \"По този начин нищожността и относителната недействителност се прилагат спрямо заличавания, както и спрямо прехвърляния на дялове и на акции, които са съобразени с действащото към момента на извършването им законодателство. Така с приетия закон се засягат придобити вече права или погасени задължения\", пише още в мотивите. В заключение Радев казва, че законодателят преценява как да уреди и преуреди обществените отношения, но в случая са нарушени границите, очертани от принципа за правната сигурност, изискващ стабилност на правните действия/сделки и предвидимост на правните последици от различните юридически факти. \"Да се предвижда недействителност, а още повече нищожност, когато при извършването на действията/сключването на сделките на правните субекти не са били известни предпоставките за обявяването им за нищожни или за недействителни, не е в съответствие с принципа за правовата държава\", се твърди още в мотивите.", "date": "2018.02.21", "title": "Президентът наложи вето на банковия закон на Пеевски"}
{"url": "https://www.dnevnik.bg/detski_dnevnik/2018/02/21/3133399_zaradi_napliv_ot_jelaeshti_roditelskiiat_suvet_kum/", "text": "Над 150 души са поискали да се включат в родителския съвет към кмета на Бургас Димитър Николов. Общината създаде структурата като консултативен орган по въпросите на образованието, съобщава вестник \"24 часа\". Заради наплива от желаещи съветът ще бъде разделен на две секции с по над 70 души в тях. Едната ще отговаря за училищата в града, които са 48, а другата – за 35-те детски градини. Днес е първото заседание на съвета, като то ще е посветено на училищата. Ще се обсъждат сигурността, режимът на достъп, приемът на първокласници и столовото хранене. Очаква се структурата към кмета на Бургас да заседава веднъж на срок, както и преди началото на учебната година. При спешни случаи членовете на съвета също ще се събират. \"Родителите ще са ни от голяма помощ при решаване на различни казуси в образованието на местно ниво\", заяви зам.-кметът на Бургас Йорданка Ананиева.", "date": "2018.02.21", "title": "Заради наплив от желаещи родителският съвет към кмета на Бургас ще бъде разделен на две"}
{"url": "https://www.dnevnik.bg/bulgaria/2018/02/21/3132954_upravliavashtite_veche_predlagat_popravki_v_noviia/", "text": "Въпреки че съставът на новата антикорупционна комисия все още не е попълнен, депутатите вече искат да променят закона, с който тя беше създадена. От  сайта на Народното събрание  се вижда, че председателят на правната комисия Данаил Кирилов (ГЕРБ) и неговият заместник Христиан Митев (\"Обединени патриоти\") са внесли промени в нормативния акт. Двамата предлагат да се даде гратисен срок до 1 декември 2019 г. общинските съветници да оправят несъвместимостите и конфликта на интереси. Според новия закон, който влезе в сила в края на януари, общински съветник не може да участва в управата, надзорния или контролния съвет на търговски дружества с общинско участие или да работи като прокурист, синдик, ликвидатор. Забранено е и да са еднолични търговци, съдружници, акционери на търговско дружество, което има сключени договори с неговата община, както и с търговски дружества с общинско участие или с общински предприятия. Настоящите общински съветници, които са избирани през 2014 година, вече са подали декларации по стария закон, затова вносителите искат гратисен период, т.е. до след следващите местни избори - 1 декември 2019 година. \"Налага се да се предвиди период от време, в който кандидатите за общински съветници за мандат 2019 - 2023 да съобразят и да решат дали да бъдат общински съветници при тези нови изисквания\", пише в  мотивите  към законопроекта. От АБВ предупредиха, цитирани от \"Фокус\", че бъдещите общински съвети ще останат без лекари, учители и юристи. Според лидера на движението Константин Проданов въпреки внесените промени основният проблем ще остане. По думите му всички общопрактикуващи лекари, които са общински съветници, ще бъдат засегнати, защото обикновено сключват договори с общината да наемат помещения в съответните поликлиники.", "date": "2018.02.21", "title": "Управляващите вече предлагат поправки в новия антикорупционен закон"}
{"url": "https://www.dnevnik.bg/biznes/2018/02/21/3133405_moriacite_da_mogat_da_se_pensionirat_na_53_g_i_pri_10/", "text": "Моряците, които са плавали под български флаг, да придобиват право на пенсия за осигурителен стаж и възраст при навършване на 53 години и 10 години осигурителен стаж при условията на първа категория труд. Това предвижда проект за промени в Кодекса за социално осигуряване, внесен в Народното събрание от депутати от \"Обединени патриоти\". При условията на втора категория труд е предвидено моряците да придобиват право на пенсия при навършване на 58 г. и 15 г. осигурителен стаж. В законопроекта е изрично упоменато, че категорията труд не може да се доказва със свидетелски показания. До 2010 г. за трудов стаж на моряците се считаше само времето, прекарано на кораба, а едва след това те имат право на осигуряване и за времето, прекарано на брега. Същевременно нормативна уредба от 2003 указва максимално непрекъснато време на работа на кораб не повече от 8 месеца, изтъкват вносителите на поправките. Те се мотивират, че в българското законодателство не е предвиден преференциален режим по отношение на пенсионирането на моряците. Това противоречи на конвенция за пенсиите на моряците, която България е ратифицирала.", "date": "2018.02.21", "title": "Моряците да могат да се пенсионират на 53 г. и при 10 г. стаж предвижда законопроект"}
{"url": "https://www.dnevnik.bg/sport/2018/02/21/3133400_kanadski_skior_v_svobodniia_stil_e_sus_schupen_taz/", "text": "Финалите в една от дисциплините в свободния стил ски – ски кроса, доведоха до някои ужасяващи контузии. Едно от атрактивните състезания на олимпийските игри в Пьонгчанг завърши с транспортиране в болница на двама от скиорите. Представителят на Канада Кристофър Делбоско е със счупен таз, а Теренс Чикнавориан от Франция е с фрактура на тибията (коста на подбедрицата – бел. ред.). От австрийския отбор пък разкриха, че Кристоф Вахрщотер е със сътресение след сблъсък с шведа Ерик Моберг. Представителят на скандинавците успя да продължи състезанието и след това дори говори с репортери, докато австриецът отиде в болница за прегледи. Най-сериозно се оказа състоянието на Делбоско, който преди състезанието беше считан за един от фаворитите. Канадецът се приземи лошо след един скок и остана неподвижен на снега. Лекарските екипи дълго му оказваха помощ, преди да го изтеглят с моторна шейна на носилка от трасето. Делбоско все пак вдигна ръка, показвайки, че е в съзнание и е контактен. Въпреки сериозните наранявания състезателите отказаха да обвинят трасето за инцидентите. \"По време на сезона виждаме доста падания, това е част от нашия спорт. Естествено лошата страна на ски кроса, но няма какво да направим\", обясни Кевин Дрюри, друг член на канадския отбор, който влезе във финала, но не завърши. Титлата все пак остана в \"кленовите листа\", след като Брейди Леман победи Марк Бишофбергер от Швейцария и Сергей Ридзик от Олимпийските спортисти на Русия.", "date": "2018.02.21", "title": "Канадски скиор в свободния стил е със счупен таз след тежко падане в Пьонгчанг"}
{"url": "https://www.dnevnik.bg/gradska_sreda/2018/02/21/3133412_sofiia_poluchi_ot_pravitelstvoto_151_mln_leva_za/", "text": "Кметът на София Йорданка Фандъкова е подписала договори с Министерството на регионалното развитие и благоустройството, с които общината ще получи безвъзмездно 151 млн. лева 4 проекта за ремонти в центъра на града. Парите се отпускат по оперативната програма \"Региони в растеж\". Проектите са за 173.5 млн. лева, като за изпълнението им Столичната община отпуска от бюджета си 23 млн. лева, казва Фандъкова, цитирана от \"Фокус\". Основната част от средствата са за ремонтите за над 82 млн. лева на  зоната около ул. \"Граф Игнатиев\" , площадите \"Славейков\", \"Гарибалди\", църквата \"Св. Седмочисленици\",  пространството около катедралния храм \"Александър Невски\"  и  реконструкцията на трамвайното трасе на линия 5 . Процедурите за избор на изпълнител и по трите проекта все още вървят. Очаква се ремонтът по ул. \"Граф Игнатиев\" да започне през лятото на тази година. Други 46 млн. лева ще бъдат дадени за купуването на 13 нови трамвая, които ще бъдат доставени от \"Шкода\", след като компанията спечели обществената поръчка. \"Процедурата приключи. В момента има обжалвания\", казва Фандъкова след подписването на споразуменията. Кметът на София е съобщила и че с парите ще се ремонтира трамвайното трасе по ул. \"Каменоделска\". Общината планира да вложи и 2.5 млн. лева в проекти за социална интеграция, като ще предлага и 7 нови услуги за децата лишени от родителска грижа.", "date": "2018.02.21", "title": "София получи от правителството 151 млн. лева за ремонти в центъра"}
{"url": "https://www.dnevnik.bg/bulgaria/2018/02/21/3133418_remontite_na_granichnata_ograda_niama_da_minavat_prez/", "text": "Ремонтите и поддържането на граничната ограда, наричана от управляващите възпрепятстващо съоръжение, няма да минават през обществени поръчки и ще се договарят пряко. Това предвиждат  промени в Закона за обществените поръчки , внесени тази седмица от председателя на правната комисия Данаил Кирилов (ГЕРБ) и заместникът му Христиан Митев (Обединени патриоти), които ще бъдат и разгледани на първо четене в правната комисия по-късно в сряда. Изменението съдържа една поправка на член 13, ал. 1, т. 18 от Закона за обществените поръчки, където след думата изграждане се добавя и \"поддръжка\". Изграждането на оградата също мина с пряко договоряне и породи много съмнения как са избирани фирмите. В мотивите на законопроекта е записано, че ремонтите, които се налагат поради повреда на оградата от нарушители, поради природни стихии или по други причини, трябва да бъдат извършвани максимално бързо, за да не се повишават рисковете за националната сигурност и да се противодейства адекватно на незаконната миграция. Според вносителите държавните органи, на които е предоставено управлението на съответните участъци от \"инженерното съоръжение от възпрепятстващ тип\" по границата, а именно МВР и областните управители на Хасково, Ямбол и Бургас, ще имат най-много полза от законовите изменения. \"Капитал\"  писа, че законопроектът ще се отрази положително върху проблемите на МВР заради забавените проекти за ремонтни и други дейности по оградата на границата, обжалвани пред съда заради дефекти в обществените поръчки. Вчера пък от БСП припомниха, че в края на миналата година главният прокурор Сотир Цацаров е обявил, че за строителството на оградата има доклади на АДФИ и на ДАНС и ч е \"до седмица наблюдаващият прокурор  ще вземе решение дали да образува наказателно производство\". \"Дневник\" потърси специализираната прокуратура за коментар и очаква отговор какво е било решението на прокуратурата.", "date": "2018.02.21", "title": "Ремонтите на граничната ограда няма да минават през обществени поръчки"}
{"url": "https://www.dnevnik.bg/skorost/2018/02/21/3133438_borisov_poiska_oshte_po-skupo_parkirane_v_sofiia/", "text": "Столичната община да помисли да направи скъпа зона в центъра и който иска да се разхожда с колата из града, да плаща повече, каза министър-председателят Бойко Борисов в началото на правителственото заседание, цитиран от агенция \"Фокус\". Той допълни, че това трябва да стане факт, когато мрежата на метрото се уплътни. \"Така както цяла Европа – който иска сам човек да се разхожда с колата из града, трябва да си плаща повече, защото замърсява и въздуха повече\", подчерта Борисов. Пред журналисти малко по-късно кметът на София Йорданка Фандъкова обаче обясни, че на този етап не се мислим за поскъпване на платената зона за паркиране в центъра на столицата. \"Една от най-важните мерки за подобряване чистотата на въздуха е стимулиране и насърчаване на повече хора да ползват градски транспорт. Затова всички усилия през последните години насочваме към модернизация и подобряване на градския транспорт\", подчерта за пореден път тя. Фандъкова все пак посочи, че ако не сработят планираните стимули, ще се мисли и за рестриктивни мерки, включително забрана за влизане с автомобили в определени зони. \"Рестрикциите биха могли да включат и по-скъпа зона за паркиране. На този етап не мислим за това. Знаете, че се разширяват зоните за платено паркиране. Тази мярка с ограничението във времето сама по себе си също е рестриктивна за автомобилите\", каза още кметът на София. Линиите, които тропат и лопат, ще се обезшумят Борисов демонстрира загриженост за София на правителственото заседание, което реши столицата да получи от държавата  безвъзмездни 151 мл. лева за ремонт на централната градска част . Според премиера това са много пари, с които ще се обновят едни от любимите места на софиянци. \"Новите трамваи не само гарантират чистота на въздуха, но и чистота от шума, защото всички тези 20 км трамвайни линии, които тропат и лопат сега, всичко това ще бъде обезшумено, за да могат в тези квартали хората да не чуват тези звуци, които има в момента\", коментира още Борисов. Той си припомни началото на своето кметуване, когато най-младият тролей е бил по-стар от него. \"Но автобусите от Орлов мост, особено бяха видни по \"Цариградско шосе\", като тръгваха до \"Плиска\" – черен дим. Също бяха стари \"Икарус\" и нямаше нищо ново\", коментира още премиерът. По думите му сега всичко е обновено, и то по най-високи стандарти. Започва работи по разширението на Околовръстното Говорейки за бъдещите инфраструктурни проекти, които ще улеснят живота на автомобилистите в София, Борисов посочи, че се надява до края на годината да започне разширението на Околовръстния път от \"Младост\" до връзката с магистрала \"Тракия\" и от \" Цар Борис III\" до магистрала \"Люлин\". Кметът на София Йорданка Фандъкова допълни, че са разговаряли с министъра на регионалното развитие и благоустройството Николай Нанков и очакват Агенция \"Пътна инфраструктура\" да обяви процедурата за избор на изпълнител за целия участък от жк \"Младост\" до автомагистрала \"Тракия\" до средата на март. \"Това означава, че имаме шанс до края на годината да започнем изграждането на разширението на Софийския околовръстен път\", каза още Йорданка Фандъкова.", "date": "2018.02.21", "title": "Борисов поиска още по-скъпо паркиране в София, Фандъкова засега му отказа"}
{"url": "https://www.dnevnik.bg/regioni/2018/02/21/3133448_inspektori_proveriavat_bili_li_sa_uchenici_ot/", "text": "Регионалното управление по образованието в Пазарджик извършва проверка след информация, че ученици и учители от гр. Септември са участвали в началото на месеца в митинг в подкрепа на  кмета Марин Рачев , съобщи БНР. Рачев  беше арестуван на 1 февруари  след сигнали за злоупотреби при обществени поръчки и беше обвинен в безстопанственост. Проверката е разпоредена от министерството на образованието след репортаж на държавното радио. Тя обхваща двете училища в града - Професионалната гимназия по селско стопанство и средното училище. Майка на ученик от 10 клас е сигнализирала, че  на 2 февруари , вместо да бъде на училище, синът ѝ се прибрал в 10.30 ч. и казал, че всичките му съученици, учителите и директорът на училището отишли на митинга. Пред държавното радио тогава ученици разказаха, че са отишли да подкрепят кмета, защото той бил по-важен, а отсъствия не са им писани. Резултати от проверката се очакват до месец.", "date": "2018.02.21", "title": "Инспектори проверяват били ли са ученици от Септември на митинг за кмета вместо на училище"}
{"url": "https://www.dnevnik.bg/zdrave/2018/02/21/3133447_bulgarskite_bolnici_sushto_chakat_ot_kasata_blizo_123/", "text": "Освен на чуждестранните здравни фондове Националната здравноосигурителна каса дължи пари и на българските болници. От 2015 г. досега не са изплатени близо 123 млн. лв. за извършено лечение и медицински услуги на български пациенти. Това гласи декларация до касата и медиите на Националното сдружение на частните болници, Сдружението на общинските болници в България и Българската болнична асоциация, които използват  скандала около задълженията на касата към болниците в ЕС , за да напомнят, че също се чувстват ощетени и да заявят: \"Ние също сме европейски лекари и работим в европейски болници.\" Призовават депутатите в  предстоящата днес дискусия за задълженията на касата  да включат и тях в сметките. Според справката на болничните сдружения: за 2017 г. не е изплатено лечение на обща стойност 52 648 138 лева, за 2016 г. - за 18 770 711 лева, и за 2015 г. за 51 187 000 лева. Така общо за трите години НЗОК дължи за проведено лечение на български граждани 122 605 849 лева, \"без да броим законната лихва за просрочените плащания\", обобщава декларацията. В трите години, за които болниците се чувстват ощетени, беше направен опит да се въведе лимит на болничната дейност, над който да не се изплащат пари от здравната каса с цел по-добър контрол на разходите на фонда. Впоследствие лимитът беше  отхвърлен от съда , но спорът между болниците и касата и натрупаните неизплатени средства останаха. Същевременно за всяка от трите години бюджетът на НЗОК за болниците е над 1.2 млрд. лева. \"Обръщаме се към народните представители, когато разглеждат въпроса със задълженията на НЗОК към болници в Европейския съюз, да вземат предвид, че българските болници са също европейски болници, работещите при нас медици и лекуващите се при нас пациенти също са европейци. Нека, когато се взема решение за изплащане на дължими суми, да се мери с еднакъв аршин и да се изплатят всички задължения и към чуждестранните, и към българските болници\", посочват болничните организации. Подсказват на Българския лекарски съюз да поставят издължаването като условие в преговорите за Националния рамков договор за 2018 г., които трябва да се финализират днес и да се гласуват на лекарски събор тази събота. \"Увеличаване лимитирането на дейността на българските болници автоматично ще доведе до увеличаване броя на лекуващи се в чужбина български пациенти поради невъзможност да се лекуват в България. Цените, на които те ще се лекуват в европейските болници, ще са неколкократно завишени и това завишение всички ние - българските данъкоплатци, ще трябва да платим\", посочват още болниците. Тези политики обаче \"нарушават конкуренцията, спъват модернизацията и спират развитието на българското здравеопазване; вредят не само на болниците, но най-много от тях страдат нашите пациенти\".", "date": "2018.02.21", "title": "Българските болници също чакат от касата близо 123 млн. лв."}
{"url": "https://www.dnevnik.bg/evropa/2018/02/21/3133452_evrokomisiiata_naznachi_dve_bulgarki_na_visshi_postove/", "text": "Европейската комисия днес взе решение за няколко назначения, свързани с нейното висше управленско равнище. За първи път човек от България ще заеме поста генерален директор в комисията. Това е Мариана Коцева, която ще оглави Евростат. Тя е и първата жена начело на европейската статистическа служба. От юли 2012 г. тя е заместник генерален директор на Евростат в Люксембург. С почти шест години трудов стаж в Евростат и десет години като генерален секретар, а след това и председател на Националния статистически институт на България, Коцева притежава всички необходими умения и опит за новата си позиция, посочват от еврокомисията. Андрияна Сукова от България ще бъде новият заместник генерален директор на генерална дирекция \"Трудова заетост, социални въпроси и приобщаване\". Тя работи в генерална дирекция \"Заетост\" повече от седем години, по-специално в областта на мониторинга и изпълнението на програми в рамките на Европейския социален фонд. Тази компетентност ще бъде от решаващо значение за предстоящите преговори за новата многогодишна финансова рамка, която комисията ще предложи през май. Като бивш заместник-министър на земеделието на България и член на кабинета на бившия комисар по защита на потребителите Меглена Кунева Сукова може също да използва политическия си опит за новата си позиция, се казва в съобщението. Размествания по върха Днешните назначения включват още четирима нови генерални директори и четирима заместник генерални директори. Те ще увеличат броя на жените на тези ръководни постове от 11% през 2014 г. до 36% сега. Това е резултат от ангажимента на председателя Юнкер да постигне целта от 40% до 31 октомври 2019 г. Досегашният генерален секретар на Еврокомисията Александър Италианер (Холандия) ще бъде заместен от Мартин Зелмайер (Германия), предаде БТА. Досега Зелмайер (47 г.) бе началник на кабинета на жан-Клод Юнкер и е възприеман като спорна личност и \"сивия кардинал\" в Еврокомисията, устремил се да остане на поста още 10 години. Той е юрист и водеше кампанията на Юнкер преди четири години. Юнкер уточни, че още при назначаването на Италианер през 2014 г. е бил предупреден за желанието му да напусне от 1 март тази година. Председателят добави, че следващият ръководител на Еврокомисията ще разполага \"с океан от възможности\" да прецени кой да бъде генерален секретар след изборите за Европейски парламент догодина. Дотогава началник на кабинета на Юнкер ще бъде Клара Мартинес Аверола (Испания), първата жена на този пост и досега заместник на Зелмайер.", "date": "2018.02.21", "title": "Еврокомисията назначи две българки на висши постове, едната ще оглави Евростат"}
{"url": "https://www.dnevnik.bg/sviat/2018/02/21/3133453_kluni_uinfri_i_spilburg_dariavat_po_polovin_milion_za/", "text": "Опра Уинфри, Джордж Клуни и Стивън Спилбърг ще дарят по половин милион долара всеки за протеста March for Our Lives във Вашингтон, който ще поиска затягане на контрола над продажбата на огнестрелни оръжия в САЩ, предаде \"Ройтерс\". Демонстрацията, която ще се проведе на 24 март, е реакция на последното  масово убийство в американско училище миналата седмица, което взе 17 жертви.  Децата от гимназията \"Марджъри Стоунман\", където се случи трагедията, са съорганизатори на събитието. Клуни и съпругата му, адвокатът Амал Аламудин, първи заявиха подкрепата си и обещаха да излязат на улицата заедно с тях. Животът на децата ни зависи от това, посочи в изявление звездната двойка. По-късно във вторник към с дарения се присъединиха режисьорът Спилбърг и телевизионната знаменитост Опра Уинфри. Младите ученици във Флорида, а сега и в цялата страна, показват лидерски качества, увереност и зрелост, заявиха Спилбърг и съпругата му Кейт Капшоу. Със същото дарение - от половин милион долара - ще се включи и семейството на продуцента Джефри Каценберг. Знаменитости като Джъстин Бийбър, Лейди Гага и Шер застанаха с имената си зад протеста. The March for Our Lives е една от няколко демонстрации, организирани в отговор на трагедията във Флорида. Десетки ученици от щата демонстрираха в столицата на щата Талахаси във вторник с искане за забрана на автоматичните оръжия.", "date": "2018.02.21", "title": "Клуни, Уинфри и Спилбърг даряват по половин милион за контрола на оръжията в САЩ"}
{"url": "https://www.dnevnik.bg/sport/2018/02/21/3133434_bulgarite_zavurshiha_23-i_ot_28_strani_v_otborniia/", "text": "България се класира на 23-о място от 28 страни в отборния спринт в ски бягането. Веселин Цинзов и Йордан Чучуганов преодоляха дистанцията от 8.4 км за 17:38.26 мин., което им отреди 12-а позиция в по-бавния втори полуфинал. Българските ски бегачи изостанаха с 1:34.29 мин. от норвежците Мартин Йонсруд Сундби и Йоханес Хьосфолт Клебо, които очаквано дадоха най-добро време. Франция зае второ място с изоставане от 0.15 сек., а за финала по време се класираха още САЩ (+0.72 сек.), Италия (3.22 сек.) и Канада (+3.27 сек.). В този полуфинал по-бавно от Цинзов и Чучуганов бягаха само Австралия и Китай, които бяха с пасив от съответно 1:34.39 мин. и 2:07.98 мин. спрямо Норвегия. По-бързи от българите освен петте финалиста бяха още Швейцария, Полша, Казахстан, Естония, Украйна и Словакия. Руснаците Денис Спицов и Александър Болшунов спечелиха първия полуфинал с време 15:58.84 минути. Швеция завърши на второ място с минимално изоставане от 0.15 сек. Германия (+1.71 сек.), Финландия (+2.57 сек.) и Чехия (+9.4 сек.) също продължиха към финала. Три отбора от този първи полуфинал бяха по-бавни от българския - Литва (+1:42.89 мин.), Южна Корея (+1:57.87 мин.) и Турция (+2:46.94 мин.). По-бързи освен класиралите се за финала бяха Великобритания, Беларус, Австрия, Румъния, Испания и Словения.", "date": "2018.02.21", "title": "Българите завършиха 23-и от 28 страни в отборния спринт в ски бягането"}
{"url": "https://www.dnevnik.bg/sport/2018/02/21/3133480_marit_byorgen_podobri_rekorda_za_nai-mnogo_medali_ot/", "text": "Норвежката Марит Бьорген подобри рекорда за най-много медали от зимни олимпийски игри. 37-годишната ски бегачка спечели бронз в едно от най-вълнуващите състезания от началото на Пьонгчанг 2018 - отборния спринт при жените, който донесе олимпийска титла за САЩ. Бьорген грабна своето 14-о отличие, като от тях седем са златни, четири са сребърни, а три - бронзови. Тя вече има един медал повече от своя сънародник Оле Ейнар Бьорндален. Легендарният биатлонист и друг норвежец - ски бегача Бьорн Дели, държат рекорда за най-много олимпийски титли - осем. Дели е трети по общ брой медали с 12, а по десет имат холандската звезда в бързото пързаляне с кънки Ирен Вюст, съветската ски бегачка Райса Сметанина и друга представителка на ски бягането - италианката Стефания Белмондо. Отборният спринт при жените предложи страхотна битка за златото, в която бяха замесени Норвегия с Бьорген и Майкел Фала, Швеция с Шарлоте Кала и Стина Нилсон и САЩ с Кикан Рандал и Джесика Дигинс. Трите щафети се движеха рамо до рамо през цялата дистанция от 7.5 километра, докато другите отбори бяха далеч назад. След излизането от последния завой Фала изостана от Дигинс и Нилсон. В последните метри 26-годишната американка направи мощна атака и не даде възможност на олимпийската шампионка в спринта да я догони. Кикан и Дигинс спечелиха първите си отличия от игрите в Пьонгчганг. Кала взе четвърти медал след олимпийската титла в скиатлона и сребърните в десетте километра свободен стил и женската щафета. Нилсон вече е с три отличия след златото в спринта и среброто в женската щафета. Бьорген е с пълен комплект медали от 23-ите зимни игри - златен в щафетата, сребърен в скиатлона и бронзови в десетте километра и отборния спринт. За Фала днешното отличие е второ от Пьонгчанг след среброто в индивидуалния спринт.", "date": "2018.02.21", "title": "Марит Бьорген подобри рекорда за най-много медали от зимни олимпиади"}
{"url": "https://www.dnevnik.bg/sviat/2018/02/21/3133499_opoziciiata_i_kremul_se_boriat_za_podkrepata_na/", "text": "В почивката между две лекции в университета си в южната част на Русия, Ирина Папандопуло изброява качествата, които според нея има Владимир Путин: \"Той е силен, той е дипломат, близък е до народа, спортува.\" 21-годишната студентка по туризъм в Сочи ще гласува за пръв път на президентските избори на 18 март. Тя почти не познава друг начело на страната освен Владимир Путин, който е или президент, или премиер от 1999 г. Това \" поколение Путин \" е в центъра на вниманието, откакто опозиционерът Алексей Навални изкара миналата година на улицата десетки хиляди млади поддръжници, някои от които още в юношеска възраст. Докато опозиционерът, който не бе допуснат до президентските избори, призовава симпатизантите си за бойкот, Кремъл прави все повече жестове към тази възрастова група. В деня на обявяването на кандидатурата си за четвърти мандат Путин направи изява на младежки форум, отразена обстойно от медиите. Когато президентът попита ентусиазираната тълпа дали ще го подкрепи, ако се кандидатира за нов мандат, младите скандираха: \"Да!\" След това той се появи на няколко събития, посветени на младите. За да ги съблазни още повече, избра за ръководител на предизборната си кампания Елена Шмелева, която ръководи център за развитие на млади таланти в Сочи. По-малко от половината хора на възраст между 18 и 24 години казват, че ще отидат със сигурност да гласуват, показва социологическо проучване на държавния институт ВЦИОМ. Но близо 82% от заявилите твърдо намерение да гласуват казват, че ще дадат вота си за Путин. \"Тяхната подкрепа и одобрение за кандидата Путин са по-големи в сравнение с другите възрастови групи\", обяснява за АФП Денис Волков от независимия социологически център \"Левада\". За да ги насърчи да отидат да гласуват, Руският младежки съюз - организация, работеща редовно по събития, свързани с Кремъл - организира серия от концерти в институти и университети. \"Стабилността е ключът към успеха\", заявява студентката по право Диана Ченяковская, на 21 години. С тези думи тя мотивира подкрепата си за  руския президент , често размахващ плашилото на \"хаоса\", който ще обхване Русия, ако той вече не е на власт, и който ще върне в страната в смутните времена на 90-те. \"Поносимо\" Този аргумент отчайва Олеся Христосенко, активистка,  подкрепяща Навални . Тя разлепя афиши с призив за бойкот на изборите в бедняшки квартал на Сочи. \"Много хора изпитват страх от промените\", твърди тя и уверява, че единствените \"стабилни\" неща при управлението на Путин са \"корупцията и ниските заплати\". \"Тези хора смятат, че положението е лошо, но поносимо. Те дори не си представят, че нещата могат да се подобрят\" с нов лидер, казва със съжаление тази млада 20-годишна активистка. Седмица по-рано офисът на кампанията, където тя работи, е бил обискиран от полицията. Няколко млади  симпатизанти на Навални  пък са били предупредени от преподавателите си, че с дейностите си ще си навлекат проблеми в университета, разказва Олеся. В социалните мрежи често се съобщава за такива предупреждения, отправяни понякога дори в гимназиите. \"Неполитизирани\" \"Тези (от младите), които отидат в изборните секции, ще гласуват за Путин, но няма да са много. Не защото са срещу него, а защото не им се занимава с политика\", обяснява анализаторът Денис Волков. Пренебрегната от федералните медии опозицията успява да предаде посланията си сред част от младежта чрез социалните мрежи, основно благодарение на видеата, разпространени от  Алексей Навални , в които изобличава корупцията сред елитите. Но общественото мнение сред младите не се влияе чак толкова от видяното в интернет, твърди експертът. 23-годишният Никита например, който работи в Сочи, предпочита да гледа новините по обществената телевизия. Той уверява, че е горд с президента си, но признава, че не е сигурен дали ще гласува: \"Всичко зависи от това дали ще работя този ден или дали ще бъда уморен. Никога не съм гласувал и не мисля, че моят вот ще промени много неща в толкова голяма страна.\" /БТА", "date": "2018.02.21", "title": "Опозицията и Кремъл се борят за подкрепата на \"поколението Путин\""}
{"url": "https://www.dnevnik.bg/sport/2018/02/21/3133441_antonio_konte_viarva_v_chudo_za_revansha_s_barselona/", "text": "Мениджърът на \"Челси\" Антонио Конте вярва, че отборът му може да сътвори \"нещо невероятно\" в реванша срещу \"Барселона\" от осминафиналите в Шампионската лига.  Първият мач в Лондон завърши 1:1 , което дава предимство на каталунците благодарение на гола на чужд терен. \"Челси\" пропусна отлична възможност да вземе преднина преди мача на \"Камп ноу\" след група грешка на защитника Андреас Кристенсен в края на мача. Сините водеха с 1:0 и пазеха умело преднината си, но в 75-ата минута звездата на \"Барселона\" Лионел Меси отбеляза след подаване на Андрес Иниеста. \"Бяхме близо до перфектното представяне, но направихме една грешка. Жалко е и сме разочаровани с крайния резултат\", каза още мениджърът на \"Челси\". В неделя лондончани гостуват на \"Манчестър юнайтед\" в директен спор за място в първите четири. Разликата между двата обора е само три точки в полза на \"червените дяволи\", които са втори.", "date": "2018.02.21", "title": "Антонио Конте вярва в чудо за реванша с \"Барселона\""}
{"url": "https://www.dnevnik.bg/evropa/2018/02/21/3133508_folksvagen_podgotvia_kodeks_na_povedenie_sled_skandala/", "text": "Автомобилостроителният концерн \"Фолксваген\" (Volkswagen) планира да въведе \"кодекс на поведение\" за служителите си, след като компанията бе разтърсена от скандал заради тестване на вредни автомобилни емисии  върху маймуни , съобщава днес вестник \"Билд\", цитиран от ДПА. Решението е първоначален резултат от вътрешно разследване, информира \"Билд\", като се позовава на източници от сектора. \"Фолксваген\" разкри, че е бил един от германските автомобилостроители, финансирали тестове с маймуни и хора, вдишвали дизелови автомобилни газове. Разкритията се свързват с дизеловия скандал, започнал през септември 2015 година, когато \"Фолксваген\" призна, че е манипулирал тестовете за отделяните вредни емисии при дизеловите си автомобили по света, така че да се отчитат по-ниски нива на газовете. \"Фолксваген\" също така преразглежда  проектите  си за проучвания, пише \"Билд\". В момента те са около 17 000 инициативи, включващи над 300 университета и институции в над 29 страни. Автомобилостроителят се очаква утре да даде информация по разследванията на заседанието на надзорния си съвет. Германската автомобилна индустрия е поръчала редица експерименти в САЩ чрез Европейската група за изследвания на околната среда и здравето в транспортния сектор - несъществуваща вече лобистка инициатива, чиято цел е била да покаже предполагаемата чистота на отделяните дизелови газове. Финансирано е било и проучване в университета в германския град Аахен за замърсяването с азотен диоксид на работното място, в което са използвани 25 души като обекти на изследването. Лобистка инициатива е била финансирана от \"Фолксваген\", \"Даймлер\" (Daimler), Бе Ем Ве (BMW) и \"Бош\" (Bosch), който е излязъл от групата през 2013 година. /БТА", "date": "2018.02.21", "title": "\"Фолксваген\" подготвя \"кодекс на поведение\" след скандала с тестовете с маймуни"}
{"url": "https://www.dnevnik.bg/skorost/2018/02/21/3133522_pejo_prevurna_i_partner_v_krosouvur_video/", "text": "Партнер\" ще е поредният ван на \"Пежо\", който ще бъде трансформиран в кросоувър. Преди него такава съдба имаха  3008  и  5008 . На автосалона в Женева французите ще представят пътническата версия на автомобила, която ще носи името \"Рифтър\". Отвън моделът си има визията на SUV благодарение на големия клиренс, големите колела, протектори на праговете на вратите, на долната странична част на каросерията и предната и задната брони. Автомобилът ще може да бъде снабден със системата \"Усъвършенстван контрол на сцеплението\", която подобрява представянето на предното предаване при движение в кал, сняг и пясък. Моделът на \"Пежо\", който е технологичен близнак с вече представените  \"Ситроен Берлинго\"  и  \"Опел Комбо Лайф\" , ще е единственият от триото със задвижване 4Х4. То ще се получава срещу доплащане и е разработка на дългогодишния партньор на марката Dangel. Както вече цитираните си братовчеди, \"Рифтър\" ще се предлага в две дължини (4.40 и 4.75 метра), като във всяка от тях ще има място за пет или седем места. В удължената версия двете допълнителни кресла в багажника могат да се местят на релси и да се демонтират. Багажният обем на \"Рифтър\" варира от 775 литра до кората на багажника във версията с 5 места и стандартна дължина до 4000 литра до тавана във версията с увеличена дължина и при сгънати седалки. Водачът и пътниците се възползват от множество просторни и леснодостъпни места за съхранение на вещи с общ обем 186 литра. Емблематичният за \"Партнер\" стъклен покрив \"Зенит\" вече върви с прозрачна арка с отделения за съхранение на вещи и кант от светодиодни светлини. Както и досега задните врати са две плъзгащи се, като препроектирането на релсите за тях маха дразнещите извивки, които стесняваха салона на нивото на раменете. Вратата на багажника включва отварящо се задно стъкло. Работното място на водача е с компактен волан, 8-инчов капацитивен сензорен екран и приборно табло на нивото на очите. При версиите, които са оборудвани с електрическа спирачка, освободеното пространство на централната конзола се използва като голямо място за съхранение на вещи. \"Пежо Рифтър\" ще може да се поръча с бензинов мотор с 1.2-литра обем и мощности 110 и 130 конски сили. От дизеловите двигатели се предлагат три варианта на мощност на агрегата 1.5 BlueHDi - 75, 110 и 130 коня. Най-мощните мотори и на двете горива могат да се снабдят с осемстепенен автоматик. По отношение на системите за сигурност автомобилът може да се оборудва с адаптивен автопилот, системата за разпознаване на пътните знаци, предупреждение при неволно пресичане на маркировката, с коригиране на траекторията, активната спирачка за безопасност, която избягва сблъсък, система за контрол на стабилността на ремаркето и т.н. Камерата за заден ход показва изглед отзад под 180-градусов ъгъл с опцията за извеждане на стандартния изглед \"от птичи поглед\". На разположение е и система за следене на мъртвата зона с индикатори за предупреждение в страничните огледала.", "date": "2018.02.21", "title": "\"Пежо\" превърна и \"Партнер\" в кросоувър (видео)"}
{"url": "https://www.dnevnik.bg/bulgaria/2018/02/21/3133525_polsha_shte_otkrie_pochetno_konsulstvo_v_nesebur/", "text": "Министерският съвет даде съгласие Полша да открие почетно консулство в Несебър. Консулският окръг ще обхваща територията на общините Бургас, Варна и Добрич. За почетен консул е предложена Лидия Барбара Пиетшик–Вангелова. Тя има професионален опит в областта на международната търговия, а от 2004 г. ръководи бургаския отдел на Полското културно-образователно дружество \"Владислав Варненчик\". Удостоявана е с наградата \"Бене Мерито\" на министъра на външните работи на Полша и със Златен кръст за заслуги от президента на Полша. Откриването на почетното консулство ще допринесе за стимулирането на българско-полските отношения, които през последните години се развиват динамично във всички сфери на обществения живот, посочват от правителствената информационна служба.", "date": "2018.02.21", "title": "Полша ще открие почетно консулство в Несебър"}
{"url": "https://www.dnevnik.bg/sport/2018/02/21/3133456_rodchenkov_tvurdi_che_e_prikrival_doping_probi_na/", "text": "Бившият директор на московската антидопингова лаборатория Григорий Родченков обяви, че футболът също е бил част от държавната система за употреба и прикриване на допинг. Главният информатор на Световната антидопингова агенция (WADA) твърди, че е прикривал положителни проби на руски футболисти по нареждане на тогавашния спортен министър и настоящ вицепремиер на Русия Виталий Мутко. \"Мутко нареждаше да има чадър върху футболистите, докато беше спортен министър и президент на Руския футболен съюз. Веднъж дойде при мен и директно ми каза: \"За да избегнем скандал, трябва да скриеш всички положителни резултати.\" Той искаше да се нарушават всички международни правила и да се работи без протоколи\", заяви Родченков в интервю за \"Асошиейтед прес\". \"Руските футболисти имаха имунитет срещу допинг контрол и наказания. Когато се появеше нещо (в пробите), резултатите трябваше да стоят далеч от погледа на WADA\", допълни руснакът, чиито показания бяха в основната на изхвърлянето на Русия от олимпийското движение. От Кремъл обявиха твърденията на Родченков за безпочвени и поставиха под съмнение истинността на неговите обвинения, тъй като в момента той се укрива в САЩ. Наскоро руският президент  Владимир Путин дори го нарече \"идиот\"  и заяви, че допинг има навсякъде по света. Бившият директор на московската лаборатория поиска убежище в Америка, тъй като се опасява за живота си. \"Казвам истината, както винаги съм го правил, и никой не ми влияе\", заяви Родченков. През януари той  свидетелства пред Спортния арбитражен съд  в Лозана по делото срещу изхвърлянето на Русия от зимните олимпийски игри в Пьонгчанг.", "date": "2018.02.21", "title": "Родченков твърди, че е прикривал допинг проби на руски футболисти по нареждане на Мутко"}
{"url": "https://www.dnevnik.bg/evropa/2018/02/21/3133523_zaradi_stachka_utre_er_frans_otmenia_polovinata_si/", "text": "Авиокомпания \"Ер Франс\" (Air France) предвижда да отмени половината от далечните си полети от Париж утре заради 24-часова стачка на пилотите, кабинния и наземния персонал, които настояват за увеличение на заплатите, предадоха световните агенции, цитирани от БТА. \"Ер Франс\" очаква да осигури 75% от планираните полети, от които 50% на далечни разстояния от Париж, 75% от полетите на средни разстояния от и до парижкото летище \"Шарл дьо Гол\", както и 85% от полетите на къси разстояния, се казва в съобщението на ръководството. Не са изключени и закъснения на полети. Почти всички синдикати от \"Ер Франс\" призоваха пилотите, кабинния и наземния персонал да стачкуват утре с искане на увеличение на заплатите на всички с 6%, аргументирайки се с подобряването на корпоративните резултати. Френско-холандският авиопревозвач \"Ер Франс - Ка Ел ЕМ\" (Air France-KLM) отчете увеличение на експлоатационната печалба за 2017 година с 42% до 1 448 милиарда евро, от които 588 милиона евро се падат на френската страна. Ръководството предложи проект за споразумение, предвиждащ повсеместно увеличение на заплатите - първото от 2011 година - с 1 процент, изплащано на два етапа, както и пакет индивидуални увеличения на заплащането с 1.4 на сто само за наземния персонал. Текстът беше отхвърлен от мнозинството синдикати, но беше приложен едностранно от ръководството. За утре сутринта е насрочен протест пред централата на авиокомпанията в Роаси край Париж, където по това време трябваше да се състои вътрешноведомствено съвещание за анализ на резултатите от 2017 година. Съвещанието обаче ще се проведе в Париж, научиха представители на служителите вчера следобед.", "date": "2018.02.21", "title": "Заради стачка утре \"Ер Франс\" отменя половината си далечни полети от Париж"}
{"url": "https://www.dnevnik.bg/bulgaria/2018/02/21/3133513_pravitelstvoto_odobri_prezidentskiia_suvetnik_dancho/", "text": "Министерският съвет даде съгласието си генерал-майор Данчо Дяков да бъде назначен на длъжността началник на Националната служба за охрана (НСО). Към момента той е съветник на върховния главнокомандващ на въоръжените сили по военната сигурност, информира правителствената пресслужба. Във връзка с подаден от Дяков рапорт и за да бъде изпълнена законовата процедура, правителството предлага на президента Румен Радев да го освободи от заеманата в момента длъжност и от военна служба. Назначаването трябва да бъде подписано от държавния глава. Дяков е роден на 9 февруари 1965 г. в хасковско село Скобелево, се разбира от биографията му, публикувана на сайта на президентството. Той започва военна служба като щабен офицер в 49-ти мотострелкови полк в Симеоновград. През 1992 г. преминава на служба в служба \"Военна полиция\", а през 2009 година оглавява военното разузнаване. През 2011 година получава генералски пагони от президента Росен Плевнелиев. Владее английски и френски език и ползва руски език. Женен, с едно дете. Предишният началник на службата за охрана, Ангел Антонов,  подаде оставка в края на януари . Оставката бе подадена малко след като се разбра, че  Военноокръжната прокуратура проверява НСО за злоупотреби . Тогава говорителят на военното обвинение полк. Елин Алексов заяви за \"Дневник\", че проверката не засяга конкретни лица. Повече за нея и думите на говорителя четете  тук . Дни по-рано пък  Румен Радев отправи критики към НСО , заявявайки, че в мандата на предшественика му Росен Плевнелиев президентската институция е загубила контрола над службата и Държавна агенция \"Разузнаване\". Антонов мотивира оставката си със смяна на професионалното му поприще - с назначаване на дипломатическа мисия, която според БНТ е консул в Санкт Петербург. Друга причина за нея бе, че той се е почувствал обиден от някои медии, които са изнесли неверни данни за проверката на държавното обвинение. На 9 февруари президентът Румен Радев  назначи полковник Росен Тодоров за и.ф. на началник на НСО. Тодоров работи в НСО от 1992 г., като последователно заема длъжностите разузнавач, инспектор, старши инспектор, главен инспектор, началник на група, началник на сектор. Преди това е бил офицер в българската армия. От 2016 г. е назначен за заместник-началник на службата за охрана.", "date": "2018.02.21", "title": "Правителството одобри президентския съветник Данчо Дяков да оглави НСО"}
{"url": "https://www.dnevnik.bg/gradska_sreda/2018/02/21/3133501_chetiri_puti_po-malka_moje_da_bude_globata_za/", "text": "Намаление на глобата за нередовните пътници в градския транспорт в София от 200 на 50 лева е едно от предложенията в новата наредба на Столичната община за услугата, която беше представена днес. Документът ще бъде качен на сайта на Столичната община до седмица, като гражданите ще имат един месец да изпращат предложения. С новата наредба се създава и базата за бъдещите възможности за купуване на превозни документи, след като бъде въведена  новата система за таксуване , каза общинският съветник Зафир Зарков (ГЕРБ) при представянето днес. Зарков ще бъде съвносител на предложението заедно с Екатерина Йорданова - председател на комисията по транспорт, и Ивелина Джартова. Предлага се още  отпадането на допълнителното таксуване за ръчен багаж , въвеждане на цена на билет за нощен градски транспорт и  зеления билет от 1 лев при мръсен въздух . Глобата от 200 лева се налага, ако нередовен пътник откаже да купи карта за 40 лева от контрольорите, установили нарушението. Картата от 40 лева обаче ще остане. По думите на Зарков с намаляването на глобата е 200 на 50 лева санкцията ще бъде \"синхронизирана\" с националното законодателство. Според Закона за административните нарушения и наказания глобата за нарушение на наредба като общинската, с която е определена цената на билета, може да бъде между 20 и 50 лева. В отговор на въпрос дали това означава, че налаганите досега от общината глоби са незаконни, директорът на Центъра за градска мобилност Християн Петров призна, че повечето от тях се обжалват пред Административния съд, който ги отменя. Петров обаче не можа да каже колко са наложените санкции през 2017 г. и колко от тях са платени, като обеща да предостави информацията допълнително. а, като ще важи за всички линии, които ще бъдат пуснати през цялата вечер. През лятото общината ще пусне експериментално 4 нощни линии, с които гражданите ще могат да достигат до всички части на града. Зафир Зарков каза, че предстои те да бъдат определени, но работното време ще бъде от 00:00 до 04:00 часа. През това време пътниците ще могат да ползват всяка една линиите и да се прекачват само с един билет. Екатерина Йорданова каза, че цената ще бъде по-високата, защото има допълнителни разходи за охрана както на пътниците, така и на шофьорите, на които пък ще се плаща и за нощен труд.", "date": "2018.02.21", "title": "Четири пъти по-малка може да бъде глобата за градския транспорт в София"}
{"url": "https://www.dnevnik.bg/politika/2018/02/21/3133437_gerb_namekna_che_prezidentut_e_vurnal_bankoviia_zakon/", "text": "Депутатът от ГЕРБ Делян Добрев, който ГЕРБ прати да коментира пред медиите в парламента  ветото на президента Румен Радев върху банковия закон на Делян Пеевски и група депутати от ДПС , обяви, че в парламентарната група се замислят дали това то не е свързано с бившия член на екипа на държавния глава Елена Йончева. Депутатът от ГЕРБ отново изнесе информацията за участие на Елена Йончева в дружество, чийто съсобственик по думите му е офшорната фирма \"Дали трейдинг лимитид\". В общото дружество, чиито сметки били във фалиралата КТБ, Йончева внесла само 5000 лева, а офшорката - първо 315 хил. лева, а после 250 хил. евро, твърди Добрев и пита за произхода на парите и посещавала ли е Йончева КТБ. Според него офшорната фирма е свързана със Зорница Блъскова, която пък е свързана с \"Инвестмънт проджект\" - фирма, която според одиторите на КТБ била куха и оттам били прокарвани средства от банката. По думите на Добрев така са източени 42 млн. лева от КТБ. \"Елена Йончева не отговори на моите въпроси за офшорката. В същото време президентът се изказва много ласкаво по отношение на Елена Йончева и у нас остава въпросът дали това вето не е свързано и с нещо такова\", каза Добрев. Той не отговаряше на журналистически въпроси и обяви, че ще коментират мотивите за ветото, като се запознаят с тях. \"Ние не сме съгласни с тези мотиви. Считаме, че има неразбиране на параграф 5, 6 и 7 от нашия законопроект, както и неразбиране на чл. 14 от Закона за нормативните актове. В него законодателят е уредил условията, в които се налагат норми с ретроактивно действие и има забрана за налагане на такива - при увеличаване на санкциите. Ние не сме в тази хипотеза. Има неразбиране за параграф 5, като се говори, че законът погасява задължения и заличава права. Това абсолютно не отговаря на истината. За погасяване на задължения, за произнасяне по цесиите, ще се поизнесе българският съд. Ние само даваме правен способ на синдиците да запазят активите, докато се произнесе съдът. В момента висят над 800 дела и само съдът може да се произнесе по тях. Текстовете ни предвиждат активите да не бъдат разграбвани и те да стоят в масата на несъстоятелността, докато се произнесе независимият български съд\", коментира един от вносителите - депутатът от ДПС Хамид Хамид.", "date": "2018.02.21", "title": "ГЕРБ намекна, че президентът е върнал банковия закон на Пеевски заради Елена Йончева"}
{"url": "https://www.dnevnik.bg/sport/2018/02/21/3133538_kvalifikaciiata_na_radoslav_iankov_v_pyongchang_beshe/", "text": "Организаторите на олимпийските игри в Пьонгчанг направиха промяна в програмата от състезанията в сноуборда.  Най-голямата надежда  на България за медал  Радослав Янков , който трябваше да мине през квалификациите в петък, ще направи всичките си спускания ден по-късно. Така програмата в предпоследния ден от игрите става много сгъстена и състезателите, които стигнат до финала, ще имат шест спускания в рамките на едва пет часа. \"Останете спокойни и стискайте палци в събота\", написа Янков в профила със във \"Фейсбук\", качвайки снимка от олимпийското село. Знаменосецът в церемонията по откриването имаше достатъчно време, за да се аклиматизира към условията в Пьонгчанг и да тренира преди състезанието си. Участието в Южна Корея е второ за българския сноубордист след Сочи 2014. Преди четири години той остана 25-и в квалификацията в паралелния гигантски слалом и 21-и в квалификацията в слалома. В Пьонгчанг само паралелният гигантски слалом беше включен в програмата.", "date": "2018.02.21", "title": "Квалификацията на Радослав Янков в Пьонгчанг беше преместена за събота"}
{"url": "https://www.dnevnik.bg/biznes/2018/02/21/3133543_didie_shtosel_e_prodal_svoite_5_ot_nova_broudkasting/", "text": "Изпълнителният директор на \"Нова телевизия\" Дидие Щосел е продал и своите 5% от \"Нова броудкастинг груп\" на компанията PPF Group на Петр Келнер. Това се разбира от писмо на Щосел до работещите в телевизията, цитирано от в. \"24 часа\". В понеделник скандинавската компания MTG съобщи, че  се е споразумяла да продаде 95% от \"Нова броудкастинг груп\" на PPF Group . Останалите 5% са на Щосел. Очаква се сделката на стойност 185 млн. лева да бъде приключена през първата половина на годината. В писмото си до екипа сега Щосел информира, че компанията на Петр Келнер е подписала споразумение за придобиване на 100% от групата. \"За мен е голямо удоволствие да приветствам PPF Group като нашия нов инвеститор и с нетърпение очаквам да работя с тях в бъдеще, за да продължим да развиваме бизнеса си и да ускорим още повече цифровата му трансформация\", пише Щосел. Той прилага и цитат от инвестиционния директор на PPF Робърт Севела, че компанията е много доволна от подписаното споразумение и \"очакваме с нетърпение да работим с Дидие и целия екип, за да направим Nova още по-успешна в бъдеще\". Членът на борда на директорите на \"Нова\" Силва Зурлева от своя страна коментира, че екипът ще продължи да работи по високите професионални стандарти, които са практика за медията.", "date": "2018.02.21", "title": "Дидие Щосел е продал своите 5% от \"Нова броудкастинг груп\" на Петр Келнер"}
{"url": "https://www.dnevnik.bg/bulgaria/2018/02/21/3133550_kabinetut_odobri_900_hil_lv_za_poddurjane_na/", "text": "Правителството одобри допълнителни разходи по бюджета на Министерството на отбраната в размер на 900 000 лева. Средствата са планирани в централния бюджет за 2018 г. за финансово осигуряване на приноса на България за Доверителния фонд на НАТО за поддържане на Афганистанската национална армия. Приносът на България към Доверителния фонд на НАТО е определен с решение на Министерския съвет от април 2016 г. и е част от международните усилия за постигане на трайна сигурност и стабилност в Афганистан, отбелязва правителствената информационна служба. Един от начините за това е да бъдат подкрепени финансово способностите на Афганистанската национална армия. В центъра на трайното партньорство между алианса и Афганистан е поетият от съюзниците дългосрочен политически и практически ангажимент за изграждането и поддържането на надеждни афганистански сили за сигурност, способни да поемат отговорност за сигурността на населението на цялата територия на страната.", "date": "2018.02.21", "title": "Кабинетът одобри 900 хил. лв. за поддържане на афганистанската армия"}
{"url": "https://www.dnevnik.bg/sport/2018/02/21/3133554_chehiia_izhvurli_sasht_ot_hokeiniia_turnir_sled_duzpi/", "text": "Чехия и Русия са първите полуфиналисти в олимпийския турнир по хокей на лед за мъже. Чехите победиха САЩ с 3:2 след дузпи в най-драматичния двубой от началото на директните елиминации, а руснаците разбиха Норвегия с 6:1. В отсъствието на звездите от НХЛ САЩ очаквано останаха без медал в мъжкия хокей във втора поредна олимпиада и трета от последните четири. Преди четири години в Сочи американците загубиха мача за бронзовите медали от Финландия, която застана на пътя им и в четвъртфиналите през 2006 г. в Торино. Чехия се класира за полуфиналите за пръв път от игрите в Торино, когато спечели бронзовите медали. В предните две олимпиади чехите, които са олимпийски шампиони от Нагано '98, неизменно отпадаха в четвъртфиналите - от Финландия във Ванкувър и от САЩ в Сочи. Днес чешките хокеисти взеха реванш за загубата преди четири години. Колежанинът Райън Донато даде аванс на САЩ след 6:20 минути игра, но пет минути преди края на първата третина Ян Колар изравни с първия си гол от началото на турнира. Попадение на Томаш Кундратек доведе до обрат в резултата осем минути след началото на втората третина. Само 129 секунди по-късно обаче Джим Слейтър възстанови равенството. Резултатът се запази след последната част, а продълженията също не доведоха до ново попадение. Така се стигна до изпълнение на дузпи, при които единствено Петер Коукал успя да прати шайбата във вратата. Павел Француз отрази всеки един от петте изстрела на американците и гарантира участието на своя отбор в полуфиналите. В другия четвъртфинал от дневната програма руските хокеисти нямаше никакви проблеми срещу Норвегия. Те натрупаха солиден аванс от три гола още през първата третина. Точни бяха Михаил Григоренко, Никита Гусев и Вячеслав Войнов. Александър Бонсаксен върна едно попадение за скандинавците в седмата минута на втората третина. 74 секунди по-късно Сергей Калинин направи 4:1, а в 33-ата минута Никита Нестеров отбеляза пети гол за руския състав. Седем минути преди края на двубоя Иван Телегин оформи финалния резултат. Руските хокеисти ще се изправят срещу чехите в спор за място на полуфинала. Другият полуфинал ще бъде определен от двубоите Швеция срещу Германия и Канада срещу Финландия, които започват в 14.10 часа българско време. Днес беше излъчен първият медалист от хокейната програма на 23-те зимни олимпийски игри. Финландия спечели бронзовото отличие при жените след победа срещу Русия с 3:2. Финалът на дамския турнир е в четвъртък от 6.10 часа. В трета поредна олимпиада до битката за златото достигнаха Канада и САЩ. Полуфиналите при мъжете са в петък.", "date": "2018.02.21", "title": "Чехия изхвърли САЩ от хокейния турнир след дузпи, руснаците стигнаха полуфиналите с лекота"}
{"url": "https://www.dnevnik.bg/sviat/2018/02/21/3133568_videochat_spasi_jivota_na_jena_poluchila_udar/", "text": "Видеочат спаси живота на жена, живееща сама в Ню Йорк, разказва Би Би Си. 58-годишната Опокуа Квапонг е говорила със сестра си Адумеа Сапонг, която живее в Манчестър, когато получила удар. Малката сестра забелязала, че Опокуа \"не изглежда добре\" и говорът ѝ внезапно станал неясен. Тя настояла сестра ѝ да се свърже с лекар незабавно. Когато Адумеа позвънила на сестра си, я събудила от следобеден сън и отбелязала странните признаци. Опокуа обаче била убедена, че малката ѝ сестра преиграва. \"Обадих се на една от другите ми сестри, която е доктор, и тя също чу, че Опокуа заваля думите. И двете ѝ казахме веднага да се обади на някого\", разказва Адумеа. В крайна сметка 58-годишната жена позвънила на спешната помощ и била диагностицирана с тромб в мозъка. Ударът е оставила парализирана лявата част от тялото ѝ. \"Няма съмнение - \"Фейстайм\" спаси живота ми. Ако сестра ми не беше забелязала, че нещо не е наред, нещата можеше да са съвсем различни\", каза тя пред Би Би Си. Учени напомнят, че при такива състояние бързата реакция е от жизненоважно значение. Сред признаците на удара са затруднения на човека да се усмихне и да говори; увисване на устните или клепачите; невъзможност да вдигне и двете си ръце.", "date": "2018.02.21", "title": "Видеочат спаси живота на жена, получила удар"}
{"url": "https://www.dnevnik.bg/bulgaria/2018/02/21/3133618_partiiata_na_valeri_simeonov_iska_curkvata_da/", "text": "Партията на вицепремиера Валери Симеонов НФСБ поиска Българската православна църква (БПЦ) да канонизира като светец Васил Левски. Това е поредната инициатива, която политици подхващат около 145-ата годишнина от смъртта на Левски. Преди дни лидерът на \"Атака\" (партньор с НФСБ в коалицията \"Обединени патриоти\") Волен Сидеров обяви, че ще поиска създаване на временна парламентарна комисия, която  да ревизира съдебния процес срещу Апостола , на който е осъден за криминално престъпление. Призивът на НФСБ за канонизиране на Левски не е първият. Преди години пловдивски неправителствени организации официално отправиха такова искане, а през 2011 г. и  Ловчанският митрополит Гавриил се обяви за това . Досега Светият синод не се е произнасял по искането. Потърсен от \"Дневник\", говорителят на БПЦ отказа коментар. \"От НФСБ съзнаваме, че светата ни БПЦ има утвърдени със столетия правила за канонизация\", се казва в призива на партията към църквата. След това се изброяват дарения, които формацията е направила за православни храмове и параклиси. От НФСБ посочват, че като мотив против канонизацията на Васил Левски често се изтъква, че той сам е напуснал манастира и се е отказал от своя сан. Те обаче изразяват убеденост, че Левски не го е направил, \"за да се отдаде на светски удоволствия и начин на живот\", и затова не може да му се вменява във вина. \"С живота си на безсребърник и аскет след това, с делата си освобождение на христолюбивия ни народ, със самопожертвованието си, както и с последната си изповед, той е доказал неопровержимо своята неразрушима връзка с православната ни вяра и своята святост. Призоваваме и молим Светия синод на БПЦ да преодолее съмнения и колебания, ако има такива, и да започне процедура за канонизация на йеродякон Игнатий – Апостола на свободата Васил Левски\", пише в обръщението.", "date": "2018.02.21", "title": "Партията на Валери Симеонов иска църквата да канонизира Левски за светец"}
{"url": "https://www.dnevnik.bg/biznes/2018/02/21/3133573_bulgariia_i_surbiia_shte_izgradiat_pristanishtni/", "text": "България и Сърбия ще си сътрудничат в развитието на пристанищната инфраструктура по река Дунав. За целта ще бъде сключен Меморандум за разбирателство между двете държави. Това решиха на днешното си редовно заседание Министерският съвет. Целта е новите пристанищни съоръжения да се използват за съхранението, преноса и претоварването на втечнен природен газ между двете страни. Това се прави в контекста на обявеното изграждане на газопреносна връзка между България и Сърбия, уточняват от правителството. Освен това кабинетът одобри и подписването на споразумение между Изпълнителна агенция \"Морска администрация\" и Румънската морска администрация за условията и реда за извършване на проверки на плавателни съдове по Дунав в българско-румънския участък на реката. Основните договорености са свързани с взаимно признаване на контролните проверки на чуждестранни за двете страни плавателни съдове, въвеждане на единни критерии за подбор на плавателни средства за проверка, изграждане и въвеждане в експлоатация и последващо надграждане на единна електронна информационна система и база данни за подбор на плавателни средства за проверка.", "date": "2018.02.21", "title": "България и Сърбия ще изградят пристанищни съоръжения по Дунав за транспорт на втечнен природен газ"}
{"url": "https://www.dnevnik.bg/evropa/2018/02/21/3133581_privurjenici_na_tvurd_brekzit_v_partiiata_na_mei_iskat/", "text": "Повече от 60 депутати от Консервативната партия изпратиха писмо до британския министър-председател Тереза Мей с искане за бърза и чиста раздяла с Европейския съюз, предаде \"Ройтерс\", цитирана от БТА. С писмото депутатите засилиха натиска върху Мей да възприеме твърд подход към Брекзит преди среща, на която трябва да се определи позицията на Великобритания в преговорите за излизане от ЕС. Правителството и управляващата Консервативна партия са разделени по въпроса за Брекзит. Мей има едва осем месеца, за да постигне споразумение за излизане от ЕС, но настоява, че Великобритания ще напусне на 29 март 2019 г. Групата от 62 консервативни депутати поиска  по-твърд подход  в редица области, включително правото на Великобритания да бъде освободена от правилата на ЕС след напускането и  условията на евентуален преходен период . \"Вашето правителство трябва да има възможност да променя британските закони и правила, когато напуснем, а не да бъде \"приемател на правила\", заявиха в писмото депутатите, сред които са бившият лидер на консерваторите Иън Дънкан Смит и бившият министър на международното развитие Прити Пател. ЕС иска Мей да изясни как вижда бъдещите отношения на Великобритания с общността, но заради отслабената си позиция министър-председателят, която загуби парламентарното си мнозинство след зле преценени предсрочни избори, внимава да не дава твърде много подробности в момент, когато нейната партия е толкова разделена по въпроса. Мей ще се срещне утре с водещи министри, за да се опита да посредничи за споразумение между фракциите. После се очаква тя да представи плановете си в реч през следващите няколко седмици, преди да започнат официалните търговски преговори през март. В писмото депутатите заявиха, че ще подкрепят преходен период, за какъвто се застъпват привържениците на по-мек Брекзит, през който Великобритания да остане в много от съществуващите структури на ЕС само ако всички подробности бъдат напълно договорени до март следващата година. Според депутатите Великобритания трябва да може да променя законите си без позволение от Брюксел от момента, в който официално напусне ЕС.", "date": "2018.02.21", "title": "Привърженици на \"твърд\" Брекзит в партията на Мей искат \"чиста и бърза\" раздяла с ЕС"}
{"url": "https://www.dnevnik.bg/sport/2018/02/21/3133580_tomas_bah_obsudi_svalianeto_na_ruskoto_nakazanie_v/", "text": "Русия е близо до отмяна на наказанието й преди края на олимпийските игри в Пьонгчанг, след като президентът на Международния олимпийски комитет (МОК) Томас Бах обсъди въпроса с една от ключовите фигури в руската делегация. Той се срещна с Игор Левитин, който е настоящ вицепрезидент на Руския олимпийски комитет (РОК) и бивш министър на транспорта. Левитин е сред най-приближените на  руския президент Владимир Путин , а това се разглежда като оптимистичен белег, че наказанието ще бъде вдигнато. След срещата между двамата стана ясно, че изпълнителният комитет на МОК ще се събере в събота, за да вземе решение. Говорителят на Международния олимпийски комитет Марк Адамс потвърди за срещата, но не даде информация дали руската делегация ще бъде изслушана. Със сигурност изпълнителният комитет ще вземе предвид  доклада на специалната комисия , която се оглавява от Никол Ховерц, член на олимпийския комитет от Аруба, а също така включва генералния директор на МОК Кристоф де Кепер. Възможно е решението да бъде предложено на гласуване и пред Сесията на МОК. По програма тя трябва да се състои в неделя сутринта и да избере своите нови членове. Олимпийският комитет на Русия беше наказан заради системна подкрепа от държавата при употребата на допинг и спортистите от страната се състезават в Пьонгчанг под неутрален флаг. От МОК вече няколко пъти намекнаха, че членството на Русия може да бъде възстановено за церемонията на закриването на игрите, ако самите спортисти и техните ръководители не правят никакви нарушения. На игрите обаче руският медалист в кърлинга Александър Крушелницкий беше хванат с мелдоний. Според портала insidethegames най-вероятно РОК ще трябва да плати глобата си от 15 милиона долара, която беше наложена със забраната за участие в Пьонгчанг. Сумата е за подпомагане битката с допинга. Дори и да бъде отменена санкцията на Русия и състезателите да минат под националния флаг на федерацията, медалите, които бяха спечелени дотук, ще продължат да стоят срещу отбора \"Олимпийски спортисти от Русия\".", "date": "2018.02.21", "title": "Томас Бах обсъди свалянето на руското наказание в Пьонгчанг с приближен на Путин"}
{"url": "https://www.dnevnik.bg/sviat/2018/02/21/3133537_turciia_zaplashi_silite_na_asad_s_posledstviia_zaradi/", "text": "Турция ще отговори с \"последствия\", ако силите, подкрепящи режима на сирийския президент Башар Асад, навлязат в района на град Африн в северозападната част на страната. Предупреждението дойде от говорителя на президента Реджеп Тайип Ердоган, Ибрахим Калън, цитиран от \"Хюриет дейли нюз\" и \"Ройтерс\". Калън, който коментира турската операция в Сирия пред журналисти, обяви, че \"всяка стъпка от режима или други елементи в тази посока със сигурност ще има сериозни последствия\" и че тези сили ще се възприемат като \"легитимни цели\". \"Всяка стъпка, насочена към подкрепа на... терористичната организация YPG, ще означава, че те застават на страната на терористични организации\", каза още той. Турция провежда от месец операция \"Маслинова клонка\" в района на Африн и твърди, че иска да го прочисти от кюрдските бойци \"Сили за защита на народа\" (YPG), които смята за терористи (вчера Анкара дори обеща, че нейни войски скоро ще са в центъра на града). Представители на YPG, които управляват града от години,  поискаха още в края на януари  помощ от Асад. В неделя вечерта те обявиха, че са постигнали споразумение с  официален Дамаск  и Сирийската арабска армия ще се намеси. По-късно информация в регионални и международни медии, както и от активисти и наблюдатели на конфликта, определи насочилите се към Африн части като \"проправителствени сили\", но не и редовна армия. Съветникът отхвърли и призива на руския външен министър Сергей Лавров, който вчера предложи Анкара и Дамаск да влязат в \"политически диалог\", за да се справят с възникналата ситуация. Според Калън Турция, макар да не е в пряк контакт със сирийското правителство в момента, изпраща послания до режима по индиректен път (с тези думи той има предвид посредничеството на Русия и Иран). \"Но при изключителни обстоятелства разузнаването ни може да се свърже (със сирийските власти), за да реши определени въпроси\", каза още той, цитиран от Анадолската агенция. Калън дори сравни Африн с планината Кандил в северната част на Ирак, където действаше забранената в Турция Кюрдска работническа партия (ПКК). За Анкара YPG е сирийско разклонение на ПКК, с която турските власти водят въоръжен конфликт от десетилетия, с няколко години прекъсване. Има ли сили на Асад в Африн  Вчера Анкара съобщи, че конвой със сили, воюващи на страната на Асад, е опитал да стигне до Африн, не отстъпил след артилерийски огън. Самият Ердоган отбеляза на пресконференция с македонския си колега Георге Иванов, че бойците на Дамаск (според него \"шиитски милиции в пикапи\") са се изтеглили и \"случаят е приключен засега\", но добави, че е обсъдил изостреното напрежение по телефона с колегите си в Русия и Иран, Владимир Путин и Хасан Рохани, за да търси решение срещу \"заговорите за разпад на държавите в региона\". Според иранската Press TV обаче Техеран е против операцията, която \"може да разпали напрежението в и без това затъналата в проблеми арабска страна\". Сирийският център за наблюдение на човешките права, който следи конфликта, пък написа, че  турската офанзива  е продължила и през нощта и че е включвала обстрел на самия град Африн. За \"Ройтерс\" и изданието Ahval News командир на подкрепящите Асад сили е потвърдил, че проправителствените бойци са забавили офанзивата си заради открития по тях огън, но по-късно са продължили и са стигнали до града (и свързваната с Кремъл RT публикува видео, оригинално излъчено от  египетската телевизия \"Ал Гад\" , на което се виждат бойци в джипове, които стигат до Африн според телевизионния канал). Източници на Ahval твърдят, че в региона има части на ливанската организация \"Хизбула\" и е възможно да има дори войници от сирийската армия, навлезли в Африн от шиитските села под контрола на режима Нубл и Захра, южно от Африн. Според представители на YPG над градче в района е имало турски бомбардировки по-рано днес. Кюрдските отряди от своя страна твърдят, че те ще бъдат разположени близо до турската граница.", "date": "2018.02.21", "title": "Турция заплаши силите на Асад с \"последствия\" заради Африн"}
{"url": "https://www.dnevnik.bg/sport/2018/02/21/3133555_za_purvi_put_svetovniiat_probeg_na_mira_shte_zapochne/", "text": "За първи път в 31-годишната си история \"Световният пробег на мира\" ще започне своята обиколка от България. Инициативата ще бъде открита на 27 февруари от 11.00 часа пред Националния стадион \"Васил Левски\". До 4 март пробегът ще премине през 11 града в България преди да се отправи към Гърция, за да обиколи общо 48 страни в Европа. Българският маршрут включва Пловдив, София, Перник, Радомир, Кюстендил, Дупница, Благоевград, Симитли, Кресна, Сандански и Петрич. \"Световният пробег на мира\" е най-мащабната и най-продължителната масова проява, посветена на мира. Инициативата се организира и провежда от доброволци в тясно сътрудничество със спортни клубове, училища, местни и национални правителствени органи в съответните държави. В България инициативата ще се проведе под патронажа на кмета на Столичната община Йорданка Фандъкова и с подкрепата на Министерството на младежта и спорта, Министерството на културата и Министерството на образованието и науката.  \"Световният пробег на мира\" се ръководи от американската организация с нестопанска цел на йога учителя Шри Чинмой (Sri Chinmoy Oneness-Home Peace Run). От нея поясняват, че не събират средства, не пропагандират политически каузи, а отправят \"покана към всеки да направи стъпка към един по-добър свят\". \"Поздравявам България и ви приветствам за домакинството на старта на \"Пробега на мира\" през 2018 г. Нека светлината на факела просветли сърцата и умовете на всички, които срещнете по пътя си. Затова вие, българи, вървете напред и превърнете най-ценната мечта за мир в жива реалност. Повярвайте! Аз съм с вас на всяка крачка по пътя!\", заяви бившият на президент на ЮНЕСКО от 2009 до 2011 г. Дейвидсън Хепбърн, който ще ръководи 35-ата конференция на организацията за образование, наука и култура. ", "date": "2018.02.21", "title": "За първи път \"Световният пробег на мира\" ще започне от България"}
{"url": "https://www.dnevnik.bg/bulgaria/2018/02/21/3133667_v_uchilishtata_se_otpraviat_nai-mnogo_homofobski/", "text": "Най-често срещаният тип инцидент, докладван от хора с нетрадиционна сексуална ориентация в България, са заплахите. Това сочат резултатите от доклад за престъпленията от омраза в страната през 2017 г., изготвен от фондация GLAS. Общо 73% от участвалите в допитването признават, че са били заплашвани заради сексуалната си ориентация. Най-много подобни случаи са регистрирани в училищата, като общо 60% от заплахите са отправени именно там. На второ място е домът – 20%, а на трето - баровете с 10%. За подобни инциденти съобщават предимно млади мъже на възраст от 15 до 24 години, които се самоопределят като гей и живеят в по-големите градове. За физическо нападение признават 15% от жертвите на престъпления от омразата. Всички те са мъже. От тях 80% са с хомосексуална ориентация, а 20% са с бисексуална. 60 на сто от жертвите на физическо насилие са на възраст от 25 до 34 години, а 40% - между 15 и 24 години. \"Нито един от потърпевшите не е съобщил за инцидентите на правозащитните органи. Жертвите на престъпления от омраза в България се чувстват неудобно да докладват пред полицията. Причините са две - не вярват, че сигналът им ще бъде взет насериозно и ефективно разследван, както и се опасяват от допълнителен тормоз от страна на полицейските служители\", заяви изпълнителният директор на GLAS Симеон Василев. От фондацията подчертават, че Наказателният кодекс не включва сексуалната ориентация и половата идентичност като признаци, на основата на които се извършват престъпления от омраза. Подобни нападения масово се приемат за такива с \"хулигански подбуди\". Василев дава за пример убийството на Михаил Стоянов в Борисовата градина през 2008 г. като неефективно и много бавно разследване на престъпленията от този тип. Студентът беше пребит до смърт, след като нападателите му решили, че е хомосексуален. \"Подобни случаи обезкуражават жертвите на престъпления, свързани с омраза, да докладват и да търсят справедливост\", каза още той.", "date": "2018.02.21", "title": "В училищата се отправят най-много хомофобски заплахи, сочи доклад"}
{"url": "https://www.dnevnik.bg/sviat/2018/02/21/3133662_makedoniia_i_gurciia_nikoga_ne_sa_bili_tolkova_blizo/", "text": "Македония и Гърция вървят към решение на спора за името, продължил 27 години. Това обяви германският канцлер Ангела Меркел на среща с македонския си колега Зоран Заев в Берлин, цитирана от \"Ройтерс\" и \"Франс прес\". \"Много съм доволна и облекчена, че... има раздвижване в преговорите\", каза Меркел пред репортери на съвместна пресконференция със Заев. \"През последните десет години решението никога не е било толкова близо, колкото е сега, и би било чудесно, ако и оставащите трудности могат да бъдат отстранени.\" От десет години Гърция блокира членството на Македония в НАТО заради спора и на срещата в Букурещ през 2008 г. Скопие не получи покана. Сега македонските власти искат да решат проблема, за да разчитат на поканата на среща на върха на алианса това лято. Още преди Заев  , македонски анализатори допуснаха, че той може да иска от Меркел някаква посредническа роля в преговорите за името, които едва миналата седмица   след няколко месеца изчистване на позициите. Ден преди срещата с македонския премиер канцлерът разговаря и с гръцкия му колега Алексис Ципрас. \n     Седмици преди това информации на македонски и гръцки медии посочиха, че международен политик \"тежка категория\" може да включи в преговорите, когато те са близо до финалната права. Меркел обаче изтъкна, цитирана от македонската агенция МИА, че натискът в преговорите \"няма да е от полза\", а и двете държави вече разбират, че имат взаимен интерес да решат проблема. Тя предупреди и че двете страни се отнасят отговорно към опитите за компромис и публичните изяви по темата понякога могат да нанесат повече вреда, отколкото полза. \"Това е дипломатическо изкуство. За него не се говори на пресконференции, а зад затворени врати.\" Междувременно в Атина лидерът на опозиционната \"Нова демокрация\" Кирякос Мицотакис каза в интервю за \"Политико\", че неговата партия - която преди това подкрепи   заради името на Македония - ще приеме само \"пакетно решение\", което освен промяна на името ще включва и промяна на   и на македонските учебници. Подкрепата на Мицотакис ще е важна, тъй като Ципрас няма да може да разчита на коалиционния си партньор, \"Независими гърци\". Лидерът на последната партия, министърът на отбраната Панос Каменос, вече предупреди, че няма да приеме име, което съдържа думата \"Македония\" - а тя присъства във всички работни предложения, отправени от ООН до Атина и Скопие. Така Ципрас би останал без мнозинство (което се крепи на \"Независими гърци\") в парламента при гласуване на сделка за името и му е нужно да издейства помощта и на Мицотакис. Очаква се Ципрас и Меркел да се срещнат в кулоарите на неформална среща на европейските лидери в петък.", "date": "2018.02.21", "title": "Македония и Гърция никога не са били толкова близо до решение за името, обяви Меркел"}
{"url": "https://www.dnevnik.bg/zdrave/2018/02/21/3133671_lekarite_sa_dovolni_ot_dogovorenite_ceni_na/", "text": "Над 90% от предложенията на Българския лекарски съюз (БЛС), включително и тези, направени в последния момент, са приети от надзорния съвет на Националната здравноосигурителна каса за Националния рамков договор за 2018 г. Условията са \"значително по-добре\" от тези за 2017 г. и \"показват конструктивизъм\". Това заяви председателят на Българския лекарски съюз Венцислав Грозев след окончателната среща между съсловната организация и ръководството на здравната каса за цените на клиничните пътеки и медицинските услуги за 2018 г., които трябва да влязат в сила от 1 април с подписването на Националния рамков договор за 2018 г. Лекарската организация ще гласува финално одобрението си на събор тази събота. Общо 148 млн. лева повече за болничната и 14 млн. лв. повече за извънболничната помощ в сравнение с миналата година, както и  увеличения на над 136 клинични пътеки , се предвиждат в НРД 2018 г., изброи той. По думите му остава да се доуточнят още някои неща, които ще се обсъдят на събора. Едно от новите положения в договора за 2018 г. е, че тъй като ще излезе от задължителния пакет на общопрактикуващите лекари, обяви още Грозев. Решено е бележката да излезе от пакета, защото е административна, а не медицинска дейност, обясни той. \"Смятам, че това, което постигнахме, в окончателния вече преговор между БЛС и НЗОК определено е стъпка напред. Огромната част от текстовете и тези, които ние в последния момент предоставихме за промяна, са приети от надзорния съвет на НЗОК – включвам и текстове, оформящи ситуацията с отчитане на дейност в учебни заведения, с възможност за заплащане, с някои редакционни бележки. Но в над 90% от това, което БЛС предложи, е прието от надзорния съвет на НЗОК и това говори за конструктивизъм. Можем действително да създадем един добър договор – значително по-добре от договора за 2017 г.\", коментира Грозев, цитиран от агенция \"Фокус\".", "date": "2018.02.21", "title": "Лекарите са доволни от договорените цени на медицинските услуги за 2018 г."}
{"url": "https://www.dnevnik.bg/evropa/2018/02/21/3133669_berluskoni_vse_po-chesto_smaiva_publikata_s_gafove_i/", "text": "На неотдавнашна бизнес конференция Силвио Берлускони озадачи публиката си, като се похвали, че като премиер е направил така, че италианците да получават месечни пенсии от 1000 лири - колкото горе-долу е стойността на кафе еспресо. 81-годишният лидер, който оглавява десноцентристка коалиция, която води в анкетите в навечерието на парламентарните  избори на 4 март , проявява признаци на неадекватност. В същото време той се опитва да преодолее последиците от забраната, която му бе наложена да заема публични длъжности, от секс скандалите (в които се оказа замесен) и от проблемите с правосъдието, които имаше. \"Борих се с всички гадости, с всички атаки и всички лъжи, които се изсипаха срещу мен, от бунга-бунга с непълнолетни и всичко останало\", каза той на конференцията в Рим. Берлускони също така допусна поредица от словесни гафове, като каза, че укритите данъци в Италия надхвърлят 800 000 евро (само малка част от реалната цифра) и че брутният вътрешен продукт е само 1600 евро (вместо реалните над 1.7 трилиона). Милиардерът все още не се е появил на никакъв предизборен митинг, а вместо това фокусира кампанията си върху удобни за него телевизионни програми с негово участие, като отмени дори някои от тях заради умора. \"Възрастта му започва да си личи, каза Джовани Орсина, професор по съвременна история в римския университет \"Луис\". \"През последните 10 г. загубите, които претърпя, и ударите, които понесе, очевидно са намалили политическите му способности.\" Подкрепата за неговата десноцентристка партия \"Форца Италия\" (\"Напред Италия!\") спадна почти наполовина от 2001 т. насам и вече не се виждат митингите на негови поддръжници, размахващи знамена и пеещи \"Благодарим ти, Боже, за Силвио\", както бе по време на кампанията му през 2008 г. \"Форца Италия\" има известни шансове за споделена победа благодарение на коалиционните си споразумения с крайнодесните \"Северна лига\" и  \"Италиански братя\" , чиито радикални послания често му се налага да укротява. \"Все още съм пред всички останали политически лидери, макар че не мога да кандидатствам за длъжност\", каза Берлускони с изгладено от бръчки лице благодарение на нееднократните пластични операции. \"Очевидно е, че вече нямам онези 75.3 процента одобрение, на които някога се радвах.\" Според проучване на социологическия институт на \"Демос\", оповестено в петък, Берлускони се оказа на доста ниското осмо място по рейтинг сред най-уважаваните политически лидери в Италия с одобрение от 26%. Обвиненията срещу него, че е плащал за секс с непълнолетна проститутка, в крайна сметка отпаднаха в съда, а единственото, за което бе осъден след многобройните дела срещу него, бе през 2013 г. за данъчна измама и то бе достатъчно, за да му бъде забранено да е депутат в парламента. В началото на сегашната кампания той каза, че Малта има \"14 млн. работници\" (при население по-малко от 450 000) и обеща да построи \"протоците на Сицилия\" (имайки предвид мост над Месинския проток за свързване на Сицилия с континенталната част на Италия. По своя телевизионен \"Канале 5\" той се похвали, че е \"премахнал 411 000 данъци\". По общи оценки италианската фискална джунгла се състои от около 100 вида данъци, но не и от стотици хиляди. В края на януари Берлускони си взе почивка от кампанията, което даде повод за спекулации за здравословното му състояние две години и половина след като претърпя сложна сърдечна операция. Той каза, че се чувства добре, но бил уморен от процеса на подбор на кандидати за изборите. \"Той създаде една империя\" Това, че Берлускони продължава да се харесва на част от електората, често озадачава хората извън Италия. За някои избиратели обаче неговата напреднала възраст и фактът, че е вече богат, сваля подозренията, че е в политиката за лично облагодетелстване - всеобщ страх в една страна, в която корупцията процъфтява. \"Ако бях на негово място, с всичките му пари, щях да го ударя на живот\", казва неговият почитател Антонио Д'Арканджелис, на 53 г., бивш държавен служител, сега безработен. \"Той вероятно го прави, защото вярва в това.\" Много от неговите почитатели са привлечени от неговите бизнес умения, направили го милиардер. Той направи първите си финансови удари в Милано като строителен предприемач. После основа най-голямата частна телевизия и бе собственик на футболния клуб \"Милан\" в продължение на над 30 години. \"Възлагаме надеждите си на човек, постигнал всичко сам и успял да създаде империя\", казва Джузепе Брачале, 52-годишен готвач от Торе дел Греко в Южна Италия, който смята да гласува за \"Форца Италия\". Обещанията за сваляне на данъците и повишение на пенсиите, които отдавна са ключови в кампаниите на Берлускони, все още намират отзвук сред мнозина в Италия, където умереното икономическо съживяване не успя да спре ръста на бедността или да свали безработицата до средното за ЕС равнище. \"Ние ударихме дъното и Берлускони е единственият, който може да ни помогне да се измъкнем оттам\", казва Брачале. Ключовото предложение на десния център е плосък данък - мярка, която Берлускони препоръчва от влизането си в политиката през 1994 г., но която никога не успя да приложи, макар че бе на власт повече от девет години в периода между 1994 и 2011 година. Други опасения взеха връх сред някои бивши негови избиратели, най-вече въпросът за  масовата имиграция , превърнала се в доминираща тема за предизборната кампания на \"Северна лига\". \"Значителна част от избирателите, които Берлускони загуби, бяха \"наети\" от \"Северна лига\", защото днешните избиратели на Берлускони - тази боязлива средна класа, се страхуват повече за личната си сигурност, отколкото за икономическата си сигурност\", казва Марко Валбруци от изследователския институт \"Катанео\". \"Те предпочитат по-твърдите послания, които получават от (лидера на лигата Матео) Салвини\", казва Валбруци. На последните парламентарни избори през 2013 г. \"Северна лига\" взе 4 на сто от гласовете, а анкетите сега предричат, че тя може да спечели 14 процента следващия месец, което е близко до \"Форца Италия\". Берлускони подаде оставка като премиер в разгара на дълговата криза през 2011 г. - унизително оттегляне, което според повечето коментатори навремето бележеше края на политическата му кариера. Лидерът с постоянен слънчев загар винаги е обвинявал враждебно настроени европейски политици в заговор за свалянето му, а най-заклетите му привърженици твърдят, че той заслужава нов шанс, за да гарантира своето (политическо) наследство. Други смятат, че времето му под слънцето вече е отминало, и вярват, че е време някой друг да поеме юздите. \"Аз обичах Берлускони, защото той ми даваше чувство за сигурност. Бях млада, когато той започна първата си кампания. Той вече бе собственик на футболен клуб \"Милан\", имаше собствени пари. А после, когато се отказа, се почувствах несигурна. Той избяга, предаде хората\", казва Алесандра Чанколини, на 37 г., от Рим, която работи в антикварен магазин. \"Той успява да задвижи инициативи, но не ги довежда докрай. Ако се върне, проблемите са същите, които някога остави след себе си, и само са се влошили.\"", "date": "2018.02.21", "title": "Берлускони все по-често смайва публиката с гафове и неадекватни твърдения"}
{"url": "https://www.dnevnik.bg/zelen/2018/02/21/3133679_vekovni_gori_v_stara_planina_veche_sa_chast_ot_obekt/", "text": "Вековните букови гори на резерватите в Национален парк \"Централен Балкан\" стават част от сериен обект на световното наследство на ЮНЕСКО \"Старите и вековни букови гори на Карпатите и други региони в Европа\", съобщават от пресцентъра на Министерския съвет. С обявяването на буковите гори в Национален парк \"Централен Балкан\" за част от обекта на световното наследство не се налагат допълнителни режими и ограничения, тъй като те и сега са в територии с най-строг режим на опазване. Правителството е одобрило съвместна декларация за обявяването на обекта, който е разположен на териториите на Австрия, Албания, Белгия, България, Румъния, Словения, Испания, Италия, Хърватия, Германия, Украйна и Словакия. С декларацията участващите държави се ангажират да създадат интегрирана система за управление на серийния обект, която да гарантира неговата защита. Серийният обект е бил одобрен от Комитета за световно наследство на ЮНЕСКО на 41-ата му сесия в Краков през юли 2017 г. Той включва 78 компонента, разположени на територията на 12 европейски държави. България участва в номинацията с най-представителните букови гори в деветте резервата, разположени на територията на Национален парк \"Централен Балкан\" – \"Боатин\", \"Царичина\", \"Козя стена\", \"Стенето\", \"Соколна\", \"Пеещи скали\", \"Стара река\", \"Джендема\" и \"Северен Джендем\", които вече са в списъка на ЮНЕСКО. Разширеният сериен обект (досега той обхващаше само територии в Германия, Украйна и Словакия) представлява изключителен пример за незасегнати, комплексни гори в умерения пояс, които демонстрират разпространението на европейския бук от последната ледникова епоха до днес. Уникален за обекта е и големият брой участващи държави – прецедент в историята на Конвенцията за опазване на световно наследство. Включването на България в него е поредно признание за уникалността на българската природа и традициите в нейното опазване. Решението за участие на България в серийния обект беше взето след допитване до заинтересованите институции на регионално и местно ниво – съответните областни управители и общини, в чийто териториален обхват попадат резерватите.", "date": "2018.02.21", "title": "Вековни гори в Стара планина вече са част от обект на ЮНЕСКО"}
{"url": "https://www.dnevnik.bg/analizi/2018/02/21/3133683_shte_bude_li_2018_revoljucionna_kato_1968_g/", "text": "От този манифест читателят придобива усещането, че консерваторите в Европа са антиимпериалисти (Европейският съюз, недоволстват те, е \"империя на парите и регулациите\"), антиколониалисти (\"емиграцията без асимилация се превръща в колонизация\") и пазители на националните държави от високомерието на проевропейските елити (които, настояват авторите, са \"заслепени от суетни, самодоволни виждания за утопично бъдеще\"). Трудно е за вярване, но почвеническата революция, към която те призовават, прилича на левичарските бунтове от 1968 г. Подобно на протестиращите тогава, тези интелектуалци се опитват не просто да спечелят изборите, а да променят начина, по който хората мислят и живеят. В същото време те искат тъкмо да демонтират наследството от левичарската 1968 г. в Европа. Ключовата концепция, вдъхновила 1968 г., беше \"признание\". За тогавашното поколение признанието означаваше хората без политическа власт да имат същите политически права като овластените. Докато ключовата дума в настоящата почвеническа революция е \"уважение\", с което бунтарите от ХХІ век искат да кажат, че равните права не променят факта, че имаме различна политическа власт. Ако демонстрантите от 1968 г. се вълнуваха от правата на малцинствата – етнически, религиозни и сексуални (един от лозунгите тогава беше \"Всички сме малцинства\") – днешната почвеническа революция се вълнува от правата на мнозинствата. Ако 1968 г. настояваше нациите да изповядат своите грехове – да си спомним германския канцлер Вили Бранд, коленичил пред паметника на въстанието във Варшавското гето – днешните почвеници се стремят да възвестят божествената невинност на своите нации. (Наскоро приетият закон в Полша, който криминализира всяко твърдение за полско участие в холокоста, е особено позорна илюстрация на този факт.) Ако поколението от 1968 г. си представяше себе си като потомство на убитите евреи, почвеническите водачи предпочитат да се представят като защитници на държавата Израел. Днешните десни популистки партии са преди всичко културни партии. Те приемат властта си като възможност за формиране на националната идентичност, за коригиране на историческия наратив. Те не се интересуват особено от промяна в данъчното облагане или социалната система. За тях далеч по-важно е как обществото се свързва със своето минало и на какво са учени децата. Дебатът за имиграцията предоставя възможност най-вече да се определи кой принадлежи и кой може да принадлежи към политическата общност. Ала докато в отделните страни революцията на почвениците приема формата на битка между либерали и консерватори, на равнището на Европейския съюз тя се преживява като конфликт между Запада и Изтока на Европа. Или по-точно като конфликт между две различни версии на консерватизма. Западноевропейският консерватизъм е последица от 1968 г. Той е приел прогресизма, формирал Запада през последния половин век – включително свободата на словото и правото човек да бъде различен – но отхвърля онова, което привижда като крайностите на 1968 г. В Западна Европа е възможно известни активисти и водачи на крайната десница да бъдат открити гейове, без това да предизвиква повдигане на веждите. В своята източна версия консерватизмът представлява по-радикална форма на почвеничеството. Той отхвърля модерността като цяло и приема културните промени от последните десетилетия като опит за унищожаване на националните култури на обществата в Централна и Източна Европа. Да бъдеш консерватор в Централна Европа означава да отхвърляш не само крайностите на 1968 г., но и всяка форма на космополитизъм или различие. Този възглед няма по-красноречив изразител от унгарския премиер Виктор Орбан. \"Трябва да заявим, че не искаме да бъдем различни и не искаме да сме смесени\", заяви той този месец. \"Не искаме нашия цвят, традиции и национална култура да се смесват с тези на другите. Изобщо не го искаме. Не искаме да бъдем страна на различието. Искаме да бъдем такива, каквито сме били преди 1100 години в равнините на Карпатите.\" (Забележително е колко добре унгарският министър-председател помни какво е било да си унгарец преди единадесет века). Неговата позиция очертава разликите между източната и западната версия на консерватизма. На Запад консерваторите смятат, че не е достатъчно човек да вземе австрийски или немски паспорт, за да стане австриец или германец, а той трябва да възприеме и доминиращата култура. В представата на Виктор Орбан човек не може да стане унгарец, ако не се е родил унгарец. И тъкмо в това се крие парадоксът на днешната почвеническа революция в Европа. Както Източна, така и Западна Европа през последните години преживяха завой надясно, но вместо това да допринесе за единството на Европа, завоят дори разшири пропастта, съществуваща между двата региона. Макар западноевропейците да поставят под съмнение предимствата от различието, от известно време те живеят в културно разнолики общества. Докато жителите на Централна и Източна Европа живеят в етнически хомогенни общества и вярват, че различието никога няма да ги сполети. Консерваторите в Западна Европа мечтаят за континент, където обществата ще бъдат формирани от мнозинствата; на Изток те мечтаят за общество без малцинства и за правителства без опозиция. Затова и макар консервативни политически лидери като Виктор Орбан, който иска да върне страната си 1100 години назад, и Себастиан Курц, новият 31-годишен консервативен министър-председател на Австрия, да имат близки възгледи по въпроси като контрола над миграцията или недоверието в стария консерватизъм, те далеч не са естествени съюзници, когато става дума за бъдещето на Европейския съюз. Всъщност те се различават, както 1968 г. беше различна на Запад и на Изток. На Запад това беше революция за суверенитета на индивида. А на Изток – революция за суверенитета на нацията.", "date": "2018.02.21", "title": "Ще бъде ли 2018 революционна като 1968 г."}
{"url": "https://www.dnevnik.bg/detski_dnevnik/2018/02/21/3133708_ot_1_juli_osinovitelite_na_dete_do_5_g_shte_imat_pravo/", "text": "От 1 юли осиновителите на деца до 5-годишна възраст ще могат да ползват отпуск от 365 дни и да получават обезщетение. Това предвиждат промени в Кодекса на труда, които парламентът прие на първо четене днес. Отпускът ще се полага от деня на предаването на децата на осиновителите. Изплащаното обезщетение ще бъде от 90% от дохода им за предходните 24 месеца, каквото се полага за отглеждане на дете до 1 година. Целта е да се гарантират равни права на хората, които осиновяват деца. В момента осиновителите на деца, които не са навършили 1 година, и осиновителите на деца на възраст от 2 до 5 години имат право на отпуск и високо обезщетение, а тези на деца на възраст от 1 до 2 години имат право на обезщетение от 380 лева.", "date": "2018.02.21", "title": "От 1 юли осиновителите на дете до 5 г. ще имат право на 365 дни отпуск"}
{"url": "https://www.dnevnik.bg/evropa/2018/02/21/3133715_evrokomisiiata_globi_s_546_mln_evro_uchastnici_v/", "text": "Европейската комисия наложи днес глоби за общо 546 милиона евро (673 милиона долара) на компании, които са участвали в четири картела в автомобилния сектор, предаде ДПА. Картелите са свързани с морски транспорт на нови автомобили, производство на запалителни свещи и доставки на спирачни системи. Такива незаконни тайни съглашения повишават цените на автомобилите и вредят на сектора, посочи комисията. Картелите в крайна сметка вредят на европейските потребители и влияят негативно на конкуренцията в европейския автомобилен сектор, който дава работа на около 12 милиона души в ЕС, каза еврокомисарят по конкуренцията Маргрете Вестагер. Чилийска компания, три японски фирми и съвместен норвежко-шведски превозвач общо са глобени с 395 милиона евро за картелиране между 2006 и 2012 година на пазара за превоз на коли, камиони, трактори и други големи превозни средства по света. Почти половината от купените или продадени автомобили между ЕС и други части на света през 2016 година са били транспортирани от тези компании според комисията. Те са координирали подходите си в продажбите на срещи в офисите си, както и в ресторанти и барове, посочва Брюксел. В картела за запалителни свещи германският производител \"Бош\" (Bosch) и японските \"Денсо\" (Denso) и \"Ен Кей Джи\" (NKG) са се договорили да зачитат пазарите си и са координирали някои тактики в продажбите. \"Денсо\" е подал сигнала и другите две компании са глобени със 76 милиона евро. Комисията също така съобщи за два картела на пазара за автомобилни спирачни системи в периода 2007-2011 година, в които са участвали \"Бош\" и \"Континентал\" (Continental), както и \"Ти Ар Дабъл ю\" (TRW), бивша американска компания, която сега е германска собственост. Глобата възлиза на 75 милиона евро.", "date": "2018.02.21", "title": "Еврокомисията глоби с 546 млн. евро участници в автомобилен картел"}
{"url": "https://www.dnevnik.bg/sport/2018/02/21/3133694_serena_uiliams_kusmetliika_sum_che_oceliah_sled/", "text": "Носителката на 23 титли от Големия шлем Серена Уилямс заяви, че усложнения при раждането на първото ѝ дете са застрашили живота ѝ. През септември 2017 г. американката роди дъщеря си Алексис Олимпия. По време на раждането детето е получило белодробен емболизъм (тромбоемболизъм), което е наложило спешна операция. Тромбоемболизмът представлява запушване на една или няколко белодробни артерии. Най-често запушването се дължи на съсиреци, които се придвижват от вените в долните крайници. \"Късметлийка съм, че оцелях. Дъщеря ми беше родена с цезарово сечение, след като сърдечният ѝ ритъм падна драматично по време на контракциите. Операцията премина успешно, но това, което последва 24 часа след раждането, бяха шест дни на несигурност\", каза Уилямс пред Си Ен Ен. Australian Open 2017 беше последният турнир, в който американката участва. Тогава тя спечели 23-ата си титла от Големия шлем. По-късно се разбра, че по това време Уилямс е била бременна във втория месец. В края на 2017 г. 36-годишната американка се включи в  демонстративен турнир в Абу Даби , където отстъпи срещу шампионката от \"Ролан Гарос\" Йелена Остапенко. В началото на февруари Уилямс изигра  първия си официален мач след повече от година . Тя се включи със сестра си Винъс при двойките във \"Фед къп\". Уилямс се надяваше да защити титлата си на Australian Open. Американката обаче  реши да пропусне надпреварата , за да се възстанови напълно от раждането. ", "date": "2018.02.21", "title": "Серена Уилямс: Късметлийка съм, че оцелях след раждането"}
{"url": "https://www.dnevnik.bg/biznes/2018/02/21/3133836_obshtinata_v_sofiia_ne_znae_koi_e_realniiat_sobstvenik/", "text": "Кой е реалният собственик на \"Витоша ски\" не е известно нито на Столичната община, нито на Столичната агенция за приватизация и инвестиции. Дружеството е собственик на всички лифтове и почти всички влекове на планината. Това се разбира от отговори на кмета Йорданка Фадъкова и на председателя на надзорния съвет на агенцията на запитване на  \"Капитал\" , отправено по Закона за достъп до обществена информация. Според регистрацията в Търговския регистър компанията е 100% собственост на регистрираното на Британските Вирджински острови \"Елора мениджмънт\", което от своя страна е собственост на кипъреца Георгиус Георгиу, който пък е краен собственик и на концесионера на ски зона Банско \"Юлен\" АД.  В телевизионно интервю преди седмица премиерът Бойко Борисов назова като собственик на \"Юлен\" Цеко Минев, съсобственик на Първа инвестиционна банка, от която обаче отрекоха това да е така. Неотдавна след настояване от участници в протестите срещу застрояването на Пирин министърът на околната среда Нено Димов обяви, че е поискал от съответните институции отговор на въпроса кой е реалният собственик на \"Юлен\", но засега не е известно дали е получил тази информация. ", "date": "2018.02.21", "title": "Общината в София не знае кой е реалният собственик на \"Витоша ски\""}
{"url": "https://www.dnevnik.bg/bulgaria/2018/02/21/3133754_prokurorskata_etichna_komisiia_shte_proveri_tvurdeniia/", "text": "Eтичнaтa ĸoмиcия ĸъм пpoĸypopcĸaтa ĸoлeгия щe се занимае с интepвю нa cлeдoвaтeля Бoйĸo Aтaнacoв, стана известно на заседанието в сряда. Предложението е на главния прокурор Сотир Цацаров, а мнозинството от колегията го прие. Ще бъдат проверени твърденията на Атанасов, че ръководителят на специализираната прокуратура Иван Гешев е участвал в пазарлъци по дела, а главният прокурор не е реагирал. Последната изява с тези тези на Атанасов е пред сайта \"Фрогнюз\". Преди това той беше казал  подобни неща и пред Би Ай Ти. Председателят на комисията Георги Кузманов заяви, че срещу Атанасов има множество сигнали и е увери колегите си, че ще ги информира след проучване на случая. През февруари 2016 г. Атанасов разказа в серия интервюта, че в столичното следствие има шпицкоманда от магистрати под контрола на главния прокурор Сотир Цацаров. Те решавали делата, както поиска Цацаров. Според него там има три \"незаконни\" сектора, което позволява заобикалянето на случайния принцип за разпределение на делата.  Най-проблемният сектор е първи \"Специализиран\" . Бойко Атанасов обясни, че там са съсредоточени най-верните на шефовете на прокуратурата следователи, които решават най-важните дела. Тези дела били държани \"на трупчета\", за да се активират в момента, в който това е нужно, казва магистратът. Етичната комисия на съдебния съвет се сезира, за да провери случая, но стигна до извода, че проблеми няма.", "date": "2018.02.21", "title": "Прокурорската етична комисия ще провери твърдения на следователя Бойко Атанасов"}
{"url": "https://www.dnevnik.bg/politika/2018/02/21/3133826_bsp_vidiaha_vuzmojnost_za_zloupotrebi_v_remontiraneto/", "text": "Правната комисия в парламента одобри на първо четене изменение в Закона за обществените поръчки, според което ремонт и поддръжка на оградата по границата с Турция ще се осъществяват без търг - чрез пряко договаряне, с фирмите-изпълнители. Предложението не бе подкрепено от БСП и ДПС - 7 гласа, а един депутат от \"Воля\" се въздържа. Гласовете в подкрепа на вносителите обаче бяха достатъчни - 9 гласа. Изменението в закона  бе предложено тази седмица от председателя на правната комисия Данаил Кирилов (ГЕРБ) и заместникът му Христиан Митев (Обединени патриоти) и скоростно влезе в дневния ред на депутатите. То съдържа една поправка на член 13, ал. 1, т. 18 от Закона за обществените поръчки, където след думата изграждане се добавя и \"поддръжка\". В мотивите на законопроекта е записано, че ремонтите, които се налагат поради повреда на оградата от нарушители, поради природни стихии или по други причини, трябва да бъдат извършвани максимално бързо, за да не се повишават рисковете за националната сигурност и да се противодейства адекватно на незаконната миграция. Преди време и изграждането на оградата също мина с пряко договаряне и породи много съмнения как са избирани фирмите.", "date": "2018.02.21", "title": "БСП видяха възможност за злоупотреби в ремонтирането на пограничната ограда без търгове"}
{"url": "https://www.dnevnik.bg/sport/2018/02/21/3133833_machove_na_vtorite_otbori_na_real_i_barselona_sa_sred/", "text": "Властите в Испания разследват мачове на вторите отбори на \"Реал\" (Мадрид) и \"Барселона\" след масовата акция, довела до арести за манипулиране на футболни срещи. Испанската полиция обяви, че е  арестувала 20 души  в градовете Херес и Бадахос в Югозападна Испания, Албасете в централната част на страната, както и в Барселона. По-късно броят на задържаните се увеличи до 28 след арести в региона на Мурсия. Общо 51 срещи в периода 2015-2018 са разследвани като съмнителни. От тях 14 са от Сегунда Б дивисион, два са от Купата на футболната федерация, а останалите са от третото ниво на испанския футбол. Двубоите са разсечени от Federbet - неправителствена организация, която e специализирана в борбата с незаконните спортни залагания и проследява съмнително движение на залози по целия свят. Вторият отбор на \"Барселона\", който в момента е във второто ниво на футбола, попада в разследването заради двубоя с \"Елденсе\" от сезон 2016-17. \"Реал Мадрид Кастия\", който е вторият тим на испанския шампион, е в Терсера лига (третото ниво) и съмнителната среща е срещу \"Серседа\" от настоящия сезона. Споменатият мач на \"Барселона Б\" с \"Елденсе\" завърши 12:0. След него полицията арестува треньора на \"Елденсе\" заедно с двама футболисти, член на треньорския щаб и един от италианските инвеститори в клуба. Federbet подписа договор за партньорство с Испанската футболна лига и съвместната работа доведе до разкриването и разследването на съмнителни мачове на всички нива в страната. Подобно партньорство започна и  Българският футболен съюз, който през миналата седмица подписа с Sportradar .", "date": "2018.02.21", "title": "Мачове на вторите отбори на \"Реал\" и \"Барселона\" са сред разследваните в Испания"}
{"url": "https://www.dnevnik.bg/evropa/2018/02/21/3133015_tazi_durjava_ne_raboti_izhodut_ot_izborite_v_italiia/", "text": "Осемдесет и девет годишната майка на Роберто Бионди е болна от Алцхаймер, не може да излиза от вкъщи и вече не разпознава сина си. Въпреки това именно тя е човекът, на когото семейството основно разчита за прехраната си, разказва \"Ройтерс\". Държавната пенсия от 800 евро на месец покрива нейните разходи за живот и тези на Роберто и на внука й. И двамата са безработни и нямат надежда да си намерят работа в слабо развитата южна част на Италия. \"Нямам никаква представа как ще се справям, когато тя умре\", казва Роберто, на 53 години. Той не получава никакви помощи. \"Аз съм беден. Не ме е срам да го призная, има милиони други като мен в Италия. Тази държава не работи.\" В Италия  ще има национални избори на 4 март  и докато голяма част от предизборната кампания е съсредоточена върху темата за имиграцията, според социологическите проучвания избирателите са най-притеснени за икономиката, която все още не се е възстановила от финансовата криза през 2008 г. Правителството твърди, че най-лошото е отминало, но много италианци все още не могат да усетят ползите от съживяването, което обяснява защо управляващата лявоцентристка Демократическа партия  изостава в социологическите проучвания . Италианската икономика продължава да страда от стари проблеми като  огромния държавен дълг , хронично слабата съдебна система и задушаващата бюрокрация. Милиони италианци живеят в бедност, което разпалва социално недоволство и води до възход на популистките партии като крайнодясната антиимигрантска \"Северна лига\" и  Движение \"Пет звезди\" . От \"Пет звезди\" обещават, че ще въведат универсална заплата за бедните, ако спечелят властта. Други партии също се заканват да похарчат милиарди, за да съживят икономиката – пари, с които според редица анализатори страната не разполага. По данни на Евростат броят на италианците в риск от бедност се е увеличил с над 3 милиона от 2008 г. Това е най-големият ръст в сравнение с останалите страни от ЕС. Броят на италианците, които живеят в абсолютна бедност, тоест нямат достатъчно пари, за да си осигурят основни продукти и услуги, се е увеличил до 4.7 милиона през 2016 г., показват последните данни на статистическата служба \"Истат\". Това е трикратно увеличение за десетилетие. \"Ръстът в абсолютната бедност е много италиански проблем и броят продължава да расте въпреки ръста на икономиката\", коментира Роберто Пероти, икономист в университета \"Бокони\" и бивш правителствен съветник. По думите му \"това е най-сериозният проблем пред Италия днес\". Бягство Проблемите на Бионди започнали през 2006 г., когато бил принуден да затвори малкия си магазин за дрехи, който отворил като тийнейджър през 1983 г. Подобно на много италианци, той вярва, че приемането на еврото през 2002 г. е поставило началото на икономическия упадък. \"Нещата вървяха добре преди това, но после парите свършиха. Опитвах се, но накрая трябваше да се предам\", казва Бионди, който така и не намерил нова работа. Безработицата в страната е 10.8%, което е с 4% повече спрямо 2008 г. В южната част на Италия тя достига 18.3% - със 7.2% повече за десетилетие. Младежката безработица на юг е 46.6%, или с 13% повече в сравнение с нивото от 2008 г., и е проблем за сина на Бионди, Данило. 24-годишният младеж няма никаква надежда да направи кариера в Италия и планира да се премести в Лондон в края на месеца. Бедността и липсата на икономически възможности доведе до ръст в броя на емигрантите. Между 2006 и 2017 г. италианците, които официално са регистрирали, че живеят в чужбина, са се увеличил с 60% – от три до почти пет милиона. Организацията Fondazione Migrantes, която следи притока на мигранти, смята, че броят е дори още по-висок, тъй като много италианци не се регистрират в местните посолства в новите си домове в чужбина. Сестрата на Данило Кармен вече е напуснала Италия, след като й омръзнала нископлатената работа на непълно работно време. В момента тя живее в Глазгоу, Шотландия, и работи в \"Макдоналдс\". \"Казах й, че ще се върне след три-четири дена. Това беше преди три години и тя все още е непреклонна, но никога няма да се върне\", казва Бионди. \"Трудно е един баща да чуе това, но тук няма нищо за младите хора. Никакво бъдеще.\" Бебета Липсата на вяра в бъдещето се отразява и върху раждаемостта в страната. Според последните статистически данни италианските двойки са имали 373 075 бебета през 2016 г., което е с 22% по-малко спрямо 2008 г. Италия предлага не предлага голяма социална помощ за младите хора. Едва 4% от социалните разходи отиват за хората под 40 години, а 77.2% са предназначение за тези на 65 години, което е и причината пенсионерите обикновено да играят толкова важна роля в семейните финанси. Според \"Истат\" наличието на поне един пенсионер в едно уязвимо домакинство намалява наполовина риска семейството да изпадне в крайна бедност, но това не е гаранция. Анджела Гроси е на 48 години и е безработна. Тя получава финансова помощ от по-възрастната си майка, но това не е достатъчно, за да успее да плаща наема си. Така че преди четири години тя и двамата й синове се преместили заедно с още 60 семейства в необитаема сграда в Рим. През август те били изгонени оттам и оттогава Гроси и двамата й синове, на 12 и на 14 години, живеят в палатки пред църква на по-малко от километър от италианския парламент. \"Рим е пълен с хора, които живеят под аркадите, на улиците, под мостовете, но никой не ги поглежда, кого го интересува\", казва тя. Обещания Гроси преди е работела като чистачка в хотел, но загубила работата си, когато хотелът затворил. В Италия няма минимална работна заплата и Гроси разказва, че оттогава са й предлагали 3 евро на час на временни договори – възнаграждение, с което никога не би могла да си плаща наема си. Според жилищната асоциация \"Федеркаса\" около 49 000 обществени сгради са заети от незаконно настанили се спрямо 38 000 през 2006 г. Това от части се дължи и на пристигането на близо 600 000 мигранти в страната през изминалите четири години. Около 89% от незаконно настанилите се са в Южна и Централна Италия, които бяха най-засегнати от икономическата криза. Масовото недоволство от италианската икономика накара почти всички партии да съставят дълги списъци със скъпи обещания, които може да обърнат положителната тенденция, ако наистина бъдат приложени. Дясноцентристката партия на бившия премиер Силвио Берлускони обещава да удвои минималната пенсия до около 1000 евро на месец и да разреши по-ранното пенсиониране. Управляващата Демократическа партия казва, че ще вдигне минималните пенсии до 750 евро и ще дава на семействата 400 евро месечно на дете в продължение на три години. Повечето партии предлагат и различни схеми за социално подпомагане, включително предложението на \"Пет звезди\" за месечна универсална заплата от до 780 евро за бедните. Според Пероти тези схеми рискуват да затвърдят бедността, като разубедят хората от нуждата да си търсят работа. \"Най-опростенческият начин за справяне с бедността е да се дадат пари на всички и да се надявате, че проблемът ще отмине. В действителност, не само че мярката е твърде скъпа, но и създава други проблеми, например създава капан за бедност.\" За Бионди обаче тази идея е като дар от бога и той планира да гласува за \"Пет звезди\". \"В момента правителството не предлага никаква помощ на хора като мен. Не може да стане по-зле, нали\", казва той.", "date": "2018.02.21", "title": "\"Тази държава не работи\": Изходът от изборите в Италия надали ще реши проблема с бедността"}
{"url": "https://www.dnevnik.bg/photos/2018/02/21/3133577_fotogaleriia_svetovnite_snimki_na_denia_-_21_fevruari/", "text": "Момент от изпълнението на Диана Никитина от Латвия по време на зимните олимпийски игри в Пьонгчанг, Южна Корея.", "date": "2018.02.21", "title": "Фотогалерия: Световните снимки на деня - 21 февруари 2018 г."}
{"url": "https://www.dnevnik.bg/sviat/2018/02/21/3133820_bulgariia_ne_uspiava_da_navaksa_izostavaneto_v_borbata/", "text": "Индексът за възприятие на корупцията на България през 2017 година е 43 пункта, като с това страната заема 71 място в световната класация. В рамките на класация сред държавите-членки на Европейския съюз страната ни продължава да заема последно място (средната стойност на индекса за ЕС е 65),  обяви международната организация \"Трансперънси интернешънъл\" . (В индекса 1000 пункта е най-добрата, а 0 пункта е най-слабата оценка.) С показател 43 пункта България остава трайно под критичния праг от 50 пункта, отвъд който са  . Промяната от две точки в резултата на Индекса не е статистически значима, тъй като подобни движения са наблюдавани и преди това, без да пречупват тенденцията на застой, казват авторите на доклада. България все още не успява да навакса темпа на повишаване, който поддържат по-голяма част държавите в Централна и Източна Европа, като например Чехия, Естония, Латвия и Литва. Преди година България заемаше най-ниското за ЕС 75-о място със същия показател на индекса като през 2015 г. Само че други страни се бяха представили по-добре и затова страната слезе от 69-о място в света с показател по-нисък дори от средния за Балканите (41.91 пункта). Сега страната ни е съизмерима със средната стойност на индексите на останалите държави от Балканите (42.27), което поставя България сред Вануату, Буркина Фасо и доста преди Албания, съответно. В доклада от миналата година, анализиращ състоянието през 2016 г., стойността на индекса на България показа не само липса на развитие в рамките на един относително дълъг период, но и тенденция на драстично изоставане на фона на другите държави членки на ЕС, посочи организацията. През 2018 г. България е включена за 20-и път в индекса, като анализът на досегашните резултати показа, че фактически борбата с корупцията е в застой и няма никакъв напредък от 5 години насам. Преди година \"Трансперънси интернешънъл\" говореше за остра необходимост от промяна на политиката за противодействие на корупцията и ангажимент за дълбоки реформи в институциите, призвани да водят тази борба. Сега тази препоръка се повтаря с конкретни примери. \"Дали подобрението от 2 пункта ще се превърне в устойчив тренд ще зависи от резултатите в две основни направления в краткосрочен план: ефективността на реализация на   в процеса на взаимодействие \"администрация-граждани-бизнес\"; ефективността на работа на новия антикорупционен орган в страната.\" Но за да бъде необратим процесът, в дългосрочен план  , допълва организацията. Трайната тенденция България да не наваксва е особено видима на фона на позитивния тренд при държави от централна и Източна Европа, с които тя се съизмерва от началото на демократичните промени: -   (от 64 т. през 2012 г. до 71 т. през 2017 г.) -   (от 49 т. през 2012 г. до 58 т. през 2017 г.) -   (от 49 т. през 2012 г. до 57 т. през 2017 т.) -   (от 54 т. през 2012 г. до 59 т. през 2017 г.) -   (от 44 т. през 2012 г. до 48 т. през 2017 г.). Дори южноевропейските държави, като Италия и Гърция например, преодоляват през последните 6 години кризата във функционирането на институциите си и повишават своя индекс. Така например Гърция повишава индекса си от 36 т. до 48 т., Италия – от 42 т. до 50 т.  в класацията за 2017 г. заемат Нова Зеландия (89 т.) и Дания (88 т.), Финландия, Норвегия и Швейцария (85 т.).  са Сирия (14 т.), Южен Судан (12 т.) и Сомалия ( 9 т.). Средната стойност на индекса в световен мащаб за 2017 г. е 43 т. В сравнителен план на регионално ниво най-висок резултат получават държавите от Европейския съюз и Западна Европа (средна стойност от 66 т.), най-слабо представяне бележат държавите от Суб-сахарска Африка (средна стойност от 33 т.) и Източна Европа и Централна Азия (средна стойност от 34 т.). Анализът на данните от глобалното изследване за 2017 година извежда на преден план   в редица държави. Показателен пример за негативните последици от натиска върху гражданското общество е Унгария, чийто индекс бележи спад от 10 пункта през последните шест години. Изследвания, формиращи индекса на България  При съставянето на корупционния индекс са използвани резултатите от изследвания, доклади и аналитични оценки, публикувани от авторитетни международни изследователски и финансови институции. В индекса за 2017 г. са включени данни от 10 изследвания, от които 5 представят оценката на експерти от финансови и икономически институции и 5 интегрират оценката на изследователски организации в сферата на демократичното управление и политиката. Кръгът от използвани източници включва Световната банка, Световния икономически форум, Икономист интелиджънс юнит, Фрийдъм хаус, Световния проект за правосъдие, Фондация \"Бертелсман\", Университета в Гьотеборг и други. ПРИЗИВЪТ НА TRANSPARENCY INTERNATIONAL  Във връзка с резултатите от Индекса за възприятие на корупцията - 2017 изпълнителният директор на Transparency International Патрисия Морейра заявява: \"Нито един активист или репортер не трябва да се страхува за живота си, когато говори за корупция. Заради натиска върху гражданското общество и медиите, който виждаме по целия свят, трябва да се борим повече за защитата на тези, които се осмеляват да говорят Манипулативни кампании, заплахи, тормоз, съдебно преследване, бюрократични спънки – това са инструменти, които някои правителства използват, за да запушат устите на борещите се с корупцията. Призоваваме всички правителства, които се крият зад рестриктивни закони, незабавно да ги променят и да осигурят условия за широко гражданско участие.\"", "date": "2018.02.21", "title": "България не успява да навакса изоставането в борбата с корупцията, обяви \"Трансперънси интернешънъл\""}
{"url": "https://www.dnevnik.bg/bulgaria/2018/02/21/3133841_edva_prez_2019_godina_obshtinskite_suvetnici_shte_sa/", "text": "Правната комисия в парламента прие на първо четене първите промени в закона за противодействие на корупцията, с които се дава гратисен срок за общинските съветници да декларират несъвместимост. Измененията бяха  внесени от парламента тази седмица  и бързо влязоха в дневния ред на парламента. Според новия закон, който влезе в сила в края на януари, общински съветник не може да участва в управата, надзорния или контролния съвет на търговски дружества с общинско участие или да работи като прокурист, синдик, ликвидатор. Промените внесени от председателя на правната комисия Данаил Кирилов (ГЕРБ) и заместникът му от Обединени патриоти - Христиан Митев, предвиждат изискването за деклариране на конфликт на интереси или несъвместимост да важи за след местните избори догодина - т.е. от 1 декември 2019 г. Измененията бяха гласувани с гласовете на ГЕРБ, ДПС, Обединени патриоти и Воля, като от БСП бяха против. На заседанието присъства настощият председател на комисията за отнемане на имущество, която действа като нова антикорупционна комисия преди попълването на състава й и кандидат да оглави новата структура -  Пламен Георгиев. Той и депутатите от левицата и от ДПС направиха кратко съвещание във връзка с промените в кабинета на председателя Кирилов. Филип Попов от БСП обяви след това, че от партията ще гласуват против, защото  измененията се предлагат много скоро  след влизането в сила на закона и замаскирали проблема, без да го решават.", "date": "2018.02.21", "title": "Едва през 2019 година общинските съветници ще са задължени да декларират несъвместимост"}
{"url": "https://www.dnevnik.bg/biznes/2018/02/21/3133840_rabotodatelite_otmeniat_planiraniia_protest_zaradi/", "text": "Асоциацията на организациите на работодателите в България отменя насрочения за 28 февруари протест срещу \"далаверите\" в енергетиката. Това съобщи асоциацията след поредна среща по проблемите в сектора при премиера Бойко Борисов. В асоциацията членуват Българската стопанска камара, Българската търговско-промишлена палата, Конфедерацията на работодателите и индустриалците в България и Асоциацията на индустриалния капитал в България. Протест бе планиран на няколко пъти след като членове на организациите сигнализираха за некоректни сделки на борсата за ток, за картел и за необяснимо високи цени. На срещата, в която е участвала и Теменужка Петкова, министър на енергетиката се разбрало, че са подготвени поправки в Закона за енергетиката, свързани с цените на енергията, произвеждана от ВЕИ с над 5 мегавата мощност. От началото на годината тези производители са длъжни да продават тока си на енергийната борса. Сега се разбира, че те ще продължат за получават преференциални цени като разликата между постигнатите на борсата и преференциалните ще се поема от Фонда за енергийна сигурност. С готвените над 100 поправки в закона, по оценките на Делян Добрев, председател на енергийната комисия в Народното събрание, на свободния пазар на ток ще излязат всички централи с изключение на така наречените американски централи - ТЕЦ \"Марица изток\" 1 и 3. С тях пък ще продължат преговорите за цената, която им се плаща и договарянето при какви условия и те да излязат на енергийната борса. Така би трябвало от 1 юли енергийният пазар напълно да се либерализира. На срещата е договорено още с Министерството на енергетиката да се работи по нотификация до Брюксел да се разреши държавна помощ на производствата, които използват много енергия. ", "date": "2018.02.21", "title": "Работодателите отменят планирания протест заради \"далавери\" в енергетиката"}
{"url": "https://www.dnevnik.bg/bulgaria/2018/02/21/3133853_ministerstvoto_na_obrazovanieto_gotvi_elektronni/", "text": "Министерството на образованието съобщи, че се планира отпускането на допълнителни средства, за да се осигури достъп до електронно четими варианти на учебниците за всички ученици от I клас до VII клас. Мярката цели да се тежестта на ученическите раници и да се повиши качеството на обучението. Достъпът до електронно четимите учебници ще бъде осигурен чрез създаване на електронен портал с учебно съдържание, в който ще бъдат публикувани тези учебници. Същевременно учебниците от I до VII клас включително, които са печатни издания с обем над 18 печатни коли, ще се отпечатват вече като две отделни книжни тела. Това предвижда промяна в Наредбата за познавателните книжки, учебниците и учебните помагала, която също е насочена към олекотяване тежестта на ученическите раници.  За финансиране на електронните варианти допълнителните средства ще са 3% върху съответните нормативи за учебниците за I клас, които се използват за една учебна година, и 8% върху нормативите за учебниците за II – VII клас, чиято годност е три учебни години.", "date": "2018.02.21", "title": "Министерството на образованието готви електронни учебници"}
{"url": "https://www.dnevnik.bg/sport/2018/02/21/3133859_real_madrid_napravi_obrat_sreshtu_leganes_i_izleze/", "text": "Реал\" (Мадрид) спечели отложения си мач с \"Леганес\" и се изкачи на третото място в Примера дивисион. Шампионите направиха обрат за 3:1 и взеха трета поредна победа в първенството. Бустинса даде преднина на домакините в шестата минута, но още до 29-ата \"Реал\" излезе напред с головете на Лукас и Каземиро. В последната минута Серхио Рамос отбеляза от дузпа. \"Реал\" събра 48 точки и изпревари с две \"Валенсия\", като е на седем зад градския си съперник \"Атлетико\". \"Барселона\" е убедително начело с 62. \"Реал\" пристигна без някои от основните си футболисти - Кристиано Роналдо, Марсело, Лука Модрич и Тони Кроос. Въпреки това отборът се представи стабилно и спечели. В шестата минута Бустинса засече центриране от ъглов удар. \"Реал\" взе инициативата и започна да атакува, като създаде няколко възможности. В 11-ата домакините не изнесоха добре топката, съперникът овладя и след извеждащо подаване в наказателното поле Лукас изравни. Забележителна атака на \"Реал\" със серия от бързи подавания завърши с гол на Каземиро в 29-ата минута. Шампионите бяха по-дейни, но дълго не успяваха да вкарат. Третият гол дойде в последните секунди, когато Рамос беше точен от дузпа.", "date": "2018.02.21", "title": "\"Реал\" (Мадрид) направи обрат срещу \"Леганес\" и излезе трети"}
{"url": "https://www.dnevnik.bg/sport/2018/02/21/3133862_dimitur_dimitrov_celta_na_ludogorec_e_da_zashtiti/", "text": "Задачата на \"Лудогорец\" в реванша с \"Милан\" ще е да защити честта честта на българския футбол. Това заяви треньорът на шампионите Димитър Димитров-Херо в навечерието на мача с \"росонерите\". Преди седмица  отборът от Разград загуби с 0:3 у дома  в първия мач от 1/16-финалите в Лига Европа. \"Не мога да гадая дали ще има подценяване. Длъжни сме да подходим максимално отговорно, защитавайки честта на български футбол, не само тази на \"Лудогорец\", каза Димитров. \"Ще е смехотворно, ако кажа, че се надявам да отстраним \"Милан\". Ще търся добра игра. Ако имаме шанса да спечелим нещо, ще бъда максимално доволен\", продължи той. \"Колкото и да са нулеви шансовете ни за класиране, аз приемам професионално предизвикателството с \"Милан\". Искам да играем добре и най-важното да е качествена играта. Иска ми се повече късметът да е на наша страна, а не както беше в Разград.\" Димитров благодари на колегата си Дженаро Гатузо за добрите думи за \"Лудогорец\". \"Ние обаче трябва да анализираме и коригираме нашите грешки и да не допускаме елементарни такива, както в първия мач.\"", "date": "2018.02.21", "title": "Димитър Димитров: Целта на \"Лудогорец\" е да защити честта на българския футбол"}
