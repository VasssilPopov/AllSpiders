{"url": "https://www.dnevnik.bg/analizi/2019/09/13/3962370_kak_vlastta_falshificira_realnostta/", "text": "                         В рамките на три дни (от 9 до 12 септември): - от медиите на статуквото беше тиражиран абсолютно очевидно фабрикуван компромат, че против назначаването Гешев се готвел преврат; - на граждански протести против инсталирането на Гешев беше изпратена голяма група провокатори с цел да подменят протеста и да сплашат нормалните участници; - започна поредната прокурорска пропагандна бутафория, този път срещу руски шпиони; - беше направен опит да се запуши устата на Силвия Великова заради нейната критичност към Гешев. Това показва две неща: За пореден път се демонстрира, че у нас е изграден прокурорско-медиен конгломерат с общ контролен център, който чрез пропаганда и репресия осигурява безконтролна консумация на власт;  Макар всички изброени по-горе неща да са се случвали и преди по отделност, натрупването им показва недвусмислено, че минаваме на ново ниво на беззаконие и репресивност на режима. И Гешев е определен за главен изпълнител на това ниво. - Всекидневните измишльотини на властта се публикуват в сателитните им фалшификатори и л@йномети не за да убедят в нещо широката общественост. Пука ли й на шайката, пленила всички институции на контрола, за широката общественост? Отдавна спря да й пука. Става много по-просто и по-опасно. \"Медийни сигнали\" трябват на прокуратурата само за две неща: За претекст да се самосезира изневиделица за поредната разправа с поредната мишена - това, че петгодишно дете може да разпознае идиотската несъстоятелност на всяко така изнесено обвинение, няма значение. Завличат ли те в ареста? Разсипват ли те от административен тормоз, запори, пранги, съдилища, срутен бизнес, смазано семейство, бум, прас, фрас!? Системата те сдъвква и изплюва и няма никакво значение, че никога не е имала право. Да се пенят в Страсбург колкото искат - с нашите пари държавата беглец ще откупи всяко свое престъпление срещу нас. Да поддържа водевилен театър на държавността, в който няма добри герои. Важното е не властта да е добра, а да изглежда незаменима с по-добра. Този театър, този несекващ сапунен сериал \"Всички са маскари\" е единствената функция, с която институциите са заети с цел зашеметяване на публиката, затъпяване на моралното й обоняние. Отчужденото от морала общество е пасивно. Няма опасност от масово неподчинение, бунт или друг катаклизъм, който да попречи на голямото плюскане. Като не могат да променят причините за протеста, се опитват да дискредитират организаторите на протеста. Има натрупано огромно напрежение и вместо адекватни политики и реакция властта се опитва насила да наложи главен прокурор, занимава се с тъпи провокации с мутри и роми на протеста, изобщо с чалга вместо с реални действия. Страхът е лош съветник. Но медиите масово обработват съзнанието, че ще стане нещо кой знае какво страшно, че ще се лее кръв с насилие от протестиращите, което е откровена манипулация. Ако има насилие, то ще е само и единствено от властите. Да е ясно - ако се пролее кръв на протеста, правителството пада тутакси. Въпреки предварителната медийна подготовка и целия внезапен \"атлантизъм\" на групата на Пеевски. Версията Гешев, Цацаров и Пеевски атлантици, които защитават България от \"проруския\" Цветан Василев, става за цирка - секцията за клоунади. Изобщо много по-достойно е да протестираш, отколкото да псуваш. Не е мой проблем, че Борисов избра да подкрепя Пеевски вместо електората си. Препоръчвам добре да разгледате тази снимка. Ама много добре. Още веднъж. И пак. И отново. Така ... Благодаря! ТОВА, уважаеми приятели, е Иван Гешев. Не буквално на снимката, разбира се. Това на снимката е прелюдия и предупреждение какво следва след 24 октомври (когато би трябвало ВСС да го гласува официално за главен прокурор). Автобусите с роми и батки впрочем по нищо не се различават от методите на действие на този човек. Тези хора (на снимката) не са на контрапротест в подкрепа на Гешев. Те са докарани за протест СРЕЩУ Гешев. Но не от организаторите на протеста (които щели да правят преврат според едни фалшифицирани чатове, които водещи медии легитимираха).", "date": "2019.09.13", "title": "Как властта фалшифицира реалността"}
{"url": "https://www.dnevnik.bg/sviat/2019/09/13/3960492_vseki_treti_bulgarski_uchitel_trudno_ovladiava_klasa_v/", "text": "Всеки трети (32%) български учител е признал, че губи прекалено много време в час заради ученици, които прекъсват работата му. Макар че значителна част (85%) твърдят, че могат да контролират подобно поведение в класната стая, всеки пети (22%) заявява, че спешно се нуждае от професионално усъвършенстване на това умение. Никой (0%) не преподава в училища с поне 10% ученици с имигрантски произход, докато световната тенденция за преместване на милиони хора е поставила в такава ситуация средно 17% от колегите им в други 47 държави. От директорите 98% все пак казват, че според подчинените им учители децата и младежите трябва да учат за това, че хората с различни култури имат много общи неща помежду си. Това са част от заключенията за България на едно от най-мащабните и авторитетни световни проучвания сред учителите и директорите на училища за 2018 г. То е дело на Организацията за икономическо сътрудничество и развитие (ОИСР) и е известно като  TALIS  (съкращение от Teaching and Learning International Survey). Тази година сред акцентите в него са степента на използване на информационни технологии в обучението, както и подготвеността и способността на учителите да се справят с класове, в които има деца имигранти или такива, за които майчиният език не е основният, говорен в страната. Това е третото издание на TALIS и обхваща около 260 000 учители и училищни ръководители в около 15 000 първоначални, основни и средни училища в 48 държави. То отчита не само подготвеността на преподавателите, но и средата, в която работят в обществени и частни училища. В началото на 2020 г. ще бъде публикуван вторият том от проучването за 2018 г. ще е посветен на ръководителите в училище - какъв престиж имат, какви са кариерните им възможности, отговорностите и самостоятелността им. Обучени ли са да наложат ред в часа Що се отнася до овладяването на дисциплината в клас, половината (50%) от българските учители казват, че подготовка за това е включена в обучението им, а 46% - че се смятат за добре или много добре подготвени за справяне с поведението на учениците (и двата показателя са под средното за проучването). На въпрос дали при някое от последните обучения този въпрос е бил включен в програмата с \"да\" отговарят 57%, което е над средния показател на ОИСР. Българските учители са сред тези, които са оценили по-многобройните класове като пречка да преподават. Авторите на доклада обясняват, че това наистина изисква повече време за раздаване на задачи, въвеждане на ред в часа или проблем с различното равнище, на което са отделните деца. Но също така, ако учителят смята, че учениците му са \"лесни за обучение\", размерът няма значение - за преподаване се отделя повече време, учителят е уверен в резултатите и прибягва по-често до разнообразни когнитивни практики, включително като делегира на част от учениците да поемат водеща роля в някои занимания. В доклада на организацията се посочва, че почти навсякъде в анкетираните държави са регистрирали, че се отделя значително повече време учителите да бъдат подготвяни за предметите, които преподават, педагогически правила, методи и стандарти, както и какво да правят в класната стая, отколкото да знаят как първо да въдворят дисциплина, за да приложат това, на което са научени. В България спешно нуждаещите се от допълнителна квалификация по този проблем са доста над средното в проучването - 14%.      Нужда от обучение как да работят със \"специални\" деца Българските учители изтъкват нуждата от това специалисти и опитни хора да ги обучат основно за три неща: модерни умения за работа с компютърни и комуникационни технологии, работа в мултикултурна и многоезична среда и особено как да преподават на деца със специални нужди. Средно 8% от учителите в страната работят в класове с поне 10% деца, за които е установено, че се нуждаят от по-специфичен подход заради психически, ментални или емоционални проблеми, докато средното за анкетираните страни е много повече - 27%. Сериозна е и разликата за директорите, които съобщават, че качественият инструктаж за работа с такива деца страда от недостиг на квалифицирани специалисти за това - 18% в България срещу 32% средно в доклада. Обучение, но не и как да управляват Българските учители са сред световните лидери като дял (90%) на обучените в педагогически умения, но от фокуса на курсовете, изглежда, убягват не само изброените проблеми, но и изграждането на умения да бъдат лидери и ръководители сред колегите си. Не за всички в следването в университета е включено обучение да бъдат администратори - 14% от анкетираните директори са казали, че в първоначалната им програма не е имало подобен курс. По-притеснителен би трябвало да е отговорът на друг показател - дали директорите изобщо някога са получавали формално обучение как да ръководят. С \"не\" са отговорили 29% от директорите на български училища. Едва 32% са минали през някакъв курс за директор на училище (при 54% среден показател в проучването), а 20% са били обучени за административни умения (отново 54% средно в проучването), преди да заемат поста. Почти две трети (62%) от учителите в България казват, че не са получавали въвеждащи инструкции в сегашното си училище, и едва 18% посочват, че в момента имат някой, който да ги съветва и напътства в работата. Тези данни разкриват очевиден дефицит в това, на което са обучавани учители и директори, тъй като 96-100% от тях казват, че са били на някаква квалификация през последните 12 месеца. Това е особено важно за младите преподаватели, тъй като според ОИСР по принцип те са също толкова натоварени като работещите от 5 години, но им се налага да отделят повече време за подготовка на уроците и овладяване на класната стая и реално преподават по-малко. Отсъствието на инструктаж означава, че на нов учител му е по-трудно и изисква време да се запознае с професионалните стандарти и конкретната реалност, да се адаптира към нея и да се включи в екипа на колегите си. А това се отразява и на качеството на работата им.      Феминизирани и застаряващи ОИСР за пореден път регистрира силната феминизация на професията в България - учителките са 80%, а сред директорите жени са 73%. Отново изрично се предупреждава за високата средна възраст на учителите в страната - 51% са над 50-годишни, а 16% сред директорите са над 60-годишни. Това е и едно от основните обяснения защо българските учители са със средно 22 години стаж в професията, а директорите - с 13 години (и двата показателя са над средния за проучването). Средната възраст на българския учител е 49 години - над средните 44 години в проучването TALIS, в което учителите над 50 години са средно 34%. Това означава, че в следващите десетина години България ще трябва да подмени около половината от учителския състав, казват авторите на проучването. Ето още данни от проучването за България: - 72% от учителите казват, че това е първият им избор за кариера - 92% от учителите отговарят, че са избрали професията заради възможността да влияят на развитието на децата и да вършат дело за обществено благо - 96% от учителите казват, че обикновено отношенията им с учениците са добри - 26% от директорите съобщават за редовни случаи на тормоз или изнудване между учениците (при средни 14% в проучването) - 68% от учителите казват, че често им се налага да укротяват едни и същи проблемни ученици (средно 65% в проучването) - 93% посочват, че често обясняват връзката на новия и стария материал (средно 84% в проучването) - 52% често оставят учениците сами да изберат как да разрешат сложна задача - 84% от времето в час българските учители отделят за преподаване (средно 78% в проучването) - 25% от учителите често позволяват на учениците да оценяват собствения си напредък (средно 41% в проучването) - 71% са доволни от ефекта, който професионалните обучения имат над работата им в училище (средно 82% в проучването).", "date": "2019.09.13", "title": "Всеки трети български учител трудно овладява класа в час"}
{"url": "https://www.dnevnik.bg/sport/2019/09/13/3962497_fotogaleriia_koloritni_i_razvulnuvani_-/", "text": "Световното първенство по баскетбол донесе интересни резултати и вълнение за привържениците. На снимката: добре подготвен сръбски запалянко подкрепя отбора си в мача с Пуерто Рико в груповата фаза.", "date": "2019.09.13", "title": "Фотогалерия: Колоритни и развълнувани - запалянковците на световното по баскетбол"}
{"url": "https://www.dnevnik.bg/sviat/2019/09/13/3962760_sasht_se_pritekoha_na_pomosht_na_taivan_sreshtu/", "text": "Високопоставени американски служители предупредиха Соломоновите острови да се отнасят с предпазливост към китайските обещания за финансиране и да не се поддават на натиска за скъсване на връзките с Тайван в изказвания, изтъкващи нарастващото съперничество между големите сили за влияние в южната част на Тихия океан. Американските предупреждения бяха отправени тази седмица в столицата на Соломоновите острови Хониара, на остров Гуадалканал, в изказване пред журналисти, след като няколко висши законодатели от островната държава казаха, че искат да пренасочат дипломатическите си връзки от Тайван към Пекин. Южната част на Тихия океан, където Тайван има за съюзници шест островни държави, стана дипломатическа опора на Тайпе. Те са една трета от държавите, признаващи Тайван. Връзките помагат за възпиране на експанзионистичната политика на Китай в региона. Високопоставените американски служители в изказванията си не призоваха изрично за запазване на съюза с Тайван, но настояха за предпазливост. Кетрин Ибърт-Грей, посланичката на САЩ в Папуа Нова Гвинея, Соломоновите острови и Вануату, каза, че решението, пред което Соломоновите острови са изправени, е тежко и \"много, много важно\". \"Искаме да насърчим министър-председателя, всички граждани на Соломоновите острови и членове на парламента да не се чувстват притиснати при вземането на решение, да питат за подробности около финансирането, за проекти, дали става дума за заеми или за безвъзмездна помощ\", каза Ибърт-Грей. След парламентарни избори през април бившият британски протекторат Соломонови острови, архипелаг с население малко над 600 хил. души, проучва възможно пренасочване на връзките си. Китай, който твърди, че самоуправляващият се и демократичен Тайван е негова част и го смята за непокорна провинция, предложи на Соломоновите острови финансова помощ, ако те променят дипломатическите си връзки. САЩ критикуваха Китай за това, че вкарва бедни държави в дългове и обвиниха Китай в използването на \"хищническа икономика\" за дестабилизиране на Индийско-тихоокеанския район. Китай отрича това. \"Когато дойдем в дадена държава, оглеждаме как можем да си партнираме чрез система от грантове, не даваме заеми\", каза на срещата в Хониара базираната във Вашингтон Ан Мари Ястишок, зам. помощник-администратор за Азия в Агенцията на САЩ за международно развитие (USAID). Традиционно САЩ са оставили дипломацията в Южния Пасифик на регионалните си партньори, включително Австралия, Нова Зеландия и Япония. Високопоставените американски служители казаха, че са се срещали също с високопоставени законодатели от Соломоновите острови, както и с новия премиер Манасе Согаваре. Ръководителите на парламентарната работна група на Соломоновите острови и на министерски екип, събрани за преговори с Пекин, изразиха подкрепа за пренасочване на дипломатическото признаване към Пекин, въпреки че това среща съпротива в средите на обществеността и студентите. Броят на държавите, признаващи Тайван, се смалява, след като Салвадор в Централна Америка, Буркина Фасо в Западна Африка и Доминиканската република в Карибския басейн миналата година преминаха към Пекин. Китайското външно министерство не отговори веднага на въпроси. То отказа да коментира пряко Соломоновите острови, като каза, че Китай има желание да има отношения с всички държави, базирани на принципа за \"един Китай\". Представители на правителството на Соломоновите острови не бяха открити веднага за коментар. USAID и посолството на САЩ в Папуа Нова Гвинея не коментираха веднага. Докато САЩ поддържат политика за \"един Китай\", признавайки Пекин, а не Тайпе, те помагат на Тайван, включително със значителни оръжейни продажби за острова. Греъм Смит от факултета по Тихоокеански въпроси в Австралийския национален университет каза, че в откритата си подкрепа за Тайван, особено с нарастването на силовото поведение на Китай. \"САЩ със сигурност действат силово като единствена държава, която заплашва с последици, ако страните внезапно пренасочат курса си\", каза Смит. Тихоокеанските острови контролират големи части от богатия на ресурси океан и стратегически разположени пристанища, формиращи огромна морска граница между Америките и Азия. Антикорупционната агенция \"Трансперънси Соломон айлъндс\" също призова към предпазливост при промяна на връзките заради загриженост, че представителите на Соломоновите острови няма да са в състояние да се държат твърдо срещу интересите на Пекин, като се има предвид липсата на подходящи управленски структури в островната държава. От представителството на Тайван на Соломоновите острови казаха вчера, че неговото присъствие е сила в името на доброто. \"Много държави в тихоокеанския район, включително Соломоновите острови, са горди, че са свободни и демократични\", заяви представителството./БТА", "date": "2019.09.13", "title": "САЩ се притекоха на помощ на Тайван срещу дипломацията на Китай"}
{"url": "https://www.dnevnik.bg/sviat/2019/09/13/3962779_videoto_koeto_vuzplameni_ciala_turciia/", "text": "                         Рапърското парче #Susamam, което в превод означава \"Не мога да си мълча\", съвсем очевидно е засегнало чувствителен нерв на турското общество: за по-малко от седмица видеото на това парче е гледано повече от 18 млн. пъти в \"Ютюб\", а 1.5 млн. души са го харесали. Също и ексклузивните интервюта с четиримата изпълнители, които ДВ помести в социалните мрежи като видео, предизвикаха огромен интерес: в \"Ютюб\" канала на ДВ видеото досега е гледано 460 хил. пъти, а в \"Титуър\" има хиляди препращания. В записа на 15-минутното музикално видео участват общо 18 рапъри, които рисуват мрачна картина на днешна Турция с нейните многобройни проблеми: полицейско насилие и шуробаджанащина, убийства на жени, малтретиране на животни, унищожаване на природата... Почти няма актуален проблем на страната, който да не е споменат в клипа. \"В сегашните трудни времена тази тематика занимава и много други хора на изкуството. И понеже човешките ни права са силно ограничени, никой досега не се осмеляваше да говори открито за проблемите. Ние използвахме средствата на музиката, за да отправим послание срещу несправедливостта\", казват за ДВ двамата изпълнители от рап дуета Tahribad-i Isyan. Според авторите на песента не само хората на изкуството, но и цялото турско общество трябва да прекратят своето мълчание. \"Сам си си виновен, ако не си възроптал\", се казва в един пасаж от песента, изпълнена от турския рапър Шанишер. \"Искаме да стигнем до всички хора в тази страна\" На същото мнение са и изпълнителите от Tahribad-i Isyan. Те посочват, че целта им е да достигнат до стотици хиляди хора в страната: \"Нашите деца трябва да растат в по-добър свят. С посланието си искаме да достигнем до младите хора, да подтикнем всички хора в тази страна да реагират незабавно, когато забележат някаква несправедливост.\" Изпълнението #Susamam безпощадно бичува политическите и обществените порядки в днешна Турция, но не отправя никакви партийно-политически послания. В него няма ни най-малък намек за някаква връзка с турското правителство или с президента Реджеп Тайип Ердоган. Въпреки това проправителствената преса атакува остро изпълнителите, които бяха обвинени в сътрудничество с терористични организации. Близкият до властта ежедневник \"Йени Шафак\" нарече видеото \"съвместна продукция\" на лявоекстремистки групи, забранената Кюрдска работническа партия ПКК и движението на Гюлен. Двете последни организации Анкара смята за терористични формирования. А самите изпълнители вестникът нарича престъпници. ДВ също стана обект на критики: \"Някои чужди медии като \"Дойче веле\" и Би Би Си тиражираха видеото\", написа проправителственото издание. Привърженици на управляващата Партия на справедливостта и развитието (ПСР) междувременно инициираха в \"Туитър\" контракампания. Под хаштага #Sustunuz (в превод: \"Вие си мълчахте\") ислямистко-консервативните сили в страната обвиняват рапърите, че мълчали по време на неуспешния опит за преврат през 2016 г., както и срещу терора на ПКК. А заместник-председателят на ПСР Хамза Даг написа в \"Туитър\", че изкуството не бива да се използва за провокации и политическа манипулация. Те казаха нещо опасно #Susamam се превърна в сензация, защото 18-те рапъри направиха нещо, което малцина се осмеляват да сторят в турското общество - безпощадно да критикуват политическата обстановка и недъзите на днешна Турция въпреки високия риск да бъдат преследвани заради това. Не е изключено турското правосъдие да погне рапърите: видеото би могло да бъде изтълкувано като \"терористична пропаганда\", а изпълнителите да бъдат обвинени в \"подкрепа на терористична организация\". Въпреки това рапърите остават неустрашими. Или както казва пред ДВ рапърът Фуат: \"Не се страхуваме и няма да се спрем\". Същото казва и рапърът Адос: \"Турското общество е на наша страна, хората ни подкрепят. Затова няма защо да се страхуваме от съдебно преследване\", казва той и добавя, че е било голяма грешка да се мълчи толкова време.", "date": "2019.09.13", "title": "Видеото, което възпламени цяла Турция"}
{"url": "https://www.dnevnik.bg/sviat/2019/09/13/3962751_vlizaneto_na_surbiia_v_evraziiskiia_sujuz_pritesni/", "text": "Планираното присъединяване на Сърбия към търговската зона на икономическия, доминиран от Русия Евразийски съюз ядосва ЕС, в който балканската страна би искала да членува,  пише \"Блумбърг\" . Брюксел вече настоя, че Сърбия ще трябва да отмени двустранните си споразумения с други държави, ако и когато стане част от ЕС, и е по-добре Белград да уеднаквява политиките си с блока, вместо да търси нови съюзи в момента. Споразумението с Евразийския икономически съюз би трябвало да стане на 25 октомври. Членки на съюза (освен Русия) в момента са Армения, Беларус, Казахстан и Киргизстан. От миналата година Молдова е наблюдател. Сръбският министър за търговията Расим Ляич настоява, че споразумението със съюза по никакъв начин няма да попречи на евроинтеграцията на страната. Предупреждението на еврокомисията също няма да повлияе на решението за влизане в съюза с Москва идния месец, каза той. \"Не може да ходите в няколко посоки по едно и също време\" Брюксел не може да казва от кои съюзи да е част страната му, но същевременно някои от страните членки искат да видят по-голям ангажимент от Белград към евроинтеграцията, особено след като миналогодишен доклад показа само частично адаптиране на външната политика и тази по сигурността на Сърбия към европейската. Словашкият външен министър Мирослав Лайчак, работил на Балканите години наред, предупреди в края на август: \"Не може да ходите в няколко посоки по едно и също време. Ако сте сериозни за европейската си ориентация, очевидно взимате политически решения, които ви приближават до нея. Това не е едно от тях.\" Други като финландския външен министър бяха по-предпазливи - Пека Хаависто  отбеляза , че всяка страна от Западните Балкани има \"специфичната си ситуация\". Икономисти поставят под въпрос ползата за Сърбия като част от търговския блок, създаден от Москва, за да изгради наново сферата си на влияние в бившия Съветски съюз. Основните пазари на страната далеч не са свързани с Русия - търговията с ЕС за миналата година е била 28.5 млрд. долара. Тази с Русия и другите страни от Евразийския икономически съюз - 5.9 млрд. Конкретно износът за Германия и Италия е четири пъти по-голям от този за Русия, казва икономистът Иван Николич, член на надзорния съвет на централната банка. \"Получаваме достъп до нов пазар, но въпросът е какво можем да предложим. Изнасяме хранителни продукти и плодове и зеленчуци, но цената ни не е конкурентна.\"", "date": "2019.09.13", "title": "Сделка на Сърбия с Евразийския съюз притесни Европейския"}
{"url": "https://www.dnevnik.bg/sviat/2019/09/13/3962464_ne_mojesh_da_si_platish_naema_protestirai_s_tanci_kato/", "text": "Хиляди хора спонтанно се събират по улиците на Буенос Айрес, за да танцуват в ритъма на кумбия, която критикува президента Маурисио Макри: този нов начин за мобилизация стана популярен преди президентските избори в Аржентина на 27 октомври. Тези демонстрации, които продължават едва няколко минути, се организират чрез социалните мрежи, където се разпространяват уроци по хореография на заразителния ритъм на песента \"Si vos queres\" (Ако поискаш) Хиляди аржентинци се събраха в края на миналата седмица в няколко квартала на столицата, за да изразят недоволството си от правителството и десноцентристкия президент Маурисио Макри, който се кандидатира за втори мандат. \"Не успявам да си платя наема/Не знам какво да правя, не знам какво да правя/Работа и само работа по цял ден/Освен това автобусите поскъпнаха и нямам сигурност в работата\", гласи песента на групата за \"дисидентска кумбия\" \"Судор Марика\", родена с цел да \"критикува\" Макри след победата му на изборите през 2015 г. Текстът на песента разказва за аржентинската икономическа криза - рецесия, галопираща инфлация, 32 процента от хората под прага на бедността... и призовава за промяна в управлението. \"Макри си тръгна/Видал (Мария Еухения Видал, губеркаторката на Буенос Айрес) си тръгна/ Ако поискате и Ларета също\", се казва в песента по повод резултатите от  първичните избори на 11 август,  станали барометър преди президентските избори, на които се очертава като силен фаворит левоцентристкият кандидат Алберто Фернандес с 16 процента преднина пред Маурисио Макри. За сметка на това кметът на Буенос Айрес Орасио Родригес Ларета от управляващата коалиция на президента Макри може да бъде преизбран на 27 октомври, когато ще бъдат произведени и местните избори. \"На всяко избрано място, без предварително уведомление, веднъж зазвучи ли музиката, хората започват да танцуват в синхрон. Щом спре музиката, хората бързо се разпръсват\", обясняват на потенциалните участници анонимните организатори на хаштага #SiVosQueres, които общуват чрез УотсАп, Туитър, Фейсбук и Инстаграм. Феноменът стартира в края на август на големия булевард \"Кориентес\" в центъра на столицата и се разпространи чрез социалните мрежи. \"Това ми се струва жизненоважно, защото четирите години (от мандата на Макри) бяха ужасни. Чрез танца може да събудим и други хора\", каза пред АФП 29-годишната Беренисе в централния квартал Пуерто Мадеро, където се състоя едно от тези събирания. Чрез тази кампания организаторите искат да привлекат \"онези, които мислят, че да изберат управляващата партия е най-добрия вариант\". \"Силата на тези действия е в колективния им характер\", твърдят те пред АФП при условие да останат анонимни. Организаторите отричат да са свързани с която и да било партия, макар мнозина да ги свързват с лявата опозиция и с \"киршнеризма\". Бившият президент  Кристина Киршнер  (2007-2015 г.), фигурира като кандидат за вицепрезидент в тандем с Алберто Фернандес. Думата \"радост\" често е повтаряна от участниците, като предизвикателство към \"революцията на радостта\", възхвалявана от Маурисио Макри при победата му на изборите през 2015 г. на фона на недоволството, породено от покачването на цените и многото обвинения за корупция срещу правителството на Кристина Киршнер, самата тя разследвана от правосъдието за множество афери. В Аржентина не е рядкост политиците - мъже и жени - да потанцуват по време на митинги. Маурисио Макри го е правил, Кристина Киршнер също. Кумбията - жанр в танцувалната музика, произхождащ от Колумбия, отдавна е станал популярен във всички социални слоеве в Латинска Америка. \"Смятам, че подобна песен може да преобърне изхода от избори, защото обединява\", казва разпалено Пабло Хиордано, дошъл да потанцува малко в Пуерто Мадеро. /БТА", "date": "2019.09.13", "title": "Не можеш да си платиш наема? Протестирай с танци като аржентинец"}
{"url": "https://www.dnevnik.bg/sport/2019/09/13/3962715_kak_futbolut_shte_se_spravi_s_vulnata_na_rasizma/", "text": "Емоция, страст, вълнение... Това са част от положителните чувства, които усещат феновете на футбола. Понякога обаче привържениците преминават моралната граница и дават поле на омразата. От това страда футболът, тъй като на преден план излиза грозната страна на спорта. Отскоро проблемът с проявите на расизъм започна да придобива големи размери. Случаите на расова дискриминация във футбола зачестяват, като увеличението им е както по стадионите, така и в социалните мрежи. Само за година инцидентите на дискриминация в професионалния футбол са се покачили с 46%, а ръстът при случаите на расизъм е с цели 67%. Това показва  докладът на организацията Kick It Out , която се бори с дискриминацията във футбола.      Най-често потърпевшите от езика на омразата са тъмнокожите играчи. Наскоро  полузащитникът на \"Манчестър юнайтед\" Пол Погба стана обект на обиди в социалните мрежи  заради пропусната дузпа. Съотборникът му Маркъс Рашфорд и нападателят на \"Челси\" Тами Ейбрахам също получиха гневни реплики по свой адрес в интернет. През миналия сезон  името на Рахим Стърлинг се озова в центъра на огромен скандал . Играчът на \"Сити\" беше обиждан от фенове на \"Челси\", като по-късно англичанинът обвини медиите в Англия, че нарочно разпалват напрежение на расова основа с преднамерени публикации срещу цветнокожи футболисти. Проблемът се пренесе и в Италия, където в първия си мач в Серия А Ромелу Лукако беше обиждан с маймунски възгласи от феновете на \"Каляри\". Впоследствие привържениците на \"Интер\" се опитаха да убедят нападателя, че скандиранията нямат за цел да го обидят, а това е начинът, по който запалянковците подкрепят клуба на сърцето си. Борбата срещу расизма На пръв поглед пълното изкореняване на расизма е задача с повишена трудност. Много организации обаче впрягат усилия и вече правят първите стъпки към промяна. В опит да се справи с расизма в социалните мрежи от \"Туитър\" обявиха, че служители ще следят отблизо профилите на около 50 водещи чернокожи футболисти. \"Винаги сме поддържали открит и здравословен диалог с партньорите си в тази сфера, но знаем, че трябва да направим повече, за да защитим потребителите си. Расисткото поведение няма място в нашите платформи и строго го осъждаме\", заявиха от \"Туитър\".      В случая със Стърлинг феновете, които го обиждаха, получиха забрани за посещение на футболни мачове. Същото наказание беше наложено на привърженик на \"Тотнъм\" , след като хвърли бананова кора  към нападателя на \"Арсенал\" Пиер-Емерик Обамеянг. Стърлинг, който отново стана обект на расизъм при гостуването на Англия в Черна гора, дори  предложи да се отнемат точки на оборите, ако техните фенове обиждат играчите на расова основа . \"Аз лично не бих се съгласил с напускането на терена. Спечелването на мача ще ги нарани повече. Те опитват единствено да те сломят. Ако си тръгнеш, те печелят. Ще е по-добре, ако вкараш или победиш\", каза Стърлинг.      Нападателят на \"Барселона\" Антоан Гризман също се изказа по въпроса, като според него мачовете трябва да бъдат спирани при прояви на расизъм от феновете. \"За мен е добра идея да се спират мачовете, независимо дали е за хомофобски или расистки скандирания. Ако прекъснем мачовете, хората няма да са щастливи и ще спрат да го правят\", заяви Гризман. Расизмът в България Футболната среда в България предлага цветущ език и чести прояви на расизъм по стадионите. Заради поведението на част от привържениците на националния отбор,  УЕФА разпореди за частичното затваряне на сектори  за предстоящите домакинства срещу Англия и Чехия. Английските национали реагираха бързо, като обявиха, че се притесняват от форми на дискриминация при гостуването си в България на 14 октомври. \"Притесняваме се от расизъм в София и това е нещо, за което имаме план как да постъпим. Вече сме обсъждали темата с играчите, защото сме наясно, че това е територия, където има история с расизма. Искаме да сме уверени, че сме добре подготвени\", каза  селекционерът на Англия Гарет Саутгейт. В българското първенство почти всеки кръг има наказани отбори за обиден или вулгарен език на феновете. Засега обаче остава неясно  какъв е резултатът от наложените от Дисциплинарната комисия наказания и дали те превъзпитават привържениците. Увеличаването на случаите на расизъм повдига въпроса за ефективността на сегашните методи за справянето с него. Проблемът няма да бъде решен с магическа пръчка, като промяната трябва да дойде от феновете, които са главният фактор в уравнението.", "date": "2019.09.13", "title": "Как футболът ще се справи с вълната на расизма"}
{"url": "https://www.dnevnik.bg/evropa/2019/09/13/3961814_v_chisla_komisiiata_fon_der_laien_sreshtu_komisiiata/", "text": "Във вторник бъдещият председател на Европейската комисия  представи екипа си . Тя ще бъде първата жена начело на институцията, в която (ако кандидатите за еврокомисари бъдат одобрени от Европейския парламент) ще има исторически  почти перфектен баланс на половете  - 14 мъже и 13 жени, за разлика от комисията на Жан-Клод Юнкер с 19 мъже и девет жени. \"Политико\" сравнява двете комисии по няколко показателя: Средната възраст в екипа на Фон дер Лайен е 55.9 години, а тази в екипа на Юнкер - 53.4 години.", "date": "2019.09.13", "title": "В числа: Комисията \"Фон дер Лайен\" срещу комисията \"Юнкер\""}
{"url": "https://www.dnevnik.bg/hrana_i_napitki/2019/09/13/3961397_terin_ot_pateshki_drob_sus_zmiorka_unagi_i_vodorasli/", "text": "                         Изчистете от ципите патешкия дроб и мариновайте във виното за 3 часа в хладилник. Вакуумирайте и приготвяйте на 65°C във водна баня за 45 минути. След като е готов, отделете мазнината му и я изсипете в две еднакви трапецовидни форми. Върху едната сложете цяло парче змиорка без кожа (около 100 г). Кожата на змиорката запазете за соса. Оставете формите в хладилник да стегнат, след което сложете една върху друга, така че змиорката да остане по средата. Извадете от формата с помощта на горелка и нарежете на порции по 80 г, докато все още е стегната. За пюрето варете лука във вода 3-4 минути, след което печете 6 минути във фурна на 165°C. Пасирайте с маслото, като постепенно добавяте и сметаната, докато стане на гъст крем. Изрежете парчета бриош по формата на терина, други нарежете на 2 триъгълника с по около 4 см всяка страна. Запечете ги на тиган с малко масло до златисто. Кожата от змиорката, сакето и мирина сложете на котлона и фламбирайте, за да изгори алкохолът. След като изгасне, добавете захарта и соевия сос. Гответе на бавен огън около 15 минути и извадете кожата. Варете до сгъстяване. Оставете терияки соса да изстине и сложете в \"биберон\". Водораслите за салатата накиснете във вода до омекване. Сложете оцета, захарта и солта на котлон, докато захарта се разтвори, без да кипват. Прибавете соевия сос и бонито флейкс и оставете да изстинат, след което прецедете течността за дресинг. За да сервирате, намажете върху филийката с формата на терината тънък слой от лученото пюре. Върху него сложете терина, леко натискайки, за да залепне. Долепете триъгълниците от двете страни на терина. Овкусете водораслите с дресинга и поставете на няколко места в чинията. Добавете и парче унаги, леко обжарено с горелка от двете страни. Декорирайте с терияки сос. За терина от патешки дроб 500 г патешки дроб 120 г пушена змиорка унаги 70 г сливово вино \"Умешо Такара\" сол и пипер 150 г червен лук 50 г масло 30 г сметана сол 100 мл саке 100 мл мирин 100 мл соев сос 100 мл захар 5 г сухи водорасли уакаме 100 мл оризов оцет \"Ширагику\" 60 г захар 10 г сол 1 г соев сос \"Ямаса\" 2 г бонито флейкс Бриош и пушена змиорка унаги за украса", "date": "2019.09.13", "title": "Терин от патешки дроб със змиорка"}
{"url": "https://www.dnevnik.bg/evropa/2019/09/13/3962815_severnoirlandcite_podkrepiat_s_minimalna_prednina/", "text": "Избирателите в Северна Ирландия биха подкрепили с минимална преднина (51 на 49 процента) обединяване с Република Ирландия, ако се произведе референдум дали провинцията да остане в състава на Обединеното кралство, сочи допитване, цитирано от \"Франс прес\". Това мнозинство, макар и минимално, би сигнализирало за историческа промяна в Северна Ирландия. То обаче е в рамките на статистическата грешка на анкетата, предупреди авторът й, политологът лорд Майкъл Ашкрофт. Според допитването 45 процента от анкетираните подкрепят оставане в състава на Великобритания, а 46 процента искат обединение с Република Ирландия, която е член на ЕС. При изключване на колебаещите се и въздържалите се от мнение обаче резултатът става 51 на 49 процента в подкрепа на обединението на Северна Ирландия и Република Ирландия. Публикуваната в сряда анкета е направена сред представителна извадка от 1542 души в Северна Ирландия между 30 август и 2 септември. \"Този резултат отразява несигурността и безпокойството около Брекзит, ирландската граница и потенциалното й въздействие върху живота в тази провинция\", заяви лорд Ашкрофт. В Северна Ирландия, с население 1.8 милиона души, живеят протестанти, които държат на съюза с Великобритания, и католици, които пък искат обединение с Република Ирландия. В провинцията обаче настъпват демографски промени, тъй като католиците, които са 45 процента срещу 48 процента протестанти според последното преброяване от 2011 г., постепенно стават мнозинство в Северна Ирландия, отбелязва АФП. /БТА", "date": "2019.09.13", "title": "Севернoирландците подкрепят с минимална преднина обединяване с Република Ирландия"}
{"url": "https://www.dnevnik.bg/evropa/2019/09/13/3962822_italiia_obsujda_vremenen_mehanizum_za_avtomatichno/", "text": "Италия преговаря в Европа за организиране на система за автоматично разпределяне на мигранти, спасени в Средиземно море. Това ще бъде временна мярка, съобщи вчера дипломатически източник в Брюксел, предаде \"Франс прес\".  Източникът каза, че преговорите напредват и днес ще има среща на ниво експерти в Малта, на която ще се подготви и среща по въпроса между няколко министри на вътрешните работи, която ще се състои в края на месеца. В сряда италианският премиер Джузепе Конте представи плана си за механизъм за автоматично разпределяне на мигрантите в Брюксел. Той ще включва Германия и Франция, които подкрепяли идеята, както и Испания, Люксембург, Румъния, Португалия и Малта, твърдят италианските вестници \"Стампа\" и \"Република\". Въпросът за механизма се очаква да бъде обсъждан и на 18 септември на срещата в Рим на премиера на Италия с френския президент Еманюел Макрон. После темата ще бъде обсъждана подробно на 23 септември в Малта от вътрешните министри на няколко страни от ЕС, сред които Франция, Германия, Малта и Финландия и представители на еврокомисията. Пред италианската преса Конте, който в сряда разговаря с Урсула фон дер Лайен, заяви, че неговите европейски събеседници са проявили голяма готовност да се постигне бързо споразумение за разпределяне на спасените в морето мигранти, дори като временно решение. Той също така спомена за \"възможни финансови наказателни мерки\" за европейските страни, които отказват да се присъединят към мярката, имайки предвид четирите държави от Вишеградската група, които отказват да приемат мигранти. Според в. \"Република\" в рамките на временния механизъм Франция и Германия ще приемат по 25 процента от спасените мигранти, а Италия - 10 процента.  Италия затвори пристанищата си за кораби на хуманитарни организации, спасяващи мигранти в Средиземно море. Според доклад на италианското правителство, публикуван през август, 8691 мигранти са пристигнали в Италия през последните 12 месеца, което е с 80 процента по-малко в сравнение с предходния период. /БТА", "date": "2019.09.13", "title": "Италия обсъжда временен механизъм за автоматично разпределяне на мигрантите"}
{"url": "https://www.dnevnik.bg/na_put/2019/09/13/3961874_aviokomapanii_moje_da_pochnat_da_meriat_tegloto_na/", "text": "Ако знаят колко тежат пътниците в самолета, авиокомпаниите могат да изчислят по-прецизно и точното количество гориво, необходимо за всеки полет, а така да намалят въглеродните емисии. Затова компанията Fuel Matrix им предлага система, която да позволява дискретно да претеглят клиентите си, пише британският \"The Sun\". Количеството гориво, нужно за един самолет, значително варира в зависимост от неговото общо тегло. Колкото по-натоварен е самолетът, включително с гориво, толкова по-голям е разходът, а това води до повече въглеродни емисии. Превозвачите прогнозират теглото на самолета, изхождайки от броя на мъжете, жените и децата на борда по усреднени данни - 80 кг за мъж, 70 кг за жена и 35 кг за дете, се казва в публикацията. Пред \"Independent\" представители на компанията поясняват, че освен това авиокомпаниите се застраховат като добавят 1% повече гориво, отколкото им е необходимо, като в крайна сметка заради увеличеното по този начин тегло изгарят и повече гориво. Fuel Matrix предлага пътниците да стъпват върху дискретни \"подложки\" докато се регистрират за полета или докато преминават през проверките за сигурност. След това данните ще бъдат предавани на авиолинията. По сметки на компанията, ако това се прилага, спестяванията в световен мащаб биха възлезли на около 750 млн. паунда годишно. Вече има подобни практики, пише британската медиа. През 2015 г. узбекистанска авикомпания обяви, че ще претегля пътниците си и няма да допуска тези, които са превишили ограничението за тегло на натоварени полети или в по-малки самолети. През 2017 г. финландска авиолиния стартира подобна доброволна програма, за да си помогне при определянето на нужното количество гориво.", "date": "2019.09.13", "title": "Авиокомапании може да почнат да мерят теглото на пътниците в името на природата"}
{"url": "https://www.dnevnik.bg/sport/2019/09/13/3962833_tenis_turnirut_v_honkong_beshe_otlojen_zaradi/", "text": "Протестите в  Хонконг , продължаващи повече от пет месеца, доведоха до отлагане на тенис турнира в китайския регион. Това съобщиха местните организатори на надпреварата и Дамската тенис асоциация (WTA). Турнирът по програма е насрочен за периода 5 - 13 октомври, но няма да се проведе тогава. От месеци жителите на Хонконг протестират срещу китайското правителство и искат повече демократични свободи. Причина за избухването на протестите беше приемането на  закон за екстрадиция . \"При настоящата ситуация Хонконгската тенис асоциация и WTA взеха решение турнирът през 2019 г. да бъде отложен. Ние държим надпреварата да се провежда при възможно най-добрите условия за участници и фенове. Затова в разговор с акционерите и всички отговорни страни решихме, че е по-добре турнирът да бъде проведен по-късно\", обявиха от организацията. Засега не се знае за кога може да бъде пренасрочена надпреварата. Турнирът е с награден фонд от над 750 хиляди долара, а през 2018 г. беше избран за най-добър във веригата на WTA. Той се провежда в период, когато има много други надпревари и това прави намирането на нови дати по-трудно.", "date": "2019.09.13", "title": "Тенис турнирът в Хонконг беше отложен заради протестите в региона"}
{"url": "https://www.dnevnik.bg/kultura/2019/09/13/3962580_chetvurti_kvartal_preobraziava_surceto_na_sofiia/", "text": "За четвърти път и в продължение на три дни пространството между и около столичните булеварди \"Дондуков\", \"Мария Луиза\", \"Сливница\" и \"Левски\" ще се превърне културен творчески квартал. Работилници, арт ателиета, музика, танци, изложби, графити и градски турове са само част от нещата, които посетителите на тазгодишния \"КвАРТал\" фестивал ще могат да видят из улиците на стария Еврейски квартал в центъра на града. За първа година някои от улиците ще бъдат пешеходни. Това ще се случи в следобедните часове       \"Фестивалът е специфично градско събитие. Аз също живея в тази част на града. Има неповторим дух. Чувал съм гидове да казват, че София няма стар квартал, но аз не мисля така\", разказа за \"Дневник\" Дойчин Котларов от арт фондацията ДОМА, който е един от организаторите на \"КвАРТал\"-а. Тази година темата на фестивала са хората - местната общност, работещите в тази част на града, които са рискували да дойдат и да бъдат малките двигатели към големите промени, отбеляза Котларов. Различното в това издание на \"КвАРТал\"-а е, че няма да има сцена, а събитията ще са разпределени в седем отделни зони, които може да видите  тук . Целта на организаторите е по този начин гостите на фестивала да откриват нови пространства.      Акцентът в днешния ден е откриването на изложбите на двамата български художници Деян Янев и Калоян Иванов, които ще бъдат представени в галериите \"Гешев\" и Port.A. За втората вечер от фестивала организаторите са поканили германския перкусионист и диджей Никлас Ванд. Неговото творчество е посветено на смесването на стилове, като по този начин избягва традиционните граници в музиката. Той ще се изяви отново в галерия Port.A, а преди него ще свирят музикантите от българската група Puma&The Dolphin. В неделния ден от 11 ч. на паркинг \"Чупа чупс\" ще започне четвъртото издание на Sofia Graffiti Battle, където участниците ще рисуват символите на столицата. В него ще се включат холандският художник Nash и творческият екип на Love Letters Crew.      \"Според нас общината не обръща достатъчно внимание на празника на София, затова решихме да направим този фестивал\", отбелязва Котларов и допълва, че последното издание на културното събитие е посетено от около 10 хил. души. \"По някакъв начин и чужденците разбират за него, което е чудесно\", казва още той. Подробната програма на фестивала може да видите  тук.", "date": "2019.09.13", "title": "Четвърти \"КвАРТал\" преобразява \"сърцето\" на София"}
{"url": "https://www.dnevnik.bg/bulgaria/2019/09/13/3962841_silviia_velikova_zashto_se_stigna_do_kadruvane_otvun_v/", "text": "Защо се стигна до кадруване отвън в най- свободната българска медия, това попита днес през своя \"Фейсбук\" профил журналистът от БНТ Силвия Великова. Вчера  Силвия Великова беше свалена от ефир , като нямаше право да води сутрешния блок \"Преди всички\" и да отразява новините от съдебния ресор. Впоследствие, след декларация на работещите в радиото,  позиция на Асоциацията на европейските журналисти в България  и други публични фигури,  забраната беше отменена . Великова ще продължи да отразява и съдебния ресор, но в него ще има и втори човек, който да осигурява плурализма в него. \"Имах разговори с досегашния директор на радиото и с новия, в които ми беше казано, че натискът за свалянето ми от ефир е толкова силен, че заплашва едва ли не радиото, защото ако не бъда свалена, ще бъде съсипано радиото\", казва в интервю от вчера за \"Дарик радио\" Силвия Великова. Попитана дали знае кой е този човек, тя каза, че няма представа, но допълни: \"Някой не иска да ме слуша да говоря по радиото и той има възможността да опита и да получи това от ръководството на радиото.\" В интервюто за \"Дарик\" Великова казва, че формалният повод за свалянето й от ефир е фактът, че по документи е на позиция \"старши редактор\" и това не предполага да води и репортерства. Тя обаче допълни, че от години насам е на тази позиция и това не е било пречка. Великова каза още, че така и не е получила официални мотиви за свалянето й от ефир, като новият генерален директор на радиото Светослав Костов се аргументирал с това, че има много работа. \"Приемам станалото като цензура\", подчерта Великова. Тя допълни, че първо в неформални разговори й било намекнато да спре да води, докато Иван Гешев бъде избран за главен прокурор, като било и предложено да обикаля страната, за да обучава кореспондентите. Журналистът каза, че от вторник вече са започнали официални разговори за това, че има има натиск да бъде свалена от ефира, по повод позицията й към единственият кандидат за главен прокурор. \"Който не харесва радиото и духа на радиото и свободата в радиото - той да си ходи\", каза още Силвия Великова. Кой заглуши програма \"Хоризонт\" Междувременно покрай програма \"Хоризонт\" на БНР избухна още един скандал, след като днес от 6 часа сутринта неговият сигнал не се излъчва. Официалният мотив за спирането на всички предаватели е профилактика, която ще продължи до 11 часа, но той предизвика съмнения сред работещите в държавното радио. Новината за профилактиката се появи едва в 21 часа снощи, като така и не беше сложена на видно място на сайта на БНР. Освен това днес във фейсбук страницата на БНР се появи пост, от става ясно, че дори кореспондентите на радиото са изненадани от спряното излъчване. \"Това е безпрецедентно. Кой ще обясни какво се случва и защо? Защо е заглушено БНР? Кой ще понесе отговорност за това\", пишат те. Снощи се появиха информации, че тази сутрин няма да има издание на предаването \"Преди всички\", след като нито един журналист не е пожелал да поеме дежурството на свалената от ефир Силвия Великова. В крайна сметка днес сутрешният блок се води от Диана Янкулова, но той може да се слуша само онлайн и на средни вълни. \"Ефирът на \"Хоризонт\" е над всичко. Дори и когато внезапно трябва да бъде профилактирана тотално цялата програма, най-рейтинговото предаване на \"Хоризонт\" не трябва да остава без водещ. Колегата, която пое предаването нямаше избор. Зная, защото бях свидетел как й беше наредено да поеме - предаване, планирано от друг и то няколко часа след като сама тя беше на ефир\", обясни Великова днес. Протест пред БНР днес Събитията около БНР станаха повод за днес в 12 часа да бъде насрочен протест пред сградата на националното радио. Очаква се на него да се включат журналисти както от БНР, така и от други медии.", "date": "2019.09.13", "title": "Силвия Великова: Защо се стигна до кадруване отвън в БНР"}
{"url": "https://www.dnevnik.bg/evropa/2019/09/13/3962839_parij_shte_bude_paraliziran_pred_nai-mashtabnata/", "text": "Париж ще бъде парализиран днес от стачка в транспорта, обявена като най-мащабната от 12 години, по призива на редица синдикати в знак на протест срещу проекта за пенсионна реформа на френския президент Еманюел Макрон (повече четете  тук ), предаде \"Франс прес\". Изключително затруднен се очертава да бъде трафикът в метрото, където ще бъдат затворени десет линии, а други две ще осигуряват минимални услуги, и то само през пиковите часове. Останалите две линии, които са автоматизирани, трябва да функционират нормално, но вероятно ще бъдат щурмувани от навалицата и бързо претоварени. Хаос в движението се очаква и в крайградската железница Ер Е Ер (RER), която свързва центъра на Париж с предградията. Особено засегната ще бъде връзката между столицата и летището \"Роаси-Шарл де Гол\", най-голямото във Франция със 72 милиона пътници за 2018 година. Изцяло са затворени две от регионалните жп линии, уточнява \"Ройтерс\". Пътуващите за работа в натоварените часове са принудени да търсят алтернативни начини за придвижване. \"Днес вървя пеш до работа и ще бъда по улиците най-малко четири часа\", каза пред \"Ройтерс\" 21-годишният Антони, който работи в ресторант в Западен Париж. Сериозно ще бъде ограничено движението и по автобусните и трамвайните маршрути, допълва ТАСС. /БТА", "date": "2019.09.13", "title": "Париж ще бъде парализиран от най-мащабната транспортна стачка от 12 години"}
{"url": "https://www.dnevnik.bg/politika/2019/09/13/3962846_zelenogorski_obiavi_che_pravi_proekt_koito_da_e_most/", "text": "Бившият вече зам.-председател на Движение \"България на гражданите\" Найден Зеленогорски и останалите напуснали членове на ръководството на ДБГ ще работят по нов десен проект, който да бъде мост към останалите десни сили, каза днес Зеленогорски пред Би Ти Ви. Вчера  той обяви, че напуска  създадената от Милена Кунева партия, след като тя декларира подкрепа за кметската кандидатура на Мая Манолова. \"ДБГ е дясна партия, член на ЕНП, сътрудничи си с фондация \"Конрад Аденауер\". Звучи много нелогично една дясна партия да подкрепя ляв кандидат. Очевидно е, че тя беше подкрепена от АБВ, впоследствие – от БСП. Корнелия Нинова каза ясно, че тя трябва да изпълнява платформата на БСП. Като десен от политик от вече почти 30 години знам, че има дясна и лява визия за управление на общините и столицата и в този смисъл не бих могъл да подкрепя леви кандидати\", посочи Зеленогорски. Той допълни, че на председателя на ДБГ (Димитър Делчев – бел.ред.) е било възложено да преговаря с партньори отдясно за общо явяване на кметските избори. \"Тези преговори бяха проведени по такъв начин, че да остане само една алтернатива\", подчерта Найден Зеленогорски, който определи случилото се като \"хладнокръвно убийство\" на партията. Найден Зеленогорски декларира, че в София отцепилите се от ДБГ ще подкрепят кандидата на ДБ арх. Борислав Игнатов. Междувременно председателят на ДСБ и съпредседател на ДБ ген. Атанас Атанасов каза също пред Би Ти Ви, че напусналите със Зеленогорски ДБГ ще имат възможност да влязат в листите на \"Демократична България\" за местните избори. \"Ние познаваме голяма част от структурите и хората от ДБГ и взехме решение да предложим на тези десни последователни хора в ДБГ, макар че процедурите при нас са почти на финала за определяне на кандидати за кметове и общински съветници, да предложим на определени места като София техни хора да влязат в нашите листи – включително да им предложим 2 места за районни кметове\", обясни той.", "date": "2019.09.13", "title": "Зеленогорски обяви, че прави проект, който да е мост между десните партии"}
{"url": "https://www.dnevnik.bg/evropa/2019/09/13/3962834_predsedateliat_na_evroparlamenta_kritikuva_i_imeto_na/", "text": "Председателят на Европейския парламент Давид Сасоли описа имената на ресорите в новата Европейска комисия като \"малко оригинални и странни\" и каза, че Урсула фон дер Лайен ще ги изясни на среща следващата седмица, предаде \"Политико\". Бъдещият председател на еврокомисията  във вторник представи  имената и портофолиата на екипа си от комисари, включващ няколко не съвсем ясни длъжности като зам.-председатели за \"икономика, която работи за хората\" и за \"защита на европейския начин на живот\". Пред репортери по време на пресконференция в четвъртък Сасоли заяви: \"Мисля, че предвид възможното бързане да се дадат имена на тези ресори е имало известно лекомислие и припряност, което личи от имена, които са малко оригинални и странни.\" Той добави, че Фон дер Лайен се е съгласила да обясни решенията си следващата седмица. Името на ресора на гърка Маргаритис Схинас (чиито отговорности включват миграция) - \"Защита на европейския начин на живот\" -  предизвика полемика  малко след като Фон дер Лайен представи екипа си. Евродепутати настояха то да бъде сменено, като заявиха, че е обидно и загатва, че мигрантите и бежанците са заплаха за европейския начин на живот. Жан-Клод Юнкер  също го критикува. Сасоли не отправи открити критики към него, но каза, че имената на \"основни\" порфолиа като \"имиграция\", \"култура\" и \"изследвания\" отсъстват, и добави: \"Мисля, че тези думи са много важни.\" \"Не е достатъчно да кажете иновации и младеж, за да говорите за култура и изследвания. И ние в парламента, ние знаем това добре, защото знаем тези думи и какво значат те\", подчерта Сасоли, вероятно имайки предвид ресора на българския еврокомисар Мария Габриел. Той е озаглавен \"Иновации и младеж\", но отговорностите й включват също култура и изследвания. Предишните комисари с този ресор имаха думата \"изследвания\" в титлите си. В кратък коментар за Брекзит Сасоли каза, че европарламентът е отворен за отсрочка, но само ако има основание за това. За реакцията й след обявяването му -  тук . За \"странните\" имена на ресорите в новата еврокомисия четете  тук .", "date": "2019.09.13", "title": "Председателят на европарламента критикува и името на ресора на Габриел"}
{"url": "https://www.dnevnik.bg/politika/2019/09/13/3962842_bsp_se_obiavi_za_svoboda_na_slovoto_i_prizova/", "text": "От парламентарната трибуна БСП се обяви за свобода на словото и призова всички българи, които имат неудобни въпроси към премиера Бойко Борисов, да ги задават в социални мрежи, в интервюта, в имейли и писма до Министерския съвет. Повод за декларацията на социалистите бе вчерашното  сваляне от ефир на журналиста от БНР Силвия Великова , която след реакция на журналисти по-късно през деня бе върната като водещ и съдебен репортер. В декларацията се посочва, че \"днес е денят\", в който трябва да се покаже, че не ни е страх и че свободата няма цвят и за нея трябва да се воюва заедно.  След като припомни случай с отвинтени микрофони в Министерския съвет, лидерът на БСП Корнелия Нинова каза: \"Сега, уважаеми журналисти, се обръщаме и към вас и вие да не отразявате онези политици, които потъпкват свободата на изразяването, които нареждат да ви уволняват за това, че сте неудобни и че задавате неудобни въпроси. Случаят от вчера е поредното посегателство върху свободата на словото. Преди това бяха Генка Шикерова, Милен Цветков и много и още редица не само журналисти, но и хора, които критикуват властта и имат различно мнение, бяха уволнявани от работа, техните семейства бяха притеснявани, на техния бизнес беше посягано.\" После се обърна към премиера с въпрос кой ще е следващият, на когото ще запушат устата. Накрая призова хората да му задават неудобни въпроси. В декларацията си социалистите питат Борисов кое е вярно - неговото говорене или реалното състояние на страната, дали си е променил позицията за влизането на България в Шенген и дали лъже, като казва, че е научил от медиите за шпионския скандал. ", "date": "2019.09.13", "title": "БСП към българите: Задавайте неудобни въпроси на Борисов"}
{"url": "https://www.dnevnik.bg/politika/2019/09/13/3962873_razsledvaneto_za_shpionaj_e_aktivno_meropriiatie_na/", "text": "Многофункционално активно мероприятие на властта и на управляващата олигархия непосредствено с цел манипулиране на общественото мнение преди два много важни избора – за местна власт и за главен прокурор\", така съпредседателят на \"Демократична България\" и бивш началник на НСС ген. Атанас Атанасов коментира днес пред Би Ти Ви разследването за шпионаж в полза на чужда държава,  по което беше обвинен председателят на движение \"Русофили\" Николай Малинов. За него целият сюжет е измислица, с който ГЕРБ се опитва да задържи евроатлантическите си привърженици. \"Не се поддавайте на тези елементарни манипулации, внимателно следете процесите – големият проблем днес на България е тежката корупция, която се контролира от управляващата олигархия, която се опитва да задържи статуквото\", обясни ген. Атанасов. Той посочи, че избирателното изпускане в публичното пространство на определени материали от едно дело може да създаде грешно впечатление. Атанасов попита къде са руските дипломати в целия сюжет, като подчерта, че дипломатическият корпус на Русия у нас е колкото мисиите на Великобритания, Франция и Германия, взети заедно, като огромна част от него са офицери на руското военно и цивилно разузнаване. Без действия на руските офицери на дипломатическо прикритие не може да има разузнаване и шпионска дейност\", подчерта Атанасов.", "date": "2019.09.13", "title": "Разследването за шпионаж е активно мероприятие на властта, смята ген. Атанасов"}
{"url": "https://www.dnevnik.bg/evropa/2019/09/13/3962826_elektricheskite_trotinetki_niama_da_sa_dobre_doshli_na/", "text": "Използването на електрически тротинетки ще бъде ограничено на германския Октоберфест заради опасенията, че гостите на прочутия фестивал на бирата могат да се изкушат да карат след обилната употреба на алкохол, информира ДПА. Блокадите на улиците около мястото на фестивала, които ограничават движението на автомобили, ще се отнасят и за електрически тротинетки, съобщиха мюнхенските власти. Освен това от 17 часа местно време в още по-голям район няма да е възможно да се наемат тротинетки, ще има и ограничения за местата, където те могат да бъдат паркирани. \"Мнозина възприемат електрическите тротинетки като играчки. За съжаление твърде често се случва хората да ги карат пияни, като по този начин застрашават себе си и останалите, а и рискуват да загубят шофьорската си книжка\", предупреди Томас Бьоле от градската управа. За електрическите тротинетки важат същите ограничения за съдържание на алкохол в кръвта на водача като за автомобилите. Освен това  разпръснатите навсякъде тротинетки  бързо могат да доведат до риск от осакатявания, допълни той. За да избегнем това и да не изкушаваме никого, ние, градската администрация, полицията и самите компании, отдаващи превозните средства под наем, искаме да оставим електрическите тротинетки далеч от Вийзн (мястото, където се провежда Октоберфест), каза Бьоле. Октоберфест тази година ще се проведе от 21 септември до 6 октомври. /БТА", "date": "2019.09.13", "title": "Електрическите тротинетки няма да са добре дошли на Октоберфест"}
{"url": "https://www.dnevnik.bg/razvlechenie/2019/09/13/3962885_adel_e_podala_molba_za_razvod_sus_supruga_si_saimun/", "text": "Британската певица Адел е подала молба за развод със съпруга си Саймън Конецки, показват правни документи, подадени в съда в Лос Анджелис, пише Би Би Си. Техен представител обяви, че двойката е взела \"решение да отглежда сина си заедно и с любов\". Адел роди син на име Анджело през 2012 г., а четири години по-късно и след общо пет години заедно тя сключи брак с инвестиционния банкер, превърнал се в директор на благотворителна фондация. Двойката се ожени на тайна церемония през 2016 г., а Адел за първи път публично  обяви сватбата по време на речта  си при награждаването на церемонията \"Грами\" през 2017 г., когато тя благодари на съпруга си. В официално изявление по повод развода се казва още, че двойката, която  обяви раздялата си през април , моли да бъде уважавано правото им на лично пространство, както и че няма да коментира повече. Най-продаваната певица, родена в Лондон, е известна с изключително успешните си албуми \"19\", \"21\" и \"25\", покорили множество класации. Неотдавна се появиха предположения, че 31-годишната Адел работи над нова музика, след като бе заснета да влиза в звукозаписно студио в Ню Йорк Сити през март. 45-годишният Конецки напуска работата си в \"Леман брадърс\" през 2005 г. и основава компанията за вода Life Water. Фирмата и нейният партньор Drop 4 Drop, които се занимават с благотворителна дейност, твърдят, че \"финансират проекти за чиста вода по цялото земно кълбо\". В интервю за \"Мениджмънт тудей\" през 2012 г. Конецки казва: \"Първоначално бях инвестиционен банкер в \"Леман брадърс\" и се справях добре и печелех много пари, но ми писна от този алчен и корумпиран свят.\"", "date": "2019.09.13", "title": "Адел е подала молба за развод със съпруга си Саймън Конецки"}
{"url": "https://www.dnevnik.bg/biznes/2019/09/13/3962820_neka_vse_oshte_ne_govorim_za_kriza_prizova_ministurut/", "text": "Нека все още не говорим за икономическа криза, призова днес по Би Ти Ви министърът на икономиката Емил Караниколов. Той уточни, че за момента се наблюдава само забавяне на ръста заради събитията в Европа. Караникоколов се аргументира, че криза няма, като обяви, че до юли износът на България е за 33 млрд. лева, докато за цялата 2008 г., която е била рекордна за него, е бил 30 млрд. По повод твърденията на бизнеса, че кризата вече е дошла, той обяви, че на 20 септември ще се проведе национален икономически съвет, на който ще се обсъди този проблем. Караниколов смята, че за момента няма индикации да се стигне до финансовата криза от края на 2008 и 2009 година. Още сме в състезанието за \"Фолксваген\" В отговор на въпрос министърът на икономиката за пореден път обяви, че България остава в състезанието за завода на \"Фолксваген\". \"Докато не чуем решението на стратегическия инвеститор сме в състезанието. Все още официална позиция няма\", каза Емил Караниколов. Според него България е дала най-добрите условия, допустими по българското законодателство и европейските изисквания. През миналата седмица  агенция \"Ройтерс\" съобщи , че след лична среща между Херберт Дийс, изпълнителен директор на \"Фолксваген\", и турския президент Реджеп Тейип Ердоган са премахнати последните пречки за строителството в Турция на нов завод на германската корпорация с инвестиция от поне 1 млрд. долара. Собствеността на \"Дунарит\" не е ясна Коментирайки  вчерашно интервю на Емилиян Гебрев , който обяви, че с решение на съда той е едноличният собственик на \"Дунарит\", Караниколов каза, че по казуса от две години няма развитие. Фирмата все още се води на офшорка. \"Ще се радвам да се обяви финално кой е собственик на \"Дунарит\", но преди това трябва да се решат още куп дела по тази партида\", допълни Караниколов. Според него делата са над 50. Министърът на икономиката посочи, че има договорка с Гебрев държавата да не пречи на работата на дружеството от ВПК. \"Ако има оплакване, че ЕМКО или \"Дунарит\" нямат договори, нека го докаже, не мисля, че е така, всеки месец му се одобряват сделки\", поясни той. Караниколов не скри, че държавата има интерес да придобие дружеството, ако негови дялове се обявят за публична продан. По-късно през деня и премиерът Бойко Борисов подкрепи казаното от икономическия министър.", "date": "2019.09.13", "title": "Нека все още не говорим за криза, призова министърът на икономиката"}
{"url": "https://www.dnevnik.bg/bulgaria/2019/09/13/3962886_sujuzut_na_sudiite_sezira_evrokomisiiata_za_svalianeto/", "text": "Управителният съвет на Съюза на съдиите сезира европейските институции за внезапното сваляне от ефира на програма \"Хоризонт\" на Българското национално радио на дългогодишния журналист Силвия Великова. В  писмо на организацията  до зам.-председателя на Европейската комисия Франс Тимерманс и европейския комисар по правосъдие Вера Йоурова се казва, че управителният й съвет е шокиран от новината. Според съюза това не е рутинно управленско решение, а \"скандално запушване устата на журналист в съдебния ресор, който не се страхува да задава въпроси, в националното радио, субсидирано от държавния бюджет, т.е. от българските данъкоплатци\". Фактът, че късно снощи Великова е възстановена като водещ на предаването \"Преди всички\" и съдебен репортер, но ще бъде назначен и втори репортер, \"който да осигурява плурализъм\", не променя факта на грубо посегателство върху свободата на словото, се казва в писмото. \"Като водещ и редактор на предаването \"Преди всички\" и изявен съдебен репортер Силвия Великова в продължение на петнадесет години изследваше внимателно, задълбочено и всеобхватно процесите в съдебната система и информираше обществото по обективен и професионален начин за тях\", е оценката на Съюза на съдиите за работата на Великова. Според организацията мотивите да отстраняването - несъответствие в длъжностната характеристика, са неубедителни. \"Истинската причина е обяснена от самата журналистка пределно ясно – върху ръководството на радиото и програмата е упражнен натиск тя да замлъкне, защото критикува единствения кандидат за главен прокурор.\", се казва в писмото до Еврокомисията. Българското национално радио е медия, от която се очаква повече от всички останали медии да служи на обществото, като отразява истината за обществено значимите събития, да предлага различни гледни точки, включително такива, които не са удобно безопасни за властта и да й бъде ефективен критичен коректив, напомня Съюзът на съдиите. В писмото се напомня, че връзката между независимата съдебна власт и свободните медии е подчертана в Доклада на Европейската комисията относно напредъка на България по механизма за сътрудничество и проверка (МСП) от 13.11.2018 г. като в него е констатирано \"съществено влошаване на медийната среда в България през последните години\" и е посочено, че \"медийната среда е от особено значение за независимостта на съдебната власт\". Цитира се и изводът: \"Способността на медиите и на гражданското общество да търсят отговорност на властващите в плуралистична среда, свободна от натиск, представлява важна основа за осъществяването на реформите, обхванати от МСП, и като цяло е основа за по-добро управление.\" Журналистката Силвия Великова като съдебен репортер изпълняваше отговорно именно тази задача, задавайки всички съществени въпроси на хората с влияние в управлението на съдебната власт, се казва в писмото. Според организацията отстраняването й от ефир и то непосредствено преди приключване на процедурата за избор на главен прокурор е загуба за обществото и поставя в риск неговия достъп до достоверна и всеобхватна информация. Загуба е и за съдиите, прокурорите и следователите, които работят за реформиране и подобряване на съдебната власт, предупреждава съсловната организация като напомня, че България е поставена на 111 място от 180 държави в световния индекс за свободата на пресата от 2018 г., изготвен от организацията \"Репортери без граници – най-слабия резултат на държава – членка на ЕС. Изразяваме настоящата позиция водени от разбирането, че свободата на медиите в България рефлектира пряко върху независимостта на съдебната власт, а последните негативни тенденции следва задължително да намерят отражение в подготвяния предстоящ доклад на Европейската комисия по Механизма за сътрудничество и проверка, завършва писмото.", "date": "2019.09.13", "title": "Съюзът на съдиите сезира Еврокомисията за свалянето от ефир на Силвия Великова"}
{"url": "https://www.dnevnik.bg/sport/2019/09/13/3962845_pet_godini_sled_suzdavaneto_si_formula_e_realizira/", "text": "Формула Е – световният шампионат за болиди, задвижвани от ток, излезе на печалба пет години след неговото създаване, съобщава Financial Times. Надпреварата, която се провежда под егидата на Международната автомобилна федерация ( ФИА ), беше на загуба във всяка година от 2014 г. насам. Независимо че в края на сезон 2017-2018 приходите на Формула Е достигнаха до рекордните 133.4 милиона евро, загубата беше 26.4 млн. В първата година от създаването му шампионатът дори беше близо до фалит, но получи подкрепа от Liberty Global и \"Дискавъри\", за да оцелее. Още тогава изпълнителният директор Алехандро Агаг обяви, че се очаква през 2020 г. Формула Е да бъде на печалба. В крайна сметка това се случва година по-рано. Според Financial Times причината са подписаните спонсорски договори с \"Хайнекен\", \"Бош\", авиопревозвача на Саудитска Арабия, както и Moet&Chandon. Пред изданието Агаг казва, че приходите за последната година надхвърлят 200 милиона евро. Чистата печалба е 1 милион евро и макар да не е голяма, Агаг и екипът му са убедени, че сериите са на прав път. Това е постигнато и без да се увеличава бюджетът на Формула 1 за маркетинг, който е около 30 милиона евро. \"Да реализираме печалба и да сме над чертата е нещо невероятно, историческо постижение. Все пак говорим за бизнес, който беше на ръба след третото състезание, а сега след 60-ата надпревара сме на чисто. Това само показва колко продължава да расте Формула Е\", каза Агаг. Въпреки успехите си Формула Е среща и противници, които са най-вече от Формула 1. Изпълнителният директор на най-престижната автомобилна надпревара Чейс Кери е негативно настроен към Формула Е заради зависимостта от спонсори. \"Това е нещо, което зависи от бизнеса, съвсем различно от спорта\", каза Кери. Въпреки това Агаг допълва, че в последната година е отчетен ръст на приходите от билети, телевизионни права и др. Формула Е е събрала кумулативна аудитория от 411 милиона зрители през последния сезон. Това е увеличение с 24% от предходната година. Новият сезон във Формула Е 2019-2020 започва на 22 ноември в Рияд,  Саудитска Арабия .", "date": "2019.09.13", "title": "Пет години след създаването му Формула Е реализира печалба"}
{"url": "https://www.dnevnik.bg/evropa/regioni/2019/09/13/3962887_polsha_se_nadiava_da_stane_strana_donor_v_bjudjeta_na/", "text": "Германия и Полша настояват преговорите за следващия бюджет на Европейския съюз да завършат възможно най-скоро. За Полша, основния бенефициент на кохезионната политика на ЕС, има голям залог, а Германия се надява преговорите да приключат, преди тя да поеме ротационното председателство на Съвета на ЕС през юли догодина, предаде EurActiv Германия. \"Опасяваме се, че ще има голяма инвестиционна дупка като тази, която се появи след 2014 г. Това би имало много негативни последици за нашата регионална политика\", заяви полският министър по инвестициите и развитието Йежи Квечински, според когото преговорите няма да завършат по време на финландското европредседателство. То продължава до края на годината. По думите му Хърватия, която ще поеме след Финландия председателството на Съвета на ЕС за шест месеца, няма да може да се справи сама със сложните преговори, тъй като е малка страна с недостатъчно средства. Полският министър каза, че ще разчита на Германия, която ще поеме европредседателството след това. Германското правителство обаче се надява да не се наложи да поеме отговорността за завършването на преговорите за многогодишната финансова рамка на ЕС за 2021-2027 г. През март Европейският парламент прие своето мнение по проекта за бюджет на комисията. През юли Съветът излезе с позицията си, но даде само \"частичен мандат\" и Съветът на ЕС по общи въпроси ще се срещне в понеделник. Скоро след това ще започнат т.нар. триалози (преговори между трите институции – европарламент, Европейска комисия и Съвет на ЕС) с надеждата да има споразумение преди края на годината. Полша иска да стане страна донор Според Европейската комисия бюджетът на ЕС за кохезионна политика, който в момента възлиза на 352 милиарда евро и е третото по големина перо в общия бюджет на ЕС, трябва да бъде намален. За Полша това ще значи орязване с 10% на средствата, а Германия се готви за 20-процентно намаление. В следващия фискален период Полша вероятно ще получава 72.7 милиарда евро от структурни фондове, а Германия – 17.6 милиарда. \"Кохезионната политика играе голяма роля за Полша. Тя доведе до широкомащабни структурни реформи и до икономически напредък на нашата страна. Искаме да станем страна донор в следващите 10 до 15 години\", каза полският министър. Може да се говори за 10% намаление, ако те отговарят на финансовите дефицити, свързани с Брекзит, но според министъра \"изглежда, че намаленията ще отидат отвъд това\". Предвижда се бюджетът за кохезионна политика да бъде намален с 47 милиарда евро, от които само 11 милиарда може да са заради Брекзит. Вместо това еврокомисията иска да налее 25 милиарда евро в \"инструмент за подкрепа на структурни реформи\". Неговата цел е да стимулира реформи в държавите членки в областта на фискалната политика, данъците и пазара на труда и така да обвърже политиките им по-тясно с  европейския семестър . Върховенство на закона Попитан от EurActiv какво е мнението на страната му за предложението за обвързване на кохезионната политика с  условия, свързани с върховенството на закона , Квечински отговори: \"Ние подкрепяме новите приоритети на ЕС като миграция и вътрешна и външна сигурност дотолкова, доколкото не са за сметка на кохезионната политика. Но проблемът с върховенството на закона – кой го проверява и според кое пълномощие?\" Според него еврокомисията няма да бъде неутрален орган, ако това се реализира. Брюксел предложи да въведе нови критерии за фондовете, предназначени за регионите, различни от критерия за доходи на глава от населението. Те включват младежка безработица, мерки за защита на климата и прием на мигранти.", "date": "2019.09.13", "title": "Полша се надява да стане страна - донор в бюджета на ЕС, в следващите 10-15 години"}
{"url": "https://www.dnevnik.bg/analizi/2019/09/13/3962896_poslednoto_goliamo_zlodeianie_na_jivkoviia_rejim/", "text": "                         Насилствената смяна на имената и последвалото прогонване на стотици хиляди български граждани в Турция подкопават допълнително и без това грохналата икономика на НРБ. Икономистът Румен Аврамов и историкът Михаил Груев добавят нови щрихи към равносметката на този срамен епизод в новата българска история. 78-ият рожден ден на Тодор Живков на 7 септември 1989 г. съвпада с един национален рекорд: броят на неявилите се на работа работници и служители достига 400 хиляди души, а загубите от спиране на мощности и от неприбрана реколта стават неизчислими. Близо половината от българските турци вече са успели да напуснат страната преди затварянето на българо-турската граница в края на август 1989 година. Голяма част от останалите очакват с нетърпение повторното ѝ отваряне, за да избягат от репресиите на режима. Запустяват цели общини, много от къщите в селата са ограбени. По полетата бродят освободени от оборите животни, реколтата в етнически смесените райони е съсипана, спират работа и много от предприятията. Над 30 000 лекари, учители, инженери и други ценни кадри с висше образование занапред ще практикуват професиите си извън България. Само две седмици преди свалянето на Тодор Живков, на 26 октомври 1989 г., се провежда пленум на Централния комитет на БКП. На него Живков с половин уста признава, че етническото прочистване, замислено от него и обкръжението му още в началото на 80-те, се е провалило. Както е известно, по онова време съветският лидер Михаил Горбачов вече не подкрепя българския автократ – и Живков се оплаква, че не е получил от СССР необходимата подкрепа за репресията срещу турците и мюсюлманите. И че \"социалистическата общност се разпада\". Живков казва още, че вече разполага със съвсем малко време, за да бъде довършено онова, което Пенчо Кубадински нарече \"продухване\" на малцинствата в НРБ. Икономистът Румен Аврамов твърди, че не е възможно да се направи дори приблизително остойностяване на материалните, да не говорим за моралните и другите нематериални щети, които нанасят върху икономиката и демографския баланс на страната т.нар. \"Възродителен процес\" и масовото бягство на хора, невиждано дотогава в българската история. Само през трите летни месеца на 1989 година една четвърт от територията на България е полуобезлюдена, а официално обявеният национален доход се стопява с около 10% спрямо предната година. В по-малки мащаби това се случва и през 1950-1951 година, когато режимът на Вълко Червенков настоява Турция да приеме 250 000 \"опасни елементи\" (по думите на Сталин). Всъщност става дума за мюсюлмани, които населяват южните граници на НРБ. \"Тогава са нанесени огромни щети върху приходите от едно ключово перо на българския износ - висококачествените ориенталски тютюни, отглеждани от турците и помаците в Родопите. Но обкръжението на Живков не си прави никакви изводи от печалната история на тази и други съпътстващи беди за плановата икономика\", отбелязва Аврамов. В монографията си за стопанските и финансовите щети от т.нар. Възродителен процес икономистът посочва, че до самия си залез НРБ разчита именно на тютюна като най-печелившата и конвертируема селскостопанска суровина на световните пазари. И когато държавата търпи загуби по това перо, пресъхва и един от малкото сигурни източници на конвертируема валута през най-тежката за българския комунизъм година - 1989-та. Историкът Михаил Груев също изтъква редица аргументи за разорителния ефект от действията на българските власти срещу турскоезичното население. \"Само смяната на огромен брой всевъзможни документи на близо 1 милион души с насила променени имена поглъща неизчислим финансов и административен ресурс. А по онова време НРБ и нейната планова икономика тъй или инак вече се задъхват поради несъстоятелност, некадърно управление, неконкурентоспособност и дългово бреме\", обяснява Груев. В монографията си за последствията от т.нар. Възродителен процес Аврамов посочва, че в началото на юли 1989 ЦК на БКП получава информация за спекулативни сделки, извършени от 61 ръководни \"партийни, обществени и държавни дейци\". Тези дейци придобили автомобили по бързата процедура за хора с привилегии, след което успели да продадат тези автомобили на емигриращи български турци срещу изключително високи цени. Очевидно спекулантите са знаели, че режимът се готви да въведе забрана за частни покупко-продажби на леки автомобили, за да затрудни допълнително превоза на изселниците и техния багаж към турската граница. През август 1989 година организаторите на репресията срещу българските турци обсъждат и действията на 158 милиционери (включително на ръководни постове), на 43 пожарникари и на 39 \"отговорни другари\" от ДС, които са засечени в 240 случая на \"незаконосъобразни, користни и др. действия\". Огромна част от печалбите на спекулантите с пагони отново е свързана със спекулативни продажби на автомобили за нуждите на изселващите се. Заловени са служители, които изготвяли документи с невярно съдържание и така присвоявали удръжки от заплатите на турците, напуснали работа. Други овластени спекуланти използвали фиктивни пълномощни, за да завземат или да продават недвижимо имущество, принадлежащо на заминаващите. В един клон на ДСК прибирали подкуп от 20 000 лева, за да изплатят на посочен посредник парите от влогове на бягащите към Турция. По данни на Аврамов, цената на конвертируемата валута, която изселниците масово търсели, бързо достигнала 25 лева за долар. В този пазар на черно активно се включили дори работещите в НРБ виетнамски граждани. \"Всички предложени за наказания са заемали постове до равнище общински началник или до чин полковник в репресивните служби, като самото максимално наказание е било просто уволнение. И няма нито един наказан служител от министерствата и другите централни управления\", обобщава Аврамов резултатите от последните опити на тогавашните управници да се справят със зародилите се корупция, спекула и мародерства. Икономистът говори и за бум в битовата престъпност, свързан с грабежите в изоставените къщи. Но никое от тези престъпления не може да се сравни с огромните възможности за събиране на подкупи от страна на митничарите по българо-турската граница, пише в книгата си Аврамов. \"Ако все още има бели петна в изследванията върху щетите за България вследствие на т.нар. Възродителен процес, това е психологическата окраска и социологическата картина на нагласите след преживените страдания и унижения от страна на българските турци и помаците\" - така историкът Михаил Груев обобщава на свой ред знанието, събрано през трите десетилетия след края на един от най-срамните епизоди в новата българска история.", "date": "2019.09.13", "title": "Последното голямо злодеяние на Живковия режим"}
{"url": "https://www.dnevnik.bg/sviat/2019/09/13/3962911_shte_vi_vzemem_avtomatite_zakaniha_se_demokratite_na/", "text": "Бившият вицепрезидент Джо Байдън запази имиджа си стабилен и след третия дебат на демократите снощи; въпреки че стана обект на остри атаки от конкурентите си, те бяха много по-малко, отколкото на предишните две събития. От началото на годината Байдън е фаворит в проучванията и се смята за единствения демократ, който би могъл да победи президента Доналд Тръмп в пряк сблъсък.  Критиците му обаче сочат възрастта  и недостатъчно прогресивните му политики като недостатъци. И след снощи Байдън има преднина пред основните си конкуренти Бърни Сандърс и Елизабет Уорън; нито един от останалите 17 претенденти (само 7 от които бяха на сцената в Хюстън снощи) няма повече от 4% подкрепа. Уорън за пръв път се изправи срещу Байдън , но спази стратегията си да не критикува останалите демократи. Тя и също толкова левият Бърни Сандърс също не се сблъскаха пряко, макар по-късно в надпреварата общото им поле избиратели вероятно ще се превърне в проблем. Най-агресивната атака срещу Байдън дойде от 44-годишния бивш министър  Хулиан Кастро , който опита да демонстрира, че вицепрезидентът не помни какво е говорил преди минути и е объркан заради възрастта си. Оказа се обаче, че грешката е в самия Кастро. Съветници на Байдън коментираха хода му като \"евтин\" и използваха случката като пример, че нападенията срещу Байдън не носят особено голяма полза. Сенатор  Ейми Клобушар  също определи това като \"лично и излишно\". Байдън спечели и от това, че другите кандидати припомняха постиженията на администрацията на Барак Обама, в която той бе вицепрезидент. Основните теми на дебата бяха здравеопазването и контрола над оръжията. Предложението  \"Медикеър за всички\",  което ще важи за всеки американец и на практика ще елиминира частните застраховки, е основна тема за раздор между умерените и левите демократи. \"Аз написах проклетия закон, ако мога да се изразя така\", заяви Сандърс. \"Той може и да го е написал, но аз съм го чела\", отвърна сенатор Ейми Клобушар. Елиминирането на частните застраховки не е \"смела идея, а лоша идея\". Всички обаче са обединени около нуждата за затягане на контрола над оръжията. \"О, да, ще вземем вашите АР-15 и АК-47\", заяви бившият конгресмен  Бето О’Рорк . Той беше и кмет на Ел Пасо, където  бял расист  изби 22 души през август, вдъхновен от антимюсюлманските атаки в Крайстчърч, Нова Зеландия. След като предложих това, говорих с продавачи и купувачи на тези оръжия, продължи О’Рорк. И имаше хора сред тях, които казаха, че биха се отказали от тях, че това не са оръжия за лов или защита, това са оръжия за война и трябва да спрат да се използват срещу нас и децата ни, допълни той. Подобни идеи – изкупуване на оръжия, забрана на някои видове и въвеждане на лицензи – бяха политическо самоубийство доскоро. Но поредицата  масови убийства  в последните години промени това. Сенатор Камала Харис използва това като поредния повод да атакува пряко президента. \"Очевидно не той е дръпнал спусъка, но със сигурност туитва мунициите\", припомни тя агресивната му реторика срещу малцинства, която вдъхнови терориста от Ел Пасо.", "date": "2019.09.13", "title": "\"Ще ви вземем автоматите\", заканиха се демократите на третия дебат в САЩ"}
{"url": "https://www.dnevnik.bg/zdrave/2019/09/13/3962901_obrecheni_bez_transplantacii_na_bial_drob_pacientski/", "text": "Безсрочен протест на 18 септември пред Министерството на здравеопазването ще започнат пациентски организации и близки на пациенти,  нуждаещи се от животоспасяваща трансплантация на бял дроб . Това обявиха днес на пресконференция представители на организациите и роднини на засегнатите пациенти. Реакцията им е заради пълната невъзможност за белодробни трансплантации на българи както в страната, така и в чужбина. Заради невъзможността на министър Кирил Ананиев да се справи с проблема с липсата на белодробни трансплантации и неговата пасивност организациите искат оставката му. Клиниката във Виена, която до момента беше единственото място, с което имаше споразумение да се правят трансплантации на българи, информира през юли българските власти, че няма капацитет да поема каквито и да било пациенти от чужбина. Други варианти за чуждестранни лечебни заведения, които да правят тези операции, се търсят в момента, но още не са намерени. В България пък подобни операции не се правят, като най-реалистичните прогнози са да има достатъчно обучени специалисти за такава трансплантация едва към 2021 г. \"В момента такъв пациент има шанс да бъде трансплантиран само ако емигрира. А част от тях не могат да излязат от вкъщи заради поддържащите системи\", заяви Тодор Мангъров, председател на Асоциация \"Пулмонална хипертония\". Той отчете, че от началото на проблемите четирима българи, нуждаещи се от трансплантация, са емигрирали в чужбина, трима от тях са трансплантирани, а един се лекува с иновативна терапия, недостъпна в България. За същото време няколко човека, които са чакали адекватни действия от здравния министър да ги спаси, са починали. За времето от около две години, откакто заради редица проблеми спряха белодробните трансплантации на българи в клиниката във Виена,  починаха четирима души , включени в листата на чакащи трансплантации за бял дроб. Адвокат Христина Николова от Центъра за защита на правата в здравеопазването коментира, че  пуснатата за съгласуване национална програма за насърчаване на донорството  всъщност не е програма, а общи бланкетни пожелателни думи, пуснати заради обществения натиск. Това са идеи и предложения, които си ги говорим десет години, няма нито едно конкретно предложение, финансова рамка, срок за изпълнение, изпълнители, контрол и ръководство, допълни тя. По думите й не е ясно тези чудесни идеи как ще се изпълнят, откъде ще дойде финансирането. От неправителствения сектор бяха поканили на пресконференцията и представители на Министерството на здравеопазването, дори министър Кирил Ананиев, но такъв не беше изпратен.", "date": "2019.09.13", "title": "Обречени без трансплантации, пациентски организации и роднини планират безсрочен протест"}
{"url": "https://www.dnevnik.bg/politika/2019/09/13/3962919_iniciativen_komitet_shte_izdigne_volen_siderov_za/", "text": "Инициативен комитет ще издигне лидера на \"Атака\" Волен Сидеров за кандидат за кмет на София. Това се посочва в съобщение на партията до медиите. \"След вчерашните публикации в медиите за подкрепа на Йорданка Фандъкова от страна на \"Атака\" за предстоящите местни избори в София с лидера на партията Волен Сидеров се свързаха множество граждани и членове на партията с искане той да бъде издигнат за кандидат-кмет на столицата\", пише в съобщението. В съобщението не се посочват подробности за комитета, но се казва, че иска забрана на \"София прайд\". Депутати от \"Атака\" не знаеха днес за решението на Сидеров. Той не отговаря на мобилния си телефон. Волен Сидеров е бил два пъти кандидат за президент. През 2006 г. стигна до балотаж, който загуби от Георги Първанов. По неофициална информация ВМРО също ще издигне кандидат за кмет на София, а НФСБ може да го подкрепи. Според депутати са коментирани имената на Ангел Джамбазки и общинския съветник Карлос Контрера. Срокът за регистрация на кандидатите е 24 септември.", "date": "2019.09.13", "title": "Инициативен комитет ще издигне Волен Сидеров за кандидат за кмет на София"}
{"url": "https://www.dnevnik.bg/bulgaria/2019/09/13/3962921_sudut_okonchatelno_ostavi_v_aresta_sobstvenika_na_tad/", "text": "Апелативният спецсъд остави окончателно в ареста собственика на \"ТАД груп\" Иван Тодоров по обвинение в подбудителство за кибертероризъм, а от понеделник  той има и ново обвинение  - за организирана престъпна група с користна цел. Въпреки вчерашната теза на защитата - че дори действително да е карал служителя си Кристиян Бойков да тества за пробиви компютърните системи на различни дружества и после да им предлага договори, това не е тероризъм - съставът прецени, че това не е така. Според апелативните магистрати Тодоров и търговският директор Георги Янков с цел да създадат смут и страх в обществото склонили Бойков да извърши престъпление, като копира данни от НАП. Съдът се позова на намерени флаш памети, иззети компютри, външни дискове, телефони, цитирани разговори в платформата \"Телеграм\" и свидетелски показания. Магистратите приемат, че групата е целяла усилването на негативни обществени нагласи и е застрашила социалния мир в страната, икономическия и стопанския живот. Действията ѝ са довели до риск за националната сигурност и всичко това има висока степен на обществена опасност. Решението на магистратите е окончателно и не може да бъде обжалвано. Прокуратурата вече  три пъти разпространи публично  документи от разследването, сред които имаше записи от охранителни камери, свидетелски показания и разговори през \"Телеграм\". Междувременно Комисията за защита на личните данни  наложи глоба от 5,1 млн. лв.  на Националната агенция по приходите, която от своя страна обяви, че обмисля  да заведе дело срещу хакерите , източили личните данни на над 6 млн. души.", "date": "2019.09.13", "title": "Съдът окончателно остави в ареста собственика на \"ТАД груп\" за кибертероризъм"}
{"url": "https://www.dnevnik.bg/sport/2019/09/13/3962920_psj_se_gotvi_da_potushava_protesti_sreshtu/", "text": "ПСЖ е изправен пред трудно положение заради оставането на Неймар в клуба. Последното предизвикателство е свързано с опасността част от крайните запалянковци да бойкотира предстоящия мач със \"Страсбург\". Ръководството на френския шампион е предупредило феновете, че няма да допуска издигането на транспаранти на мача. Неймар е на път да се завърне в отбора. Този сезон той игра за кратко единствено срещу \"Монако\" за Суперкупата на Франция през август. След това вниманието около него беше насочено към възможностите за евентуален трансфер в \"Барселона\", \"Реал\" (Мадрид) или \"Ювентус\". В това време привърженици на ПСЖ няколко пъти издигаха плакати с обиди към най-скъпия футболист в света. Ръководството на клуба дори трябваше да плати глоба. Сега бдителността на делегатите на мачовете е още по-висока заради скандалите около издигнати хомофобски послания по време на срещи от Лига 1.", "date": "2019.09.13", "title": "ПСЖ се готви да потушава протести срещу завръщането на Неймар"}
{"url": "https://www.dnevnik.bg/razvlechenie/2019/09/13/3962897_hercoginiata_na_suseks_megan_se_zavurna_kum/", "text": "Херцогинята на Съсекс Меган се върна на работа в четвъртък за първи път след раждането на първородното им дете с принц Хари, за да представи нова модна серия, чиито продажби ще подкрепят благотворителна органзиация в помощ на безработни жени, съобщава \"Ройтерс\". Меган вече имаше редица публични появи след раждането на сина й Арчи през май, но пускането на модната колекция, създадена съвместно с няколко добре познати британски магазина и модни дизайнери, отбелязва първия й официален ангажимент от тогава насам. Продажбата на колекцията Smart Set Capsule ще продължи поне две седмици и цели да подпомогне дейността на Smart Works - благотворителна организация, която осигурява качествени дрехи и обучения на безработни жени за явяване на интервюта за работа. За всеки купен продукт от колекцията втори ще бъде даряван на благотворителност, чийто патронаж Меган поне по-рано тази година. Сред продуктите са блуза и панталони от модната верига Jigsaw, пазарска чанта от John Lewis, класическа рокля от Marks & Spencer и бяла риза от модната дизайнерка Миша Нону, приятелка на родената в САЩ херцогиня. \"Откакто се преместих във Великобритания, за мен бе от изключително значение да се срещна с общностите и организациите на място, които вършат смислена работа, и да се опитам да направя каквото мога, за да им помогна да подсилят въздействието си\", гласи част от изявлението на 38-годишната Меган. В него тя благодари и на четирите бранда, подкрепили проекта на Smart Works, поставяйки \"целта пред печалбата и общността пред конкуренцията\".", "date": "2019.09.13", "title": "Херцогинята на Съсекс Меган се завърна към официалните си ангажименти"}
{"url": "https://www.dnevnik.bg/kultura/2019/09/13/3952931_otkus_ot_az_ostava_na_georgi_georgiev/", "text": "                         Специален принос имат също Елин Рахнев, който дава името на творбата и Даниел Ненчев, чийто избрани интервюта с артисти и приятели на групата намират място в нея. Визията е на Антония Георгиева, а фотографиите са дело на Добрин Кашавелов. В \"аз ОСТАВА\" освен безброй истории на бандата, читателите ще намерят непознати текстове на песни, отговори на въпроси от фенове, една страхотна обща среща между музикантите и авторите, разкази на много хора, свързани с Остава и още много интересни неща. По време на двата концерта всеки ще може да си закупи книгата, а след това тя ще бъде налична и в книжарниците в страната. Добре дошли в Остава! Спомням си как бях сигурен, че ще се занимавам с музика. Обаче нито знаех как да стане, нито нищо. Имах една по-постижима мечта – бях огромен фен на албума с участието на Стенли и на неговия самостоятелен албум  , излязъл в началото на 90-те години. Песните му направо ме побъркваха, а на всичкото отгоре бяха и на български език. И си казах: \"Един ден ще свиря с този човек. Няма вариант това да не стане\". Просто така, помислих си го. И наистина, след 10 години той се включи в нашата песен  , а аз участвах в   – най-големият му хит от онова време. Майка ми и баща ми често ме упрекваха, че съм мечтател. Припомняха ми непрекъснато, че съм пълен отличник – завърших математическата гимназия и влязох втори по успех в МЕИ – Габрово с 5.85 оценка на изпита. Просто отидох и реших задачите. Уви, трябваше да вляза в казарма и да оставя там две години от живота си. Когато се върнах след това, останалите бяха млади и свежи, докато аз – мухльо... Гледах момичетата и не знаех какво да кажа. Така беше поне в началото, после всичко се подреди, намерих си и приятели. Около Габрово природата е невероятна и през студентските ни години обиколихме всички баири, махали и селца в хапване, пийване, разговори и адски много музика. Започнах да уча електроника в Габрово през 1988 г. Това съвпада и с важни музикални открития – станах например хард фен на U2.  беше първият албум, който чух, а след това попаднах и на  . Незабравим. Това беше повратна точка – след всичко онова, което бях слушал, изведнъж се появи този рокендрол блус, в който имаше и нещо пънкарско, нещо много истинско, което обърна представите ми за музиката. Малко по-късно, през 1991 г., дойде и цялата английска вълна, включително  . Suede също излязоха. Следващият период, след  , беше  . Да се чувстваш съвременник на такава експресия е невероятно. На   също, особено когато излезе  . Да не говорим за  . Деветдесетарската музика като цяло е силна, а и всичко тогава беше много истинско. Постепенно разбрах, че никой не може да те спре да правиш музика, ако е от сърце и влагаш в нея лична емоция, затова започнах да вярвам повече и в себе си. През 1989 г. тъкмо бях във втори курс. Както всички по-демократично настроени хора в България, бях ентусиазиран и вярвах много. Емил Кошлуков тогава също беше студент и стоеше на първа линия във всичко това. Никога не съм бил свързан с политиката, но когато има някаква кауза и нещо може да се промени към по-добро, съм категорично \"за\". Бяхме много активни тогава, цялата аула на университета беше пълна. Това те кара да се чувстваш жив и съпричастен. Може би е същото като усещането да си на концерт или на спортно събитие и според мен политиците използват тази емоция на хората по много подъл начин. Но не съжалявам, че съм заставал зад това, защото наистина ми беше дошло до гуша. Междувременно тези две години (1988-1990) си дрънках през цялото време. Бях натрупал някакви дема, но само на кухарка. Нашият басист Боян Петков свиреше кавъри в една група в студентските общежития. Бях много голям приятел и с първия ни барабанист Драгомир Димитров. Започнах да ходя на техни репетиции, но без да правя нищо, просто ги слушах. Подмятах на Драго, че можем да направим нещо, защото той харесваше идеите ми, но нямаше къде да ги запишем, пък и аз нямах никакъв опит, никога преди това не бях свирил с хора... Един ден той каза: \"Хайде, ела някой път, ще бъдем само двамата или тримата с Боян\". И така се озовах в репетиционната на студентските общежития, където започнахме да свирим заедно с още един китарист, който беше виртуоз и много ме комплексираше – Пламен Чепанов. Той и до днес е адски добър, наистина страхотен инструменталист. Аз обаче исках да правим авторска музика. Тогава песните ми бяха по-баладични, с леко по-прогресив, уейв насоченост. Текстовете бяха или мои, или на тогавашната ми приятелка Катерина Коева, която много държеше да пише и се справяше добре. По онова време нямах никакъв опит с това как да редя думи в песен, съвсем различно е да пишеш поезия и да пишеш текст, за да бъде изпят. Дори чисто фонетично – започнах да мисля как да избягвам определени неща, за да постигна ритъм, да нагодя нейните поетични думи в песните, беше ми много трудно да ѝ обясня, че някои неща просто не могат да се изпеят. Що се отнася до името – покрай казармата се движех в компания на колоритни художници от гимназията в Казанлък, които слушаха яка музика и правеха купони, които ми оставиха спомени за едни безметежно хубави вечери. На едно такова събиране единият от тях, Мирчо, каза: \"Сега ще ви разкажа, пичове, най-флойдовския виц: Ха-ха. Казах си: \"Не е много смешно, защо каза, че е виц?\". Реших обаче да си го открадна и до 94-95-та името на групата беше  . Не ми хрумна веднага. Просто търсех нещо, което да е по-натурално, по-човешко, спомних си го и ми хрумна тази идея. Може да не е нещо грандоманско, но е работа на съдбата. Естествено, не съм някакъв фанатик, но исках име, което хем да е артаджийско, хем да е интересно, хем да те провокира да се замислиш за нещо ценно. Редовно ни питат: \"Какво означава Остава?\", значи все пак е някаква провокация и директно поражда въпроси. Оставя обаче и вратичка за персонален отговор, не те ангажира с точно определена рецепта. Дава свобода на всеки да го интерпретира сам, а в същото време означава и нещо статично. Статичен глагол. Първата ни песен е  . Тя пак е на Катето. Помня, че по това време за пръв път ни извикаха в Клуб  на ъгъла на Университета, където снимаха едно предаване по БНТ, водещи бяха Наталия Симеонова и Георги Ангелов, казваше се  . Представляваше нещо като малък театър, в който канеха групи и пускаха по едно тяхно парче. Тогава за пръв път пуснаха песен на Остава по телевизията и дори снимаха видео. Последваха песни като   (аз ѝ виках  ),  ,  , пак по текстове на Катето. После и аз се престраших и също започнах да пиша думички. Направихме няколко изцяло авторски парчета. Тогава групата имаше малко по-различно звучене, малко по-прогресив и ню уейв. Прекарвах много време в квартирата, дрънках на китарата и пробвах как звучат някои текстове с музика. После отивах на репетиция, казвах: \"Катето написа някакви думички, аз добавих\" и започвахме да свирим и да правим аранжимент. Едно от добрите неща, които останаха от соца, беше, че по места като мазето, в което свирехме, имаше оборудване – колони, пулт... Всеки от нас пък си носеше и някакви инструменти, затова въпреки мизерията успявахме да правим музика. Тогава в Габрово имаше много силен студентски рокендрол живот. Неслучайно му казваха \"българския Манчестър\" – всички се правеха на маймуни по цяла нощ, особено уикендите. Имаше много групи – от калифорнийски рок като   до хард рок, всякакъв метъл и една-две зверски гръндж банди. Правехме даже общи концерти. Само си представете – през месец в Културния дом се събираха 3-4 габровски групи. Капацитетът му беше за 500 човека и се пръскаше по шевовете. Нямаше известни изпълнители, но всички бяха там, просто хората бяха много жадни за музика. Когато виждах публиката, умирах от страх. Затова си помагах с алкохол – адреналинът беше много, просто всичко ми се случваше за първи път, съвсем изведнъж. Този навик остана и до днес, но далеч по-умерен. Не бих казал обаче, че да излизам на сцена се е превърнало в рутина. И сега се вълнувам, но не изпитвам вече страх, друго е. Страхът е много пагубен и може да те съсипе. Но би било притеснително, ако не се вълнуваш, ако не искаш да се представиш добре. Това са моменти, за които музикантите живеем. Спомням си Румен Янев, Бог да го прости, беше журналист във вестник  . Той дойде до Габрово на един такъв фестивал, влюби се в Остава и написа първата рецензия, която някой е писал за нас. Беше впечатлен от музиката и от духа на мястото. Думите му много ни поощриха, помогнаха ни да повярваме в себе си и съм му много благодарен за това. Днес подобна музикална критика от истински познавачи доста ми липсва – не заради Остава, просто тя е много важна, за да съществува изкуството. След това се срещахме години наред, но за съжаление накрая той беше много болен. Радвам се обаче, че с Емо Братанов успяха с да издадат книгата   (първата книга с историята на българския рок от този период, с 249 текста на 44 групи и изпълнители, изд.   – бел. ред.) Някога пък Емо ни извика в предаването   по радио Тангра, където водеше класация за българска музика. Попаднахме в нея с  , но с първия вариант, който не е в албума и е записан с друг барабанист. Заедно с  са записвани в една и съща сесия, някъде през 1992 – 1993 г. Тогава нямаше GSM-и, нямаше интернет, нищо. Помня как Румен се обади на домашния телефон и каза: \"Пак сте на първо място!\". Беше много силно изживяване, нашият първи реален пробив. В края на годината ни извикаха и за общ концерт – всички, които са били в класацията, 10-12 изпълнители, в зала  . Това беше крайъгълен камък за групата и индикация, че трябва да продължаваме.", "date": "2019.09.13", "title": "Откъс от \"аз ОСТАВА\" на Георги Георгиев"}
{"url": "https://www.dnevnik.bg/bulgaria/2019/09/13/3962923_premierut_borisov_za_otstraniavaneto_na_jurnalistkata/", "text": "Главанаци, главанаци е точната дума. Имам чувството, че го правят нарочно\", с тези думи премиерът Бойко Борисов коментира пред журналисти в Русе отстраняването от ефир на журналистката от БНР Силвия Великова, чийто ресор е съдебната система. Попитан кой го прави, премиерът Борисов отговори: \"И аз не мога да схвана кой\". Великова беше отстранена като водеща на предаването \"Преди всички\" и от ресора си, но късно вечерта снощи възстановена. Тя обясни чрез фейсбук, че натискът за свалянето й от ефир е бил толкова силен, че заплашвал едва ли не радиото. В момента пред БНР тече протест на журналисти срещу ограничаването на свободата на словото. Борисов каза, че се е обадил още вчера на Великова като научил за отстраняването й, за да провери дали е вярна тази информация. Двамата се познавали лично още от времето, когато Борисов беше главен секретар на МВР, а Великова отразявала работата на ведомството. От тогава двамата се поздравявали по телефона за празници и поддържали нормални човешки отношения. Борисов каза, че не познава директора на БНР, но помолил да му предадат, че през парламентарната група на ГЕРБ ще му поиска оставката, ако не \"оправи това безобразие\" и не върне журналистката на работа. \"Като чух за тази глупост, й се обадих да потвърди. Не го познавам директора на БНР, не съм го и виждал. Помолих да му предадат, защото изпълнителната власт дава парите, но не се меси, но съм и председател на партия, чиято парламентарна група е гласувала за неговия избор, и ако не оправи това безобразие, ще отида в парламента и ще накарам парламентарната група да му иска оставката,\" каза Борисов. Запитан дали вижда в казуса намесата на ДПС или на прокуратурата, отговори: Не мога да кажа кой, аз знам какво щях да направя като председател на ГЕРБ, ако не я бяха върнали\". ГЕРБ няма да плаща на медии за политическа реклама за изборите Борисов каза, че ГЕРБ няма да дава пари за реклама по време на предизборната кампания както на разпространилия без разрешение снимки с интимно съдържание сайт ПИК, така и на други медии. Той омаловажи значението на случая със снимките, насочени срещу кандидата за кмет на \"Демократична България\" Борислав Игнатов като постави медиите под един знаменател: \"Скандалът с ПИК е като скандалът с \"Бивол\" и много други телевизии и радиа. На евроизборите сме дали на огромния брой медии от партийната субсидия, сега не даваме на никой. Това съм разпоредил. Така че за политическа реклама пари ПИК няма да получи от нас, но няма да дадем и на другите медии, защото смятам че и те по същия начин прекаляват в други сфери. Това, което можем да направим, е да не им даваме пари за политическа реклама. Точка.\" Едновременно с това от думите на премиера се разбра, че това не се отнася за парите за реклама на европроекти, които медиите получават чрез министерствата. \"На министерствата не се месим\", каза Борисов с уточнението, че Министерският съвет няма договор с ПИК.", "date": "2019.09.13", "title": "Премиерът Борисов за отстраняването на журналистката Великова: \"Главанаци\""}
{"url": "https://www.dnevnik.bg/evropa/regioni/2019/09/13/3962951_zam-ministur_mestnite_vlasti_shte_imat_poveche/", "text": "Изпълнението на оперативна програма \"Регионално развитие\" 2007-2013 г. допринесе за увеличение от 1 процент на брутния вътрешен продукт на България. Със завършването на настоящата програма - \"Региони в растеж\" - очакваме този процент да бъде по-голям. Това заяви заместник-министърът на регионалното развитие и благоустройството Деница Николова на семинар на тема \"Устойчиви инвестиции в устойчиво градско развитие\" в хърватския град Осиек, предаде пресслужбата на Министерството на регионалното развитие и благоустройството. Форумът се организира от генерална дирекция \"Регионална и градска политика\" на Европейската комисия и Мрежата за градско развитие в сътрудничество с хърватското Министерство на регионалното развитие и фондовете на ЕС и Университета в Осиек. Заместник регионалният министър отбеляза, че България се готви усилено и за изпълнението на проекти за развитие на регионите през периода 2021-2027 година. България, Хърватия, Полша и Испания участват в пилотен проект за засилване на административния капацитет, изпълняван съвместно с Организацията за икономическо сътрудничество и развитие (ОИСР). Според Николова подобряването на капацитета на държавните органи и местните власти, както и създаването на регионално ниво за вземане на решения, ангажирани с инициирането и избора на проекти, ще доведе до повече значими и с добавена стойност инвестиции, както и до намаляване на различията между регионите. \"Капацитетът на регионално ниво е от изключително важно значение, защото България е сред държавите в ЕС с централизирано управление на всички секторни политики, включително регионалната, и предизвикателството да се делегират правомощия на регионално ниво е голямо. Сега имаме възможност чрез новите регламенти на ЕК за следващия програмен период да приложим политика, ориентирана към нуждите на регионите, чрез засилено участие на регионалните и местни власти. Те ще имат повече възможности чрез партньорства да участват в процеса за иницииране на значими за региона инвестиции, които да доведат до икономическо развитие и са ориентирани към нуждите и специфични потребности на територията\", заяви Николова. Чрез изпълнявания съвместен проект с ОИСР, финансиран от еврокомисията, ще се зададе рамка за увеличаване на административния капацитет не само на управляващия орган на програмата, но и на съществуващите междинни звена в страната, които подпомагат изпълнението й. С него ще се постави акцент върху изграждането на капацитет на регионално ниво. Вече е изготвена \"пътна карта\", с която са идентифицирани заинтересованите страни относно прилагането, програмирането и изпълнението на териториалния подход за развитие. \"През следващия програмен период имаме намерение средствата за регионално развитие да бъдат насочени основно към изпълнението на териториален подход за въздействие. Финансирането на инвестиции в изпълнение на интегрирани стратегии за развитие ще се поеме от бъдещата оперативна програма за развитие на регионите, като се очаква и останалите оперативни програми да имат принос към изпълнението на новия подход на регионалната политика\", коментира още заместник-министър Николова.", "date": "2019.09.13", "title": "Зам.-министър: Местните власти ще имат повече възможности за иницииране на инвестиции"}
{"url": "https://www.dnevnik.bg/detski_dnevnik/2019/09/13/3959553_s_decata_v_pochivnite_dni_14_-_15_septemvri/", "text": "                         За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . СЪБОТА В Културен център G8 ще има безплатна прожекция на кратки анимирани филмчета, заснети от децата от 10 училища от София и посветени на българските традиции и обичаи. Между 18 и 19 ч. посетителите ще могат да гледат осем 2-минутни филмчета – \"Игнажден\", \"Зимни маскарадни игри\", \"Сирница\", \"Гергьовден\", \"Ладуване\", \"Предсватбени обичаи\", \"Сватба\", \"Жътва\".  Най-голямото пътуващо книжно изложение \"Алея на книгата\" продължава и през уикенда на бул. \"Витошка\", между бул. \"Патриарх Евтимий\" и ул. \"Узунджовска\" с няколко специални предложения за децата и техните родители. От 15 ч. по случай задаващия се старт на учебната година ще има сътезание за грамотност. Съботната програма включва още концерт с песни от поредицата познавателни книжки \"Чуден свят\" в изпълнение на Детска вокална група \"Сладки пуканки\" към Националния дворец на децата, среща с преводача на чешкия феномен \"Чифтоядците\" - Красимир Проданов в шатра №19, представяне на детската книга \"Съчко\" от Джулия Доналдсън, представяне на детската книга с аудио диск \"Софѝя и хвърчащото креватче\", както и още игри, гатанки и логически задачи.  Радио N-JOY ще отбележи началото на новата учебна година с мащабен концерт на Голямата поляна в Южния парк тази събота от 11 часа. На сцената ще се качат Михаела Филева, Орлин Павлов, Прея, VenZy, Ева Пармакова, Виктория Георгиева, Йоана, Дара Екимова, Искрата, Кристиана Асенова, Тоshey, Марина Кискинова и победителят в шоуто \"Гласът на България\" – Атанас Каталиев. По време на събитието деца и родители ще могат да се забавляват и да спечелят различни големи награди.  Френският културен институт организира Ден на отворените врати от 10 до 17 часа. Ще има едночасова безплатна занималня за деца от 1 до 3 години, а през това време родителите или по-големите им братя и сестри могат да посетят на спокойствие медиатеката и залите за курсове. От 13 до 17 ч. е предвидено време за електронни игри, а освен това желаещите ще могат да проверят и нивото си на писмен и устен френски. Ще има курсове и занимания, както и възможност да спечелите безплатен курс и 5 едногодишни абонамента за медиатеката на института. Повече за програмата  тук . Детски литературни маршрути продължават и през септември. Тази събота от 11 ч. на ул. \"Елин Пелин\" 1 всички заинтересовани могат да се срещнат с изкусния разказвач и автор на самия маршрут Зорница Христова - преводач, журналист, издател и писател на детски книжки. Тя ще преведе децата през някои от любимите произведения на българските класици. За събитието няма такса и не се изисква предварително записване.  Изложба на най-добрите произведения от седмото издание на Световния конкурс за детска рисунка ще бъде показана в Артгалерия - НДК до 20 септември. Участниците ще бъдат разпределени в 13 възрастови групи, като тази година в конкурса са взели участие деца от 63 държави с над 8 000 рисунки.  Търсене на съкровища с награди се организира в Park Center съвместно със сп. \"ВВС Знание\". \"По пътя на съкровищата\" ще предизвика децата да научат нови неща и да спечелят награди за началото на учебната година. Приключението започва от 11 ч. и продължава и двата дни до 19 ч. Щанд и информация за събитието ше има поставен на партера на търговския център.  За 14-а пореден път и след едногодишна пауза събитието \"НОЩ Пловдив\" се завръща с тридневна програма, множество разнообразни инициативи, акценти и специална програма \"Малка нощ\", посветена на най-малките любителите на изкуството. Всички събития и локации от нея са публикувани в  сайта . През уикенда в града ще се проведе Фестивалът на рибата и виното. Той започва още в петък и в трите му дни ще има Детска зона за забавление на най-малките с тематични работилници за рисуване, изработка на сувенири на морска тематика. Ще има и цирково шоу, кулинарни демонстрации, професионални консултации от сомелиер, много игри, състезания и конкурси.  За втори път Световният фестивал на анимационния филм \"Варна\" и Детски кът - Варна, организират работилница за деца \"Как да си направя анимационен филм\". В събота от 18 ч. в Морската градина около езерцето с лодките ще бъде нейният последен ден. Под менторството на студенти от класа на аниматора и режисьор Анри Кулев и чуждестранни лектори децата ще могат да нарисуват и да видят как в реално време рисунките им ще оживеят. Всички направени филмчета ще бъдат излъчени в последния фестивален ден - 15 септември. Входът е свободен.      НЕДЕЛЯ На открито и голямо пространство на ъгъла на ул. \"Бачо Киро\" и ул. \"Цар Симеон\" децата ще могат да рисуват с тебешир и след това да играят на дама и дартс на тротоара. Събитието е безплатно и е част от фестивала \"КвАРТал\". Там през целия ден ще има и рисуване с къна. \"Маргаритка\" и БНР - Радио София, канят децата на голям концерт на открито по случай рождения ден на радиото. Той ще започне от 11 ч. в Градската градина до площад \"Ал. Батенберг\". Гости ще са Поли Генова, Мая Бежанска, Тони и Свилен от \"Остава\" и децата от вокални групи \"Шоколадче\" и \"Радиодеца\".  По случай първия учебен ден куклен театър \"Театър НАДЯ\" под акомпанимента на пианистката Мирослава Тодорова ще представят на малчуганите от 17 ч. постановката \"Пипи Дългото Чорапче\" на сцената в парк \"Овча купел\" (старата част) с вкусотиите на \"Павилион Cafe & Bakery\". Входът е свободен. Програмата за неделния ден на изложението \"Алея на книгата\" и неговия литературен кът очаква най-малките читатели за представяне на новите книги за деца и възрастни \"Азбука\" и \"Племето на майките\"от Ирина Каракехайова и работилничка за деца - числа и природа (как да се учим лесно с метода на Монтесори. ", "date": "2019.09.13", "title": "С децата в почивните дни (14 - 15 септември)"}
{"url": "https://www.dnevnik.bg/sviat/2019/09/13/3962964_silite_na_haftar_sa_svalili_3_turski_drona/", "text": "Либийската национална армия (ЛНА), командвана от фелдмаршал Халифа Хафтар, заяви днес, че е свалила край Мисрата три турски безпилотни летателни средства. Това съобщи телевизия \"Ал Арабия\", предадоха ТАСС и БТА. По техни данни най-малко два от свалените дронове са били насочени към разположената южно от Мисрата военновъздушна база Ел Джуфра, но не са стигнали целта си. Няма данни за пострадали или щети. Либия е разделена между две съперничещи си правителства: едното в Триполи, което е подкрепяно от ООН, а другото в източния град Тобрук, което е в съюз с Хафтар. През юни т.г. ЛНА обвини Турция, че пряко се намесва във вътрешните работи на Либия, за да подкрепи правителството в Триполи, напомня агенцията. Тогавашна атака с дрон повиши напрежението  в момент, в който турска техника има все по-голяма роля  в либийската война. Удължен мандат Съветът за сигурност на ООН единодушно прие резолюция за удължаване с една година на мисията на Обединените нации в Либия, предаде \"Франс прес\". Очакванията са това да допринесе за спиране на огъня там. Подготвената от Великобритания резолюция съдържа призив към генералния секретар на ООН Антониу Гутериш да представи пред Съвета за сигурност мерки за постигането на трайно спиране на огъня в Либия. Според дипломати, ако се стигне до спиране на огъня, бързо може да бъде приета и втора резолюция, с която да се създаде мисия за наблюдение на спазването му. За либийския конфликт най-вероятното решение е военното, заяви в събота на пресконференция в Обединените арабски емирства говорителят на силите на маршал Халифа Хафтар генерал Ахмед ал Месмари. Според него сраженията в Либия са във финалната си фаза. /БТА", "date": "2019.09.13", "title": "Силите на Хафтар са свалили 3 турски дрона"}
{"url": "https://www.dnevnik.bg/sport/2019/09/13/3962957_snimka_na_denia_kogato_nad_tokio_zavali_izkustven_sniag/", "text": "Сняг посред лято? Това не е аномалия, а част от  . В Токио беше разпръснат изкуствен сняг над главите на доброволци, влезли в ролята на зрители на едно от изпитателните състезания на гребния канал.", "date": "2019.09.13", "title": "Снимка на деня: Когато над Токио \"заваля\" сняг на парцали"}
{"url": "https://www.dnevnik.bg/bulgaria/2019/09/13/3962989_silviia_velikova_e_predstaviala_ednostranna_poziciia_v/", "text": "Журналистът от БНР Силвия Великова е представяла в ефир едностранна позиция, докато е била в отпуск, като е призовала в предаване на радиото слушателите да вземат участие в протест. Това се казва  в официална позиция по казуса на ръководството на радиото . Вчера  Силвия Великова беше свалена от ефир , като нямаше право да води сутрешния блок \"Преди всички\" и да отразява новините от съдебния ресор. Впоследствие след декларация на работещите в радиото,  позиция на Асоциацията на европейските журналисти в България  и други публични фигури  забраната беше отменена . Великова ще продължи да отразява и съдебния ресор, но в него ще има и втори човек, който да осигурява плурализма в него.  Управителният съвет на БНР е изслушал изпълняващия длъжността директор на програма \"Хоризонт\" Николай Кръстев, като е получил уверение, че тя не е свалена от ефир и продължава да работи като старши редактор в предаването \"Преди всички\". УС на БНР се състои от генералния директор на радиото Светослав Костов, юристът Галя Тренчева, адвокатът Димитър Димитров и журналистите Мария Маркова и Стефан Ташев. След изслушването УС е споделил становището на Николай Кръстев, че в програмата липсва обективно и безпристрастно отразяване на част от темите. Като механизъм за осигуряване на плурализъм и всички гледни точки по значими за обществото теми е било препоръчано да бъде определен по още един журналист във всеки ресор. Николай Кръстев е посочил, че са направени изменения в графика на водещите, като част от тях са следствие от издаденото на БНР наказателно постановление от Съвета за електронни медии от 28 август 2019. Мотивите за санкцията на СЕМ са изнесените в ефира на програмата лични данни на непълнолетно лице, като част от проблемното съдържание било изготвено от Силвия Великова.", "date": "2019.09.13", "title": "Силвия Великова е представяла едностранна позиция в ефир, твърди ръководството на БНР"}
{"url": "https://www.dnevnik.bg/bulgaria/2019/09/13/3962992_id_shefut_na_horizont_podade_ostavka_sled_svalianeto/", "text": "Изпълняващият длъжността директор на програма \"Хоризонт\" Николай Кръстев обяви, че тази сутрин е подал оставка от длъжността  само ден след като беше назначен на нея . Причината е вълната от недоволство след решението за  сваляне от ефир на дългогодишния водещ на  сутрешния блок и редактор в програма \"Хоризонт\" Силвия Великова  и отстраняването й от ресора правосъдие и съдебна система с аргумента, че не го отразява безпристрастно. След вълна от реакции на професионалната общност решението беше отменено. Тази сутрин обаче журналисти от различни медии се събраха пред сградата на БНР  на протест в защита на свободата на словото  и срещу опитите за оказване на натиск върху медията. Решението е изцяло мое Решението ми е морален акт, защото смятам, че човек трябва да носи отговорност за делата си, каза Николай Кръстев. Той уточни, че се чувства отговорен заради недоумението в радиото и в гилдията като цяло, което неговото действие е предизвикало. Той отрече да му е оказван натиск и пое изцяло отговорността за взетото решение за Великова. Кръстев повтори основните тези от разпространената по-рано днес позиция на държавното радио - че водещата не е сваляна от ефир, а са направени промени в графика на водещите по две причини: заради наказателно постановление от Съвета за електронни медии за изнесени в ефир лични данни на непълнолетен в подготвено от Великова съдържание, както и за участие на журналиста по време на годишния й отпуск в предаване на БНР с призив слушателите да вземат участие в протест. Кръстев обясни действията си с липсата на административен опит, като уточни, че изненадващо е поел поста директор на програмата. Той неколкократно нарече случилото се \"лична грешка\" и подчерта, че не му е въздействано.", "date": "2019.09.13", "title": "И.д. шефът на \"Хоризонт\" подаде оставка заради опита за сваляне от ефир на Силвия Великова"}
{"url": "https://www.dnevnik.bg/sport/2019/09/13/3962994_glavniiat_arhitekt_na_sofiia_e_izdal_viza_za/", "text": "Главният архитект на София Здравко Здравко е издал виза за инвестиционно проектиране на основен ремонт и реконструкция на стадион \"Българска армия\". Новината съобщи министърът на младежта и спорта Красен Кралев по време на парламентарния контрол след въпрос на депутата от БСП Иван Ченчев. \"Това е първата важна стъпка към създаване на съвместно дружество и съответно сключване на дългосрочно сътрудничество между държавата и \"ЦСКА-София\", каза Кралев. По думите му сроковете за това партньорство зависят от инвеститора в лицето на футболния клуб. \"След публично декларираното обещание за по-скорошно уреждане на юридическата рамка на правоотношенията между ЦСКА и държавата в лицето на Министерството на младежта и спорта вече считаме, че са налице всички предпоставки, позволяващи ни да изградим новия си дом\", заявиха от клуба в сайта си. Ръководеният от Гриша Ганчев и Юлиан Инджов клуб изрази намерения да изгради изцяло нов стадион в рамките на границите на сегашния \"Българска армия\". В последните седмици се получи скоростно раздвижване по темата след няколко срещи между представители на червените и отговорните институции. В края на август  \"ЦСКА-София\" обяви, че Здравков е обещал да издаде виза до 15-20 септември . Темата за новия стадион беше сред ключовите при  обсъждането на устройствения план на Борисовата градина . През август  \"ЦСКА-София\" изпрати писмо до министъра на спорта Красен Кралев , в което изрази притесненията си около \"Българска армия\". Червените посочиха, че са срещнали добри намерения, но очакват реални действия от държавата, като акцентират, че не искат финансова помощ, а съдействие за получаване на зелена светлина за строеж. Кралев отвърна с коментар под публикация във \"Фейсбук\", че  очаква клубът да представи инвестиционните си намерения . По-късно кметът на София Йорданка Фандъкова заяви, че няма пречки да бъде изграден нов стадион. \"Това е наистина една манипулация - няма подобно нещо (че има пречка). Ние сме обявили и сме готови и главният архитект го е заявил, че в рамките на чашата - такова е желанието и на собствениците на клуба, стига да са готови с проекти и финансиране - няма никаква пречка да се реновира или изгради. Отново ще кажа - имаме такова съгласие всички, че това може да стане в рамките на съществуващите граници за момента и няма никакви граници за това\", заяви Фандъкова. Собственикът на клуба  Гриша Ганчев каза пред \"Капитал\" преди месец, че вече има осигурено финансиране  - 10 милиона евро собствени средства и 20 милиона от датски инвестиционен фонд. Червените представиха в сайта си няколко проекта, изработени от различни архитектурни студиа, за това как би изглеждал стадионът. В момента \"Българска армия\" е собственост на \"Сердика спортни имоти\" ЕАД под шапката на спортното министерство, а \"ЦСКА-София\" има договор за наем за 10 години (с надежда да бъде удължен) срещу 62 хиляди лева без ДДС на месец и задължителна инвестиционна програма от 1.1 милиона лева (без ДДС). ", "date": "2019.09.13", "title": "Главният архитект на София е издал виза за проектиране на \"ЦСКА-София\""}
{"url": "https://www.dnevnik.bg/zelen/2019/09/13/3963016_bulgariia_e_na_poslednite_mesta_v_stranite_ot_es_po/", "text": "България е на едно от последните места сред страните от ЕС по изгарянето на отпадъци с цел оползотворяване на енергията от тях, каза днес в рамките на парламентарния контрол министърът на екологията Нено Димов. Той посочи, че едва 3.34% от боклука се гори, докато средно за ЕС става дума за 28.1%. Темата стана актуална за пореден път, след като  част от мощностите на \"Топлофикация-Перник\" бяха спрени  заради установено използване на неразрешен вид гориво – биомаса, в нарушение на издаденото комплексно разрешително на дружеството. Впоследствие  съд разпореди работата на двата генератора да бъде възстановена . По повод друг въпрос Димов каза, че страната ни изнася почти десет пъти повече отпадъци, отколкото внася - 823 781 тона срещу 85 00 тона. Износът е основно на отпадъци, за които в България няма мощности за преработки - пестициди, живак и т.н. Екоминистърът уточни, че България е единствената страна в ЕС, която е въвела ограничения за вноса на RDF отпадъци, които се ползват за горене. Те не могат да надхвърлят половината капацитет на мощностите, които могат да работят с тях. Целта е да се стимулира изгаряне на местен RDF. По повод питане за произхода и състава на отпадъците, съхранявани на площадка на ТЕЦ \"Марица-Изток 3\", Димов каза, че става дума за 652 т боклук, като по документи всичко е законно. Предстои да се направи международна експертиза на състава, за да се види дали той отговаря на обявения. Ако има разминаване, боклукът ще се върне в Италия.", "date": "2019.09.13", "title": "България е на последните места сред страните от ЕС по изгаряне на отпадъци"}
{"url": "https://www.dnevnik.bg/evropa/2019/09/13/3963045_prajkata_prokuratura_prekrati_razsledvane_sreshtu/", "text": "Прокуратурата в Прага прекрати днес криминалното разследване срещу премиера Андрей Бабиш за измама със субсидии от еврофондове, предаде \"Ройтерс\". Решението на прокурорите е взето след проучване на предоставените доказателства от полицията. То може да бъде отменено от главния прокурор на Чехия, допълва \"Асошиейтед прес\". Казусът е за  ферма, получила преди десет години субсидия  от 2 милиона евро, след като нейната собственост е била прехвърлена от притежавания от Бабиш конгломерат \"Агроферт\" с 250 фирми на роднини на премиера. Субсидията е била предназначена за малки предприятия, на които условия \"Агроферт\" не е отговарял. Впоследствие \"Агроферт\" отново придобива въпросната ферма. Милиардерът Бабиш отрича да е извършил нещо нередно. Разследването бе основната причина голяма част от политически партии в Чехия да не желаят сътрудничество с неговата партия АНО. Понастоящем Бабиш ръководи правителство на малцинството заедно със социалдемократите, което трябва да разчита на гласовете на комунистите за мнозинство в парламента. \"Агроферт\" обхваща компании в различни сфери - от химическата и хранителната промишленост до земеделие и медии. /БТА", "date": "2019.09.13", "title": "Пражката прокуратура прекрати разследване срещу премиера"}
{"url": "https://www.dnevnik.bg/zelen/2019/09/13/3963008_riba_krai_pernik_umira_zaradi_topla_voda_i_prekaleni/", "text": "От 6 септември насам  неправителствени организации  сигнализират за масово измиране на риба в язовир \"Лобуш (\"Печилина\") край Перник. Директорът на отговорната Басейнова дирекция \"Западен Беломорски район\" обяснява смъртта на рибите с естествени причини - намаляване на кислорода поради презарибяване и високи температури на водата. Експерти от Българската академия на науките и природозащитници от Централната рибноопазваща организация и Риболовен клуб \"Балканка\" обаче твърдят, че рибата е отровена. През последната година и двете организации, работещи по почистването и мониторинга на водните басейни в района, стават свидетели на множество замърсявания на река Струма при вливането ѝ в \"Пчелина\". Пример за замърсяванията можете да видите  тук . През последните 5 месеца природозащитните организации подават сигнали до Басейновата дирекция и Регионалната инспекция по околна среда и води РИОСВ - Перник. За \"Дневник\" Димитър Куманов от Риболовен клуб разказа, че официалните отговори на сигналите досега са били за констатирани нарушения с \"неизвестен извършител\". За него липсата на резултати при проверките е нелогична, защото дори сградата на РИОСВ - Перник, се намира пред реката и \"просто могат да проследят нагоре по течението откъде тръгва замърсяването\". Едва след свидетелствата за масово измиране на рибата в язовира през последните две седмици и проявения интерес от медиите институциите са изказали официални становища. Според областния управител на Перник Ирена Соколова,  цитирана от Би Ти Ви , е установено замърсяване с миещи препарати. Според  изявление в пресконференция  на директора на Басейнова дирекция \"Западен Беломорски район\" - отговорното за водоемите регионално звено, рибите умират поради високите температури и липсата на кислород, която се дължи и на големия им брой, достигнат поради \"презарибяване\". Проблем няма и според Пламен Ангелов, директор на РИОСВ - Перник, който  заявява пред БНТ , че реката е чиста, контролът е достатъчен и \"в центъра на Перник в Струма можеш да ловиш мряна\". Биологът - експерт по рибите от Българската академия на науките д-р Тихомир Стефанов, обаче  заявява за сайта \"Актуално\" , че такива обяснения за масовата смърт на рибите не са реалистични. Според него именно замърсяването, което е продължило дълъг период от време, е причина за мъртвата риба в яз. \"Пчелина\". Нито високите температури, нормални за сезона, нито презарибяване, което се саморегулира във водоема, могат да бъдат сочени като причина за масовото измиране. Димитър Куманов от Риболовен клуб \"Балканка\" разказа за \"Дневник\", че институциите дори не са събрали проби от мъртвите риби, за да установят причината. Към момента телата са все още по бреговете на Струма и могат дори да доведат до разпространяване на отравянето и до нови зарази. Куманов добави, че доброволците от Централната рибноопазваща организация от години работят с акции по почистване и зарибяване на язовира и е не само безотговорно, но е неморално приносът им за опазването на язовир \"Пчелина\" да се интерпретира като проблем за природата. Самата Централната рибноопазваща организация също заявява във Фейсбук, че  е възмутена , че доброволният труд на нейните 500 доброволци, наложен заради липсата на контрол от институциите над бракониерството и замърсяването в района, бива обвинен като причина за отравянето на възстановените от тях риби във водоема.", "date": "2019.09.13", "title": "Риба край Перник умира заради топла вода и прекалени грижи според басейновата дирекция"}
{"url": "https://www.dnevnik.bg/bulgaria/2019/09/13/3963065_cacarov_razporedi_proverka_za_zamlukvaneto_na_bnr/", "text": "Главният прокурор Сотир Цацаров е разпоредил незабавно извършване на проверка за причините за спирането на излъчването на програма \"Хоризонт\" на Българското национално радио тази сутрин, съобщи пресцентърът на прокуратурата. Срокът за завършването й е три дни. Спирането беше обяснено с профилактика и обхвана периода от 6 до 11 часа. Самото съобщение за предстоящото спиране беше оповестено снощи в 21.16 часа. Снощи се появиха информации , че всъщност спирането на излъчването е предизвикано от липсата на желаещ да води сутрешния блок \"Преди всички\", след като  журналистът Силвия Великова беше свалена от ефир . В крайна сметка водещ се намери, но програмата се излъчваше само онлайн. Проверката на прокуратурата започва, след като справка от Държавна агенция \"Национална сигурност\" информира, че така е създадена опасност за застрашаване на националната сигурност предвид статута на БНР като стратегически обект. Националното радио е стратегически обект за националната сигурност по подпомагане и опазване на гражданите в случай на необходимост от уведомяване и предупреждаване на населението при бедствия, аварии и кризи, се уточнява в съобщението. Проверката е възложена на ДАНС, Съвета за електронни медии (СЕМ) и Комисията за регулиране на съобщенията (КРС). Тя ще се извърши под прякото ръководство на зам. главния прокурор Иван Гешев. На всеки от тези органи са поставени конкретни задачи, като още в рамките на днешния ден на органите на ДАНС е разпоредено снемане на обяснения от генералния директор на БНР. Любопитното в случая е, че  според самата Силвия Великова  първо в неформални разговори й било намекнато да спре да води, докато Иван Гешев бъде избран за главен прокурор, заради критичното си отношение към него. След това се стигнало до свалянето от ефир. \"Имах разговори с досегашния директор на радиото и с новия, в които ми беше казано, че натискът за свалянето ми от ефир е толкова силен, че заплашва едва ли не радиото, защото, ако не бъда свалена, ще бъде съсипано радиото\", казва още Великова в интервю от вчера за \"Дарик радио\".", "date": "2019.09.13", "title": "Цацаров разпореди проверка за замлъкването на БНР, Гешев ще я ръководи"}
{"url": "https://www.dnevnik.bg/sport/2019/09/13/3962929_sled_kontuziite_frum_se_priceli_v_titla_ot_tura_i/", "text": "Три месеца след  счупването на бедрена кост  и тежките контузии в състезанието \"Критериум Дофине\" четирикратният шампион в Тур дьо Франс Крис Фрум вече мисли за завръщането си на шосето. Британецът претърпя шестчасова операция в Монпелие през юни, като имаше риск за кариерата му. Въпреки това няколко месеца по-късно 34-годишният колоездач на \"Инеос\" разкри амбициозните си планове за следващата година. Фрум падна по време на разузнаване на индивидуалното бягане по часовник при скорост от 54 км/ч. Пред \"Телеграф\" той разказва, че не помни нищо от инцидента. \"Това е добре, защото тази случка няма да ме преследва до края на живота ми\". След счупване на бедрената кост, няколко ребра, фрактура на шиен прешлен, десен лакът и травма в рамото Фрум вярва, че може да  спечели Тура през 2020 г . \"Засега просто съм радостен, че съм жив и мога да работя върху завръщането ми на шосето\", каза британецът, който само пет седмици след операцията публикува видео как върви на тренажор с един крак. \"Не изключвам възможността да карам велосипед още тази година. След края на сезона има някои събития, на които обикновено участвам, те са по-скоро демонстративни. Голямата цел е догодина да участвам в Тура и на олимпийските игри в Токио. Знам, че ще бъде много трудно, особено когато игрите в Япония са само седмица след Тура, но съм готов да се целя в победата и на двете\", каза колоездачът. Амбицията на Фрум е да гони златните медали както в общия старт, така и в бягането по часовник. \"Общият старт ще включва над 5000 метра денивелация, високи температури и голяма влажност\". Британецът има седем победи в големите обиколки (4 пъти Тур дьо Франс, два пъти Вуелта Испания и един път Джиро д’Италия). Докато беше в болница, той научи, че е  обявен за шампион във Вуелтата  през 2011 г. след дисквалификация на Хуан Хосе Кобо. \"Много хора обявиха, че повече едва ли ще карам, че с кариерата ми е свършено, но това само ме амбицира. Ако успея да спечеля Тура за пети път след такова падане, ще бъде още по-значимо\", добави Фрум. В историята на Обиколката на Франция само четирима души имат по пет победи – Еди Меркс, Жак Анкетил, Бернар Ино и Мигел Индураин.", "date": "2019.09.13", "title": "След контузиите Фрум се прицели в титла от Тура и олимпийско злато през 2020 г."}
{"url": "https://www.dnevnik.bg/kultura/2019/09/13/3963070_buzludja_kato_nonument_v_izlojba_i_purformans/", "text": "Монументи, които са загубили или променили символната си стойност заради промени в идеологията. Редица такива примери ще бъдат представени в изложбата \"Нонумент\", която се открива днес от 18:30 ч. в Музея на хумора и сатирата в Габрово и ще отбележи края на програмата на 24-ото издание на Габровското биенале на хумора. Напомняйки за непостигнати утопии, за принуда и съучастие, тези нонументи се оказват в забвение, занемарени и оставени на влиянието на времето. Експозицията представя точно такива примери от Централна и Източна Европа, събрани от  международна група в платформата Nonument.bg . Изложбата ще се слее и с пърформанс в събота, 14 септември от 14 ч. пред един от най-големите и популярни местни примери за такъв монумент - паметника на връх Бузлуджа, който е акцент и в експозицията. Пърформънсът е дело на немския колектив ЛИГНА заедно с българския артист Стефан А. Щерев и композитора Емилиан Гацов - Елби. В него под формата на пиеса за слушане участниците ще преживеят архитектурата, ще станат свидетели на сцени от историята на паметника и ще бъдат приканени да изпълнят обичайни ежедневни жестове, които в своята дискретност напомнят протестните пърформанси на Иржи Кованда в Прага от 1976 или на Ердем Гюндюз в парка Гези в Истанбул от 2013 година.  Онези, които имат желание да присъстват и не разчитат на собствен транспорт, ще могат да се възползват и от организиран транспорт на цена 5 лв. за двупосочен билет от и до Габрово, Казанлък и Велико Търново. Необходимо условие е да си носят смартфон и слушалки, но е препоръчително и предварително записване на  сайта на биеналето .  Изложбата \"Нонумент\" ще продължи в Музея на хумора и сатирата до края на януари 2020 г. и в нея ще има още документални материали, фотографии и филми от проектирането, планирането, строежа, функционирането, затварянето, разграбването и разрухата на Бузлуджа, както и карикатури и вицове с познати метафори и скорошни исторически събития.", "date": "2019.09.13", "title": "Бузлуджа като \"нонумент\" в изложба и пърформанс"}
{"url": "https://www.dnevnik.bg/evropa/2019/09/13/3963082_kmetovete_na_nai-golemite_datski_gradove_iskat_zoni/", "text": "Всички градове в Дания трябва да имат възможност да определят специални екологични зони, в които например може да бъде забранено движението на стари дизелови автомобили. Това посочват в съвместно изявление кметовете на четирите най-големи града в кралството - Копенхаген, Орхус, Оденсе и Олборг, предаде ТАСС. \"Това не е война против автомобилите, а война срещу емисиите на дизеловите коли, които са вредни за здравето. Длъжни сме да започнем да установяваме екологични изисквания за леките коли, които ще се движат в градовете ни, на първо място за най-замърсяващите околната среда дизелови автомобили\", заявяват кметовете. \"Знаем, че в отработените газове на дизеловите автомобили има много твърди частици, което е вредно за здравето. Всяка година има 4200 смъртни случая, свързани с емисиите на твърди частици, и бихме искали да направим нещо по този въпрос. Ето защо искаме да поставим изисквания към дизеловите автомобили и да отстраним от градските центрове колите, които замърсяват най-много\", посочи кметът на Оденсе Петер Рабек Юел. /БТА", "date": "2019.09.13", "title": "Кметовете на най-големите датски градове искат зони, свободни от стари дизели"}
{"url": "https://www.dnevnik.bg/photos/2019/09/13/3963079_snimka_na_denia_stachka_paralizira_parij/", "text": "Париж е парализиран днес от стачка в транспорта, обявена като най-мащабната от 12 години. Инициатори са няколко синдиката, които са недоволни от проекта за пенсионна реформа на френския президент Еманюел Макрон, предаде \"Франс прес\". Изключително затруднен се очертава да бъде трафикът в метрото, където ще бъдат затворени десет линии, а други две ще осигуряват минимални услуги и то само през пиковите часове. Останалите две линии, които са автоматизирани, трябва да функционират нормално, но вероятно бързо ще се окажат претоварени. Хаос в движението се очаква и в крайградската железница Ер Е Ер (RER), която свързва центъра на Париж с предградията. Особено засегната ще бъде връзката между столицата и летището \"Роаси - Шарл де Гол\", най-голямото във Франция със 72 милиона пътници за 2018 година.", "date": "2019.09.13", "title": "Снимка на деня: Стачка парализира Париж"}
{"url": "https://www.dnevnik.bg/bulgaria/2019/09/13/3963123_sabotajite_sreshtu_mediite_sa_bez_analog_po_svoiata/", "text": "Българският хелзинкски комитет следи състоянието на правата на човека в България вече повече от четвърт век. Настоящата поредица от саботажи срещу свободата на изразяване и журналистиката като професия, призвана да търси и огласява истината, нямат аналог в последните две десетилетия по своята дързост и интензитет. Това се казва в позиция на организацията, разпространена днес. От хелзинския комитет припомнят, че новите посегателства срещу журналистиката се случват в светлината на 2018 година, \"когато овладяването на медиите в България, свързването им с политически и икономически кръгове и натискът над журналистите стана фокус на редица документи на международни организации и партньори\". В позицията се припомнят няколкото случая на срив на професионалните и етични стандарти, поддържащи качеството на медийната среда, и проява на цензура. Става въпрос за  публикуваните на 5 септември от ПИК  снимки с порнографско съдържание с цел да се атакува един от кандидатите за кмет,  безкритично разпространената новина  за готвен държавен преврат, почиваща на напълно недостоверни твърдения, и решението на ръководството на БНР да  свали от ефир Силвия Великова . Със съжаление и тревога отчитаме, че последните две седмици ни поднесоха нова поредица от събития, които грубо погазват законовите и професионалните норми за защита свободата на словото, и са ярко доказателство за девалвирането на медиите като коректив на трите основни власти в страната. На 5 септември онлайн изданието ПИК, осъждано неколкократно за клеветнически кампании, си позволи да публикува порнографско съдържание с цел дискредитиране на един от кандидатите в кметската надпревара за столицата. Въпреки че представители на различни институции и политически сили единодушно осъдиха случая, публикацията и до момента е достъпна, а мерки за възстановяване на законовия ред, защита на потърпевшата и косвено засегнатия кандидат-кмет, както и санкциониране на издателя, не са предприети. Крайната безскрупулна проява на неетичност и демонстративната увереност, че няма да последват санкции, предизвика спонтанния призив на десетки журналисти за завръщане към професионалните стандарти и опазване на достойнството на професията. В разпространена позиция под заглавието \"Днес е денят\" те поискаха политиците и бизнесът да се разграничат от изданията, които не спазват професионалните и етични стандарти в журналистиката. Само два дни по-късно обаче голям брой медии, сред които много национални, разпространиха безкритично новина за готвен държавен преврат, почиваща на напълно недостоверни твърдения. Разпространението на неверни факти, очернящо сочените за \"заговорници\", не само не беше опровергано официално, а беше легитимирано от министъра на вътрешните работи г-н Младен Маринов. Поредицата от събития, бележещи краха на медийната свобода, се увенча с решението на ръководството на общественото радио да свали от ефир и да отстрани от работа в ресор \"Съдебна система\" критичен журналист, Силвия Великова, точно в месеца преди избора на нов главен прокурор и в разгара на протестите срещу единствения кандидат за поста – настоящия зам. главен прокурор Иван Гешев. В резултат в петъчната сутрин радиото замлъкна - за първи път в дългогодишната си история, а БНР обясни оглушителната тишина в ефира с техническа профилактика. Последвалото \"възстановяване\" на журналистката бе съпроводено с прикачване към нейния ресор на друг, предан на властта журналист, за да се осигури \"плурализъм\" в една медия, която бездруго като цяло е отявлено проправителствена. На този фон продължава безкритичното отразяване от страна на редица проправителствени медии на пропагандните акции на обществени и професионални кръгове в полза на единствения кандидат за главен прокурор г-н Иван Гешев и публичното заклеймяване на всички, които се осмеляват да се противопоставят на тази кандидатура. В навечерието на изборите за местни органи на властта с тревога констатираме как все повече медии започват да се превръщат в пропагандни рупори на политически партии, участващи в изборите, прогресивно загърбвайки стандартите на независимата журналистика. Българският хелзинкски комитет следи състоянието на правата на човека у нас вече повече от четвърт век. Настоящата поредица от саботажи срещу свободата на изразяване и журналистиката като професия, призвана да търси и огласява истината, нямат аналог в последните две десетилетия по своята дързост и интензитет. Те се случват в светлината на 2018 година, когато овладяването на медиите у нас, свързването им с политически и икономически кръгове и натиска над журналистите стана фокус на редица документи на международни организации и партньори (Индекс на свободата на изразяване на \"Репортери без граници\", докладът на Европейската комисия по Механизма за сътрудничество и проверка, становище на Европейски център за свобода на медиите, заключителна декларация на международната конференция \"Медийна свобода и плурализъм\" и др.). ", "date": "2019.09.13", "title": "Саботажите срещу медиите са без аналог по своята дързост и интензитет, смятат от хелзинкския комитет"}
{"url": "https://www.dnevnik.bg/sport/2019/09/13/3963098_cska-sofiia_suzdava_suvmestno_drujestvo_s_durjavata_za/", "text": "ЦСКА-София\" обяви, че завършва разговорите с Министерството на младежта и спорта и \"Сердика спортни имоти\" ЕАД за създаване на съвместно дружество. От футболния клуб обясняват, че в капитала му държавата ще участва с апортна непарична вноска, представляваща правото на собственост върху стадион \"Българска армия\" и тренировъчна база \"Панчарево\". Ангажиментът на червените ще е да внесат и осигурят финансовите средства и инвестиции, \"необходими за цялостното завършване на съоръжението в модерен и функционален вид, отговарящ на най-високите критерии на УЕФА\". Информацията идва часове след като  главният архитект на София Здравко Здравков издаде виза  за инвестиционно проектиране на клуба за ремонт и модернизация на \"Българска армия\". Успоредно с това червените посочиха, че дружеството \"Ред Енимълс\" ЕООД е платило изцяло и в определения от закона срок всички такси за издаването на съдебен акт, с който следва да му бъдат прехвърлени в собственост всички активи на фалиралото дружество \"ПФК ЦСКА АД\". \"С оглед на коректното изпълнение на всички задължения от страна на купувача на емблемата на ЦСКА, очакваме дружеството да придобие абсолютно всички активи, предложени му и закупени честно и почтено в тръжната процедура, включително и спорния недвижим имот в района на град Бяла\", казват от клуба.", "date": "2019.09.13", "title": "\"ЦСКА-София\" създава съвместно дружество с държавата за базите"}
{"url": "https://www.dnevnik.bg/kultura/2019/09/13/3963101_chetirinadeseta_nosht_se_spuska_nad_plovdiv_dnes/", "text": "След едногодишна пауза събитието \"НОЩ Пловдив\" се завръща днес в Европейската столица на културата 2019 с три специални събития, множество съпътстващи изложби, срещи, инициативи, програма \"Малка нощ\" за деца и традиционната възможност регионалните музеи, читалища, библиотеки, галерии и храмове да бъдат отворени в тъмните часове на деня. Едно от събитията и проектите, създадени специално за \"НОЩ\", е на американския артист L, който ще представи своя \"междуизмерен\" ритуал A.S.T.R.A.L.O.R.A.C.L.E.S на Римския стадион по залез слънце - точно в 19:35 ч.. В него участват 14 души от Пловдив - само жени, които ще извършат астрален ритуал, ръководени от художника L и куратора на проекта Аарън Милтън, за който са създадени и скулптурни обекти от бронз. Вечерта ще продължи със зрелищния аудио-визуален проект Ground Control в Античния театър от 23 ч. Той ще бъде представен на същото място и в събота, но от 21:30 ч.. Проектът е колаборацията между Петко Танчев (Пловдив) и Axel Rigaud & Crystal sound (Париж), които се срещат за създаването на мащабната мултимедийна творба, която ще се прожектира както на сцената, така и на трибуните на театъра. В съпровод ще има музика на живо, която ще използва порцеланови купи - самите те произведения на изкуството. Първата от общо трите вечери на \"НОЩ\" ще завърши и с традиционното откриващо парти, което тази година ще бъде във Военния клуб и ще започне в полунощ.  Сред общо 130 събития в 75 пространства акцент е и \"Общо място\" с куратор Владия Михайлова, която събира творби на международни артисти и ще бъде представена в Стария град на Пловдив, Източна порта.       Изложбата \"Open Art Files: записки и бележки под линия\" в галерия \"Капана\" пък проследява отражението на времето в работите на повече от 50 български артисти с куратор Вера Млечевска. Интересно ще е да се види и изложбата evn колекция (художествената колекция на EVN Group) в СКЛАД Пловдив, която специално за \"НОЩ\" поръчва и три творби от трима артисти - Франц Капфер, Лазар Лютаков и Мартина Вачева.      Освен тези изложби, които са създадени по инициатива на фондация \"Отворени изкуства\", основна част на \"НОЩ Пловдив\" по традиция ще бъдат и пловдивските музеи, галерии и ателиета. За събитието през нощта ще бъдат отворени и много читалища, библиотеки, религиозни храмове и общностни центрове.  Пълната програма на събитието може да откриете  тук . ", "date": "2019.09.13", "title": "Четиринадесета \"НОЩ\" се спуска над Пловдив днес"}
{"url": "https://www.dnevnik.bg/sport/2019/09/13/3963149_ispaniia_i_arjentina_shte_sporiat_za_titlata_na/", "text": "Испания и Аржентина си осигуриха среща във финала на световното първенство по баскетбол. Двата отбора ще преследват втора титла в турнира, като финалът е в неделя. Испанците, които са шампиони от 2006 г., спечелиха зрелищния мач с Австралия, като се наложиха с 95:88 след две продължения. Австралийците бяха много близо до историческо първо участие във финал на световно първенство. Те водеха през по-голямата част от двубоя, но малко не им достигна до удържат предимството си. Опитният испански отбор съумя да изравни в края на четвъртата част, както и в края на първото продължение. След това \"фурия роха\" натрупа преднина и спечели мача. С това испанците си гарантираха 11-и медали от голямо първенство за последните 13 години. Марк Гасол и Рики Рубио имаха основен принос за успеха. Гасол записа 33 точки, а Рубио добави 19 точки, 12 асистенции и седем борби. Отборът на Аржентина, който преди месец стана шампион на Южна Америка, нямаше проблеми срещу Франция. Аржентинците се наложиха с 80:66 и ще участват за трети път в разпределението на медалите от световното, като единствената им титла е от 1950 г. Силен мач за южноамериканците изигра 39-годишният Луис Скола. Той беше най-резултатен в мача с 28 точки. Аржентинците бяха напред в резултата в по-голямата част от двубоя и постепенно увеличаваха преднината си. Те започнаха вихрено и поведоха с осем точки в началото. Французите се върнаха в мача в началото на втората част, но края й губеха с 32:39. След силна трета част аржентинците отвориха преднина от 15 точки. В края французите тръгнаха на финален щурм, но тройки на Скола сломиха устрема на европейците.", "date": "2019.09.13", "title": "Испания и Аржентина ще спорят за титлата на световното по баскетбол"}
{"url": "https://www.dnevnik.bg/gradska_sreda/2019/09/13/3963174_peshehodna_i_veloaleia_shte_svurje_vissheto/", "text": "Националната компания \"Железопътна инфраструктура\" ще предостави на общината стари неизползвани жп линии между бившата гара \"Пионер\" и висшето транспортно училище \"Тодор Каблешков\" в София. По трикилометровото трасе ще бъде изградена пешеходна и велоалея. Това съобщиха министърът на транспорта Росен Желязков и кметът Йорданка Фандъкова, цитирани в прессъобщение. \"В момента се изготвя плана, който ще бъде представен за обществено обсъждане. Процедурата предвижда, след като той бъде приет и влезе в сила, Общинският съвет да изрази своята воля за безвъзмездно придобиване на имотите на националната компания \"Железопътна инфраструктура\", които попадат в зоната на проекта. Когато това се случи, Министерският съвет трябва да излезе с решение за безвъзмездно предоставяне на имотите на Столичната община\", обясни Росен Желязков. Ще бъдат прехвърлени над 60 декара.      \"Основната функционалност на тази територия ще бъде изграждането на велосипедни алеи, които ще подобрят градската свързаност. 60 процента от терените са предвидени за озеленяване, което ще създаде една паркова среда, с възможност за разгръщане на цялостна концепция за градска мобилност. Това е проактивна политика, която много скоро ще доведе до реални резултати за развитието на нашата столица, като зелен град\", допълни Желязков. Трикилометровият линеен парк ще е първият участък от бъдещия Зелен ринг, добави Фандъкова. Крайната цел е жителите на всички квартали, през които минава Зеленият ринг, да имат екологична връзка с парковете в града. Идеята за велотрасето на мястото на изоставената жп линия е още от 2011 г. , когато спортната зала \"Арена Армеец\", покрай която минава трасето, още се строеше.", "date": "2019.09.13", "title": "Пешеходна и велоалея ще свърже Висшето транспортно училище в София с гара \"Пионер\""}
{"url": "https://www.dnevnik.bg/sport/2019/09/13/3962899_s_investiciia_za_16_mln_paunda_livurpul_shte/", "text": "Европейският клубен шампион \"Ливърпул\" постига големи успехи под ръководството на Юрген Клоп, но клубът си поставя амбициозни задачи и извън терена. Ръководството на червените обяви, че изготвя тригодишен план за разширяване на своята фенска база и подобряване на връзката си със запалянковците. Инвестицията на \"Ливърпул\" е на стойност 16 милиона паунда, обяви изпълнителният директор на клуба Питър Мур. Средствата ще бъдат използвани, за да бъдат подобрени всички дигитални платформи на червените. \"Технологията е много важна в днешния спорт. Успехите на терена са важни, но не можеш да разчиташ, че без технологията ще достигнеш до 771 милиона души по света\", каза Мур. \"Инвестираме 16 милиона за следващите три години, за да подобрим всички приложения, системите ни за плащане, услугите за феновете, сайтовете\". За своето дигитално представяне \"Ливърпул\" използва отдел от 800 души, които работят, за да може клубът да има по-сериозно дигитално присъствие. \"Те не играят с топката, не са на терена, но са също толкова важни, колкото и играчите\", каза още директорът на \"Ливърпул\".", "date": "2019.09.13", "title": "\"Ливърпул\" ще вложи 16 млн. паунда, за да подобри връзките с феновете си"}
{"url": "https://www.dnevnik.bg/bulgaria/2019/09/13/3963186_nai-bezplodnata_sreshta_-_bulgaro-makedonskata/", "text": "Седмата среща на смесената българо-македонска комисия за исторически и образователни въпроси бе \"най-безплодната\", но не и \"най-спокойната\", откакто започнаха заседанията. Това обяви председателят на комисията от българска страна  проф. Ангел Димитров  на брифинг за медиите след двудневното заседание. Първият им ден, вчера, трябваше да е свързан със съдържанието на учебниците по история, днешният - да бъде посветен на споровете около личността на Гоце Делчев. \"Резултатите са съвсем близо до нула,\" продължи проф. Димитров. \"Очевидно е, че имаме много дълбоки разминавания в начина, по който искаме да решим спорните въпроси.\" Макар \"крачки напред\" да са били направени, липсата на готовност се усеща от миналата среща, \"при положение, че имахме година зад гърба си\", но все пак е важно работата да продължи - не в духа на компромисите, а на съгласието на базата на солидните аргументи и без миналото да се превръща в обект на \"конюнктурни интереси\", както не подобава на историци. \"Всичко, което правим, трябва да бъде насочено за нещо много солидно и трайно между двете държави.\" Днешната среща бе дори \"разочароваща\", заяви  проф. Драги Георгиев , председателят от македонска страна. Той поиска да се постигне \"компромис\", да се почитат аргументите на двете страни и \"балансирано гледане на въпросите\", но и добави, че ситуации като днешната са \"част от работата на комисията\" и дебатът е показал накъде трябва да се насочи работата им. Така \"доба дискусия на високо ниво\". Къде е разминаването за Гоце Делчев Помолен да коментира разминаването за Гоце Делчев между частите на комисията, проф. Димитров каза, че българските учени се фокусират върху \"значението и ролята\" на Гоце Делчев, докато колегите поставят друг акцент, повече за \"отношението към Гоце Делчев в един по-късен исторически период\". Колкото и да е странно \"почти не говорихме за Гоце Делчев\", а за \"формулировки за политическа терминология\" и как те да бъдат вградени в съвременен текст. Не съвременното отношение към личността трябва да се определя за Гоце Делчев, макар и то да има значение, отбеляза проф. Димитров. Впоследствие проф. Георгиев допълни, че разговорът е бил повече върху това \"как, къде, как да се чества Гоце Делчев\", а не върху биографията му. Няма спор, че е нужно съвместно честване, а Гоце Делчев трябва да бъде \"мост за добросъседство\", който ще усили приятелските отношения. \"Дискусията беше... как да бъде най-продуктивно,\" каза Георгиев и изрази оптимизъм, че ще има напредък на следващата среща. \"Иска ми се мостът да има здрави основи,\" каза Димитров и добави, че за него е важно да се види \"каква личност е Гоце Делчев, как е формиран като личност... а едва след това да се обърнем към късното отношение.\" Не бива съвременните формулировки в двете държави да се използват \"за оценка на миналото\", каза Димитров. \"Български земи\"  Вчера проф. Димитров  заяви в интервю , че в разменени преди срещата бележки от македонска страна има отстъпление дори по свързани със Средновековието въпроси, за които преди е имало съгласие. Помолен от \"Дневник\" да коментира, проф. Георгиев заяви, че общото отбелязване на личности като цар Самуил е договорено, все още няма съгласие за формулировките в учебниците и са направени препоръки за античността и ранното Средновековие. Ни най-малко обаче не се е стигнало до обсъждане на бележките заради вчерашните обсъждания, каза проф. Димитров. Той добави, че има спор около терминология и изрази като \"български земи\" и \"територията на съвременна България\" (последният израз се оказва проблематичен от българска страна в някои случаи). Според проф. Георгиев терминът \"български земи\" включва територията на Северна Македония, дори когато не става въпрос за средновековната българска държава. Затова \"настояваме... да се формулира по начин, по който няма да провокира негативни чувства в учениците в нашата държава.\" Попитан дали има възможност за пробив и предложение на общ текст до октомври, както поискаха за Гоце Делчев двамата премиери, проф. Димитров каза, че не се знае какво ще се случи до следващата среща, тъй като трябва двете страни да осмислят възраженията си. \"Днес нашите колеги пожелаха да прекратим разговорите около Гоце Делчев, но това, което казва проф. Георгиев, ме кара да си мисля, че на следващата в Република Северна Македония ще направим крачката напред.\"", "date": "2019.09.13", "title": "\"Най-безплодната\" среща - българо-македонската комисия не постигна пробив"}
{"url": "https://www.dnevnik.bg/bulgaria/2019/09/13/3963188_prof_neli_ognianova_pornoto_za_otmushtenie_e/", "text": "Разпространението на изображения със сексуален характер без разрешението на лица, без тяхно съгласие е много мощно, крайно средство за натиск.\" Това каза днес пред  БНР  проф. Нели Огнянова, експерт и преподавател по медийно право в Катедрата по европеистика в Софийския университет \"Св. Климент Охридски\". В предаването \"Хоризонт до обед\" тя коментира медийно-правния аспект на и лична информация за партньорката на кандидата за кмет на София – Борислав Игнатов. \"Мотивацията е различна, каза Огнянова. Но днес говорим за случай, в който става въпрос за към отказ от участие в изборен процес. Това е феномен, който има и социални измерения. А това това е изключително опасно, защото порното за отмъщение е инструмент на културата на страха\". Според Нели Огнянова в случая със с интимните снимки, разпространени от \"ПИК\" става дума за нов инструмент за натиск върху публични фигури. За това според нея трябва да се реагира много ясно и недвусмислено и обществото и медиите да се противопоставят на тази тенденция. \"В други държави има конкретни разпоредби, които предвиждат и каза тя пред Националното радио. В България подобна правна процедура все още не е задвижена, но определено трябва да кажем, че има реакция на политическо равнище. Има отказ от партниране с този сайт по време на избори. Партии и кандидати обявиха позициите си. Има елементи на разграничаване, предвид легитимирането на сайта досега от едно масово, ако мога така да кажа, позиране на политици по време на събития, организирани от сайта\". Според проф. Огнянова времето ще покаже дали това разграничаване е само моментно поради шоковия характер на публикацията или има трайна тенденция за въвеждане на стандарти в политическото поведение\".", "date": "2019.09.13", "title": "Проф. Нели Огнянова: Порното за отмъщение е инструмент на културата на страха"}
{"url": "https://www.dnevnik.bg/evropa/2019/09/13/3962965_boris_djonsun_dovejda_do_otchaianie_evropeiskite/", "text": "Британският премиер Борис Джонсън довежда до отчаяние европейските преговарящи с непреклонността си и оставя малко надежда за споразумение с ЕС за Брекзит до 31 октомври, за което ще поеме \"цялата отговорност\". \"Все още сме готови обективно да анализираме всички конкретни и юридически издържани предложения на Великобритания, но такива до този момент не са постъпили\", заяви главният преговарящ на ЕС за Брекзит Мишел Барние преди среща с председателя на Европейския парламент и ръководителите на политическите групи в европарламента. \"Брекзит е училище за търпение и решителност\", каза с ирония Барние преди срещата с лидерите на Европейския парламент. Председателят на европарламента Давид Сасоли демонстрира твърда позиция към Борис Джонсън след тази среща, на която Мишел Барние информира събеседниците си за състоянието на текущите обсъждания в Брюксел със съветника на британския премиер за Брекзит Дейвид Фрост. \"Получените сигнали не разкриват никаква инициатива, която да позволи възобновяване на преговорите\", каза Барние на пресконференция. \"Британското правителство е твърде безкомпромисно в своите позиции и ние сме разтревожени, тъй като поведението му все повече засилва опасенията от  Брекзит без сделка \", добави той. Политическите групи в европарламента постигнаха съгласие за текста на резолюция, която ще бъде подложена на гласуване следващата седмица на пленарна сесия в Страсбург. \"Няма да има споразумение без предпазен механизъм. Това е повече от ясно\". Такава е позицията на Европейския парламент, който ще има последната дума, заяви Давид Сасоли. Предпазният механизъм е предпазна клауза, чиято цел е да се попречи на завръщането на физическа граница между Ирландия и Северна Ирландия, която е част от Великобритания. Цяла Великобритания би останала в митнически съюз с ЕС съгласно споразумението на Тереза Мей с Брюксел, което бе отхвърлено от британския парламент и Борис Джонсън. Премиерът настоява да няма предпазен механизъм, който според него ще е пречка за Великобритания да сключва двустранни споразумения за свободна търговия. Нито едно предложение, заслужаващо доверие \"Склонни сме да изследваме всички предложения, но Великобритания не е предложила алтернативни решения, които да заслужават доверие в юридически и оперативен план\", каза Давид Сасоли. \"Склонни сме дори да се върнем към първоначалното предложение предпазният механизъм да се прилага само за Северна Ирландия\", увери председателят на европарламента. Северна Ирландия би станала така граница с останалата част от Великобритания (Англия, Шотландия и Уелс). \"Мисля, че това е най-справедливото решение, тъй като то би позволило на Великобритания да има пълна автономия в сферата на създаването на законодателство и митническите въпроси, като за Северна Ирландия се приложи специален статут\", каза ръководителят на групата на Зелените в европарламента Филип Ламбертс. \"Според мен това е по-малко трудно, отколкото предпазният механизъм да се прилага за цяла Великобритания\", добави той.      Правителството на Джонсън обаче даде да се разбере, че тази опция не е на дневен ред. Британският премиер продължава да твърди, че иска сключването на нова сделка с ЕС, която да постави основите на свободната търговия между Великобритания и ЕС и да гарантира, че е отбелязан напредък. \"Аз не мисля така. Той си дава вид на човек, който преговаря добросъвестно и иска споразумение, за да може, ако не бъде постигната сделка, това да не изглежда като негова вина, а на други хора\", добави Ламбертс. \"Ако се стигне до Брекзит без сделка, британското правителство ще понесе цялата отговорност и ще трябва да спази всичките си финансови ангажименти и правата на европейските граждани, както и да изпълни задълженията си по споразумението от Разпети петък с Ирландия. Европейският парламент няма да даде одобрението си за нови преговори между ЕС и Великобритания, ако тези задължения не бъдат изпълнени\", каза Давид Сасоли на пресконференция вчера. /БТА", "date": "2019.09.13", "title": "Борис Джонсън довежда до отчаяние европейските преговарящи"}
{"url": "https://www.dnevnik.bg/sviat/2019/09/13/3963197_opaseniiata_v_izrael_-_sled_vtoriia_vot_za_godina_moje/", "text": "Преди около пет месеца повечето израелци приеха, че харесва ли им или не, Бенямин Нетаняху е спечелил още едни избори. Днес те са пак на изходната точка и умуват за кого да гласуват (и дали изобщо да гласуват). До повторни избори се стигна, след като Нетаняху не успя да сформира коалиция и неговите поддръжници в парламента гласуваха за разпускане на Кнесета. Те прибягнаха до този ход, защото в противен случай президентът щеше да възложи мандат за съставяне на правителство на друг, както следва от правилата. Има широко споделяни опасения, че резултатът ще до голяма степен същият и че дори е възможен трети вот. Дясната партия \"Ликуд\" на Нетаняху отново е в оспорвана надпревара с центристката партия \"Синьо и бяло\". Последната заявява, че няма да контактува с \"Ликуд\", докато партията се оглавява от Нетаняху, който е разследван за корупция. Нетаняху от своя страна обеща да сформира не правителство на единството, а \"силно дясно правителство\". През април президентът възложи на него да сформира правителство, защото блокът на десните и религиозни партии бе по-голям от този на центристките, левите и арабските партии. Това означаваше, че Нетаняху е получил повече рекомендации да оглави правителство, отколкото опонента му Бени Ганц, който явно не можеше да сформира коалиция. \"Изглежда, че сега сме в подобна ситуация като през април\", каза професор Тамар Херман, академичен директор на Центъра \"Гутман\" за обществено мнение и политически изследвания. Според Херман, която е съиздател на месечния \"Индекс на мира\", базиран на социологически изследвания, израелското общество е \"разделено почти наполовина\". Ключов аспект на вота ще бъде избирателната активност, каза тя, отбелязвайки, че избиратели в контраст с предишни избори. \"Изглежда, че пак ще има спад\", каза тя, като изтъкна, че арабските избиратели са разочаровани от своето ръководство и вероятно в техния сектор ще бъде регистрирана ниска активност. Центърът и левицата, добави тя, също проявяват \"по-слаб интерес към изборите\", отколкото десницата и религиозните партии. Това според нея може да се дължи или на факта, че техните избиратели смятат изборите за \"изгубена кауза\", или защото сформирането на многобройни съюзи между различните по-малки партии е оставило у тях усещането, че никоя партия не изразява истински интересите им. Професор Джонатан Ринхолд от университета \"Бар Илан\" също смята, че се очаква ниска активност, особено в левия център. \"Ако избирателната активност е ниска, това е от полза за десните и религиозните партии\", каза Ринхолд, който е заместник-ръководител на отдела за политически проучвания и старши изследовател в Центъра \"Бегин-Садат\" за стратегически проучвания към университета. Религиозните партии имат по-висока от средната избирателна активност поради идеологически причини, изтъкна той. Той очаква да бъде така и на тези избори. Въпреки това според него блокът на десните и религиозни партии няма да получи мнозинство и Нетаняху \"или ще подаде оставка или \"Ликуд\" ще \"забие нож в гърба му\". В този случай той предвижда правителство на единството, включващо партия \"Ликуд\" с нов лидер, \"Синьо и бяло\" и крайнодясната партия \"Израел Бейтену\" (\"Нашият дом Израел\"). \"Израел Бейтену\" начело с  Авигдор Либерман  бе решаващият фактор на предишните избори. Приемаше се за даденост, че тя ще се присъедини към коалицията, но Нетаняху се провали в посредничеството между нея и ултраортодоксалните партии по въпросите на религията и държавата. Оттогава \"Израел Бейтену\", която успя с мъка да премине изборния праг през април, бележи ръст на популярността си според анкетите. Тя от \"десни срещу леви\" към \"религиозни срещу светски\". Либерман се зарече да не бъде част от правителство, управлявано от еврейското религиозно право. \"Ако той спечели още пет места, това може да означава, че неговите избиратели не са десни (каквито са по традиция)\", каза Херман. Макар партията на Либерман да е дясна по въпросите на сигурността и дипломацията, тя може да привлече повече леви избиратели заради позицията си по въпросите на религията и държавата, като гражданския брак, който в момента не съществува в Израел. Херман също допуска възможността за правителство на единството и е съгласна, че това не изглежда възможно, ако Нетаняху остане начело на \"Ликуд\". Тя добавя, че е възможно да има правителство без мнозинство, което се е случвало в миналото, с една партия, подкрепяща го отвън. Ако се стигне до правителство на единството, каза тя, това ще бъде нова ситуация, по-скоро с десноцентристко, отколкото левоцентристко правителство. \"По-рано ние нямахме център\", отбеляза тя. \"Днес левицата се е свила до такава степен, че едно правителство на единството вероятно ще включва центъра и \"меката десница\". Както Херман, така и Ринхолд не вярват да има трети избори. Всъщност президентът Реувен Ривлин се закани да направи всичко възможно, за да ги предотврати. \"Правителство ще има\", убеден е Ринхолд. /БТА", "date": "2019.09.13", "title": "Опасенията в Израел - след втория вот за година може да има и трети"}
{"url": "https://www.dnevnik.bg/bulgaria/2019/09/13/3963214_protestirashti_sreshtu_geshev_poiskaha_ostavkata_na/", "text": "На поредния протест пред Съдебната палата, организиран от сдружение \"Боец\" и насочен срещу кандидатурата на Иван Гешев за нов главен прокурор, беше поискана оставката на ръководствата на Българската национална телевизия (БНТ) и Българското национално радио (БНР). Причина за призива стана разразилия се за по-малко от 24 часа скандал около журналиста от БНР Силвия Великова.      Вчера се разбра, че  дългогодишният водещ на  сутрешния блок и редактор в програма \"Хоризонт\"  е свалена от ефир, както и отстранена от ресора правосъдие и съдебна система с аргумента, че не го отразява безпристрастно. След вълна от реакции на професионалната общност решението беше отменено. Тази сутрин обаче журналисти от различни медии се събраха пред сградата на БНР  на протест в защита на свободата на словото  и срещу опитите за оказване на натиск върху медията. Това в крайна сметка доведе до оставката на изпълняващия длъжността директор на програма \"Хоризонт\" Николай Кръстев, който напусна длъжността  само ден след като беше назначен на нея . Протестиращите обясниха, че настояват за оставката на ръководните фактори в БНР и БНТ, защото обществените медии се финансират от парите на данъкоплатците и затова трябвало да отразяват обективно протестите от последните дни. В тях се включиха и провокатори, като този път такива нямаше. Недоволните пред Съдебната палата поискаха още спиране на процедурата по избора на нов главен прокурор и нови правила, които залагат на състезателния принцип при избор на обвинител номер едно.      Събралите се около 200 души викаха \"Свобода\" и \"Гешев е позор\".", "date": "2019.09.13", "title": "Протестиращи срещу Гешев поискаха оставката на ръководствата на БНР и БНТ"}
{"url": "https://www.dnevnik.bg/sport/2019/09/13/3963219_voleibolistite_produljiha_v_ritum_s_vtora_pobeda_na/", "text": "Мъжкият национален отбор на България записа нова победа на европейското първенство по волейбол. Тимът на Силвано Пранди се наложи с 3:0 (28:26, 25:20, 25:20) срещу Румъния във втория си мач в турнира. Българите спестиха усилия, като и в трите гейма допускаха отпускане в заключителната част. Най-резултатен в мача стана Мартин Атанасов, който завърши с 15 точки. 14 за успеха добави Тодор Скримов. В третия си мач в турнира националите ще срещнат Португалия. Мачът е в събота от 21.45 ч. българско време. Националите започнаха силно двубоя, като постепенно натрупаха солидна преднина. Българите водеха с 20:15, но сами си усложниха задачата заради отпускане. Впоследствие румънците изравниха и дори имаха геймбол, но в крайна сметка националите измъкнаха частта с 28:26. Картината във втория и третия гейм беше същата, като българите трупаха голяма преднина в началото, но позволяваха тя да бъде стопявана.", "date": "2019.09.13", "title": "Волейболистите продължиха в ритъм с втора победа на европейското"}
{"url": "https://www.dnevnik.bg/skorost/2019/09/13/3963189_do_kraia_na_2020_g_v_bulgariia_shte_ima_stancii_za/", "text": "До края на 2020 г. в България трябва да бъдат изградени първите станции за зареждане на автомобили с водород, а до 2030 г. броят им може да достигне до 50. Това е заложено в проект на Наредба за условията и реда за проектиране, изграждане, въвеждане в експлоатация и контрол на станции за зареждане на автомобили, задвижвани с водород. Тя е разработена от експерти на Министерството на регионалното развитие и благоустройството, съвместно с Министерството на вътрешните работи, Министерството на околната среда и водите, Министерството на икономиката и Министерството на транспорта, информационните технологии и съобщенията и е качена за обществено обсъждане в Портала за обществени консултации strategy.bg. В момента в България липсват регулации, определящи изискванията за проектирането, изпълнението, контрола и въвеждането в експлоатация на точки за зареждане с водород. Водородното гориво е сред алтернативите варианти с потенциал за дългосрочно заместване на нефтените продукти. Наредбата е съобразена с прогнозните пазарни развития в европейски и в национален мащаб. Според нея до 2020 г. в България ще бъдат изградени 4 зарядни станции,  10 – до 2025 г.,  и 50 до 2030 г. В по-песимистичен сценарий е прогнозата на Института по електрохимия и енергийни системи към Българска академия на науките. Тя сочи, че след 2020 г. в страната ни ще има поне една функционираща зарядна станция и една в процес на изграждане, а до 2030 г. ще са изградени четири зарядни станции. Водородната зарядна станция може да се изгражда като интегрирано съоръжение, като компонент на територията на съществуваща или новоизграждаща се бензиностанция и/или газостанция, или автономно – като самостоятелно съоръжение. Водородните зарядни станции, обхванати от наредбата, са строежи първа категория съгласно Закона за устройство на територията и се въвеждат в експлоатация съгласно определения в него ред.", "date": "2019.09.13", "title": "До края на 2020 г. в България ще има станции за зареждане на автомобили с водород"}
{"url": "https://www.dnevnik.bg/bulgaria/2019/09/13/3963150_voinata_za_efira_deniat_v_koito_durjavnoto_radio_spria/", "text": "Над 3 минути мълчание на ефира е сигнал за война - това гласи неписаното правило, което се повтаря, къде на шега, къде - сериозно, в Българското национално радио (БНР). То се предава от поколение на поколение журналисти в една от най-авторитетните медии в България като напомняне, че ефирът не търпи и 30 секунди пауза, без причина, и то много основателна. В петък (13 септември) държавното радио, което излъчва вече повече от 80 години, спря основната си програма за близо пет часа в разгара на скандал, предизвикан от  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова  и за отстраняването й от съдебния ресор, в който тя е известна с критичната си позиция към работата на прокуратурата, а в последните месеци след като започна процедурата - и към единствения засега кандидат за нов главен прокурор Иван Гешев. Официално оповестената причина за спирането на ефирния сигнал беше профилактика на предавателите на програмата. Неофициалните коментари насочват към затрудненията да се осигури заместник на свалената в последния момент водеща и опасенията какво ще звучи в ефир след като се разбра за рокадите. Безпрецедентно дългото мълчание може да се окаже законово нарушение, доколкото по закон държавното радио е част от стратегическите обекти и дейности от значение за националната сигурност, а държавата трябва да гарантира разпространението на програмата му. По-рано през деня в петък   прокуратурата обяви, че започва проверка  защо е спряно излъчването. Тя ще е под прякото ръководство на зам.-главния прокурор Иван Гешев и трябва да приключи за три дни. Директорът на БНР Светослав Костов, който беше избран в края на юни, досега не е коментирал официално казуса. Той не отговаря на мобилния си телефон, а по неофициална информация вече е разпитан от служители на Държавната агенция \"Национална сигурност\" (ДАНС). Тишина в ефира В 21.16 ч. в четвъртък  на сайта на БНР беше публикувано съобщение , че от 6 до 11 часа в петък \"Хоризонт\" няма да излъчва заради профилактика на предавателите. От 6 до 10 ч. сутрин по програма върви сутрешният блок \"Преди всички\" ( ), а след това започва \"Хоризонт до обед\". Според източници на \"Дневник\" част от водещите, които са можели да заместят Великова в ефир в последния момент, са отказали от солидарност с колегата си. Сайтът \"Офнюз\", позовавайки се на свои източници, съобщи, че никой от потенциалните водещи не е откликнал на молбата да поеме ефира и така се е стигнало до спешното решение за профилактика. В петък сутрин предаванията, както и новините вървяха, но само онлайн. Водещ на сутрешния блок беше Диана Дончева, която по думите на Силвия Великова във \"Фейсбук\" е била принудена да поеме предаването в последния момент. Малко преди 11 ч. \"Хоризонт\" се върна в ефир. БНР и националната сигурност На пресконференция в петък по обяд и.д. шефът на \"Хоризонт\" Николай Кръстев, чието е било решението за Великова, обясни спряното излъчване с отдавна планирана профилактика на предавателите. Той подчерта, че това не се случва за първи път и уточни, че само през август е имало 3 или 4 дни, в които програмата на националното радио е спирана за по 5 часа на територията на цялата страна. Според Закона за ДАНС общественото радио е сред стратегическите обекти и дейности от значение за националната сигурност. Особеният статут на радиото се дължи на възможността чрез ефира хората да получават бързо и лесно достъпно информация в извънредни ситуации като бедствия, аварии или кризи, обясниха експерти. Затова и   между БНР, Националното управление \"Радио и телевизионни системи\" (НУРТС), което отговаря за ефирното разпространение на програмите на БНР, и регулаторните органи - Комисията за регулиране на съобщенията (КРС) и Съвета за електронни медии.", "date": "2019.09.13", "title": "Войната за ефира: денят, в който държавното радио спря"}
{"url": "https://www.dnevnik.bg/analizi/2019/09/13/3963047_demontirai_tazi_durjava/", "text": "Демонтажи правим всякакви: на микрофони, журналисти, медии\". До днес тази публикация във Фейсбук профила на уволнената от \"Нова телевизия\" Генка Шикерова звучеше само като находчива метафора. Днес в 6 ч. сутринта демонтажът стана факт. В продължение на пет часа радиосигналът на програма \"Хоризонт\" на Националното радио беше прекъснат. Както никога до сега! Официалното обяснение за празния ефир беше  фалшива новина, произведена не от друг, а от новото ръководство на медията - \"профилактика на предавателите\" . Истинската – никой не пожела да води утринния блок на радиото, след като  журналистката Силвия Великова бе свалена от ефир  заради критичната си позиция към безалтернативната номинация на Иван Гешев за нов главен прокурор. По-късно Великова съобщи, че е имала разговор с досегашния и с новия директор на БНР, в който й било обяснено, че натискът за отстраняването й бил толкова силен, че \"евентуален отказ би означавал Няма нужда от обяснения, нито от уточнения. Те звучат фалшиво, като клетвите на Борисов, че \"не можел да схване кой го е направил\" и като разпореждането на Сотир Цацаров за проверката, в която самият Гешев ще трябва да установи кой е спрял ефира на \"Хоризонт\". Звучи страшно, ако наистина часове по-късно премиерът не знае кой го е направил. Борисов може да обърне внимание на думите на самата водеща, която каза, че няколко пъти й е споменавано, че има проблем с начина, по който отразява Гешев. И свалянето й от ефира очевидно е част от целия опит да се направи позитивна кампания на единствения кандидат за седемгодишния безконтролен мандат на новия главен прокурор. Защото нито един от предшествениците му не е предизвиквал толкова категорично и мотивирано негативни реакции, още преди да е бил избран. Но и никога досега не се е стигало до такова безразсъдно мобилизиране на общественото и медийно дъно, за да се търси легитимация. Днес ефектът от всичко това е мълчание в ефира. Да, на България! Но тя беше пробита от тези, които са получили мандат да я пазят! След назначаването на \"среден пръст\" за директор на обществената телевизия тя вече не е гарант за нищо друго освен за трайна и унизителна безкритичност към безобразието на джипкаджийската власт в България. А \"Нова телевизия\" стана собственост на Кирил Домусчиев, който преди да я придобие си позволи публично да нарече \"олигофрен\" журналист, чиито въпроси не хареса. За шоуто му премиерът беше долетял в Разград с военен хеликоптер. Мълчанието в ефира на Националното радио в продължение на цели пет часа беше на състоянието, до което умишлено и с последователна вероломност беше доведена българската журналистика. В тази \"черна дупка\" вече всичко е възможно: -   на Пламен Георгиев - човек със склонност към документални шикалкавения за лична облага -   на ГЕРБ -   със свалените микрофони на брифинга й в София. А после и с хвърлянето на вината за това върху самата нея -  , с който кандидатът на \"Демократична България\" Борислав Игнатов трябваше да бъде премахнат от аранжирания пейзаж на кампанията за кметските избори в столицата -   с шпионите на Решетников -  , разконспириран от как-му-беше-името, по-известен като сина на Чикагото и авера на Петното -  и безпросветните роми, дакарани от гетата, за да проправят заедно пътя на новия главен прокурор. Ето, за този пуч на управляващите им е нужен контролиран ефир. Но когато нещата стигнат до тук, свободните граждани имат право да поемат нещата в свои ръце. Да свалят от джипките тези, които са им демонтирали микрофона и да делегират другиму правото да управлява от тяхно име. Това не е преврат – демокрация е!", "date": "2019.09.13", "title": "Демонтирай тази държава!"}
{"url": "https://www.dnevnik.bg/sviat/2019/09/13/3963227_statuia_na_suvetski_voenachalnik_skara_rusiia_i_chehiia/", "text": "Русия заплаши с ответни мерки по повод плановете на общинските власти в шести пражки район Бубенец да бъде преместена статуята на съветския маршал Иван Конев, пише днес чешкият вестник \"Лидове новини\". Според изявление на руското външно министерство това \"цинично решение\" на общинарите може да навреди на руско-чешките отношения и то няма да остане без отговор. А според чешкия министър на външните работи Томаш Петричек спорът за статуята на маршала е фактологичен. Иван Конев е оглавявал частите на Червената армия, изтласкали нацистите от Прага и голяма част на Чехия през 1945 г. Паметникът му,  издигнат през 1980 г., когато в Чехословакия все още има съветски войски , винаги е предизвиквал спорове. Известно е, че маршалът е участвал в потушаването на Унгарското народно въстание през 1956 г. и в смазването на Пражката пролет през 1968 г. По решение на общинската управа в шести пражки район статуята на Конев ще бъде преместена. На нейно място ще бъде издигнат мемориал за освобождението на Прага през войната. \"Това е въпрос на фактологична дискусия. Не виждам място за заплахи от санкции. Руската страна трябва да отчете, че никой не възнамерява да унищожава статуята. Понастоящем общинските власти обмислят къде да бъде поставена статуята\", каза чешкият външен министър Петричек. Говорителят на министерството Зузана Щихова поясни, че преместването на паметника не противоречи на нито едно двустранно споразумение между Чехия и Русия. \"Евентуалното преместване е изцяло в правомощията на органа за местно самоуправление\", каза тя в отговор на изявлението на външното министерство в Москва, пише \"Лидове новини\". ТАСС съобщи, че посланикът на Русия в Прага Александър Змеевски е бил извикан днес в чешкото външно министерство във връзка изказвания от миналата седмица на руския министър на културата Владимир Медински по адрес на кмета на Прага 6 Ондржей Коларж. На 6 септември Медински каза, че някакъв \"гаулайтер от местен мащаб\" е решил да маха паметника на \"освободителя и спасителя на града\". Същевременно Медински похвали чешкия президент Милош Земан като \"мъдър и образован човек\", който е казал, че \"това е безобразие и не бива да се прави\". /БТА", "date": "2019.09.13", "title": "Преместване на съветски паметник скара Русия и Чехия"}
{"url": "https://www.dnevnik.bg/sport/2019/09/13/3963222_da_atakuvash_padnaliia_lider_-_kak_strastite_vuv/", "text": "Спортсменско поведение или победа - такава дилема беляза 19-ия етап в Обиколката на Испания, който беше един от последните в тазгодишната Вуелта. Отсечката от 166 км между Авила и Толедо, която трябваше да бъде преходна преди съботния последен планински етап, доведе до много повече емоции и интрига, въпреки липсата на изкачвания. Причината се оказа отборна атака на \"Мовистар\", тимът на втория в генералното класиране Алехандро Валверде, докато носителят на червената фланелка Примож Роглич (\"Йъмбо Висма\") беше паднал. Действията на испанския тим нарушиха неписания закон в колоезденето и предизвикаха много полемики по време на етапа и след него. В крайна сметка Валверде не спечели време срещу Роглич след края на етапа, но си намери врагове в колоната. Около 66 км преди финала в Толедо на спускане голяма част от основната група се озова на асфалта. Съотборникът на Роглич Тони Мартин събори други състезатели, а носителят на червеното трико се удари в бетонна прегреда край пътя. Групата беше блокирана за няколко минути, а невредими се измъкнаха Валверде и съотборниците му. Те наложиха високо темпо в следващите километри, изложени на силен страничен вятър и отвориха разлика от 1.05 минути пред Роглич. Във втората група беше и друг от претендентите Мигел Анхел Лопес (\"Астана\"). Испанският тим атакува въпреки неписания закон, който гласи, че лидерът в класирането не се атакува при падане или механичен дефект, които не са причинени от негова грешка, и водят до нечестно предимство. Само 13 километра след атаката си от \"Мовистар\" спряха, което позволи на Роглич и Лопес да се върнат. Съперниците обаче обвиниха испанците по време на етапа и след финала. Денят беше белязан от победа на Реми Каваня от \"Декьонинк Куикстеп\", който беше в групата на бегълците, но емоциите в основната група оставиха в сянка постижението на французина. Успехът е четвърти за белгийския тим във Вуелтата след две победи на Филип Жилбер и една на Фабио Якобсен. В генералното класиране води Роглич с аванс от 2.50 минути пред Валверде и 3.31 пред Найро Кинтана. Лопес е четвърти на 4.17 минути изоставане. Реакциите След края на етапа комисарите на Международния колоездачен съюз (UCI) повикаха за изслушване спортните директори на \"Йъмбо Висма\" и \"Мовистар\". И двата тима имаха своите претенции, от холандския тим срещу действията на съперниците си, които обаче не са наказуеми, а от \"Мовистар\" се оплакаха от помощ от сервизните коли в групата на Роглич. \"Не съм съгласен с това, което се случи. Аз никога не бих го направил, защото тук не говорим за спортсменско поведение\", каза след етапа директорът на \"Йъмбо Висма\" Ади Енгелс. Неговият колоездач Роглич обяви, че не е видял ситуацията с атаката на \"Мовистар\". \"Трябва да видя повторение, по време на етапа просто мислех как да се върна по-бързо в групата\". Много по-гневен беше колумбиецът Лопес, който обвини Валверде и отбора му. \"От \"Мовистар\" показват неуважение, те не карат спортсменски. Винаги действат глупаво, те са идиоти и знаем как се състезават. Бесен съм да виждам как действа отборът на световния шампион, какъв световен шампион само имаме\", каза Лопес пред TVE.      От испанския тим оправдаха действията си с незнание за затрудненията на Роглич и Лопес. \"Трябва да питате спортните директори, ние правим това, което ни кажат от колите\", каза Марк Солер. \"Ние имахме предварителен план да атакуваме след това спускане, защото зоната е изложена на ветровете. Не знаехме какво се случва отзад, за да ни обвиняват. По-късно стана ясно, но спряхме, защото от UCI помогнаха на втората група, като не отстраниха автомобилите. Така върнаха Роглич в нашата група\", каза спортният директор на \"Мовистар\" Хосе Луис Ариета. В събота предстои последният етап с тежест за генералното класиране. Той е дълъг 190 км между Аренас де Сан Педро и Платформа де Гредос, като включва шест категоризирани изкачвания и близо 4500 метра денивелация.", "date": "2019.09.13", "title": "Да атакуваш падналия лидер - как страстите във Вуелтата се нажежиха преди последния етап"}
{"url": "https://www.dnevnik.bg/sport/2019/09/13/3963232_futbolniiat_sujuz_izrazi_vuzmushenieto_si_ot_sautgeit/", "text": "Българския футболен съюз (БФС) изрази възмущението си от коментарите на селекционера на Англия  Гарет Саутгейт, който наскоро заяви, че очаква прояви на расизъм по време на гостуването на неговия отбор в България  на 14 октомври. Президентът Борислав Михайлов е изпратил писмо до генералния секретар на УЕФА Теодор Теодоридис и до Английската футболна асоциация. От БФС казват, че думите на Саутгейт създават излишно напрежение.  \"БФС приема подобни действия за напълно безпочвени, неуместни и излишно нагнетяващи обстановката преди атрактивния двубой, който българските фенове очакват с огромен интерес вече цяла година\", пише в сайта на БФС. От футболния съюз допълват: \"В централата на съюза не е постъпила официална информация за расистки обиди и арест на български запалянко на \"Уембли\", а дори такъв случай да съществува, генерализацията и предварителното създаване на напрежение от страна на официални лица от английския тим са в категоричен разрез с взаимното уважение и феърплея, основни ценности както на Българския футболен съюз, така и на УЕФА\". Думите на Саутгейт дойдоха в сряда, няколко дни след мача от европейските квалификации на \"Уембли\", който България загуби с 0:4.  \"Притесняваме се от расизъм в София и това е нещо, за което имаме план как да постъпим. Вече сме обсъждали темата с играчите, защото сме наясно, че това е територия, където има история с расизма. Искаме да сме уверени, че сме добре подготвени\", каза Саутгейт.", "date": "2019.09.13", "title": "Борислав Михайлов размаха пръст на англичаните заради думите за расизма"}
{"url": "https://www.dnevnik.bg/bulgaria/2019/09/13/3963196_profesionalnite_i_etichni_kachestva_na_ivan_geshev/", "text": "Двете комисии на Прокурорската комисия на Висшия съдебен съвет (ВСС), които трябва да дадат становищата си за това дали единственият кандидат за главен прокурор Иван Гешев притежава необходимите за този пост професионални и нравствени качества, ще ги обсъдят публично. Това обявиха днес от съвета, цитирани от  lex.bg.  Комисията по атестирането и конкурсите, която трябва да каже дали Гешев има професионални качества за главен прокурор, ще се събере в понеделник и е взето решение заседанието ѝ да бъде излъчвано онлайн. На него има право да се яви и самият Иван Гешев и е поканен да го направи. Ден по-късно, за да обсъди нравствените му качества, ще се събере Етичната комисия на Прокурорската колегия. Нейното заседание също ще се излъчва директно онлайн от ВСС. Двете комисии ще обобщят и становищата, които най-различни институции – съсловни организации, прокуратури, висши училища, съдии, адвокатски организации, полицейски структури и други, изпратиха за кандидатурата на Гешев. До момента те са безпрецедентно много – над 80. Изборът на нов главен прокурор е насрочен за 24 октомври.", "date": "2019.09.13", "title": "Професионалните и етични качества на Иван Гешев ще бъдат обсъждани публично"}
{"url": "https://www.dnevnik.bg/video/2019/09/13/3963185_jurnalistite_sreshtu_svalianeto_ot_efir_na_silviia/", "text": "Журналисти от БНР и техни колеги от други медии се събраха на протест в петък в 12 часа пред сградата на радиото. Поводът беше  опитът за сваляне от ефир на дългогодишния водещ на сутрешния блок на програма \"Хоризонт\" Силвия Великова  и за отстраняването й от съдебния ресор, в който тя е известна с критичната си позиция към работата на прокуратурата, а в последните месеци след като започна процедурата - и към единствения засега кандидат за нов главен прокурор Иван Гешев. Въпреки че късно в четвъртък вечер (след като скандалът стана публичен и получи сериозна реакция) беше съобщено, че Великова ще бъде върната като водещ и в съдебния ресор - журналистите се събраха с въпроси и в защита на свободата на словото. Обобщение на темата и за безпрецедентното изчезване на \"Хоризонт\" от ефир - четете  тук . Коментар -  тук . Още за протеста -  тук . Реакцията на прокуратурата -  тук , а на премиера Борисов -  тук . ", "date": "2019.09.13", "title": "Журналистите срещу свалянето от ефир на Силвия Великова (видео)"}
{"url": "https://www.dnevnik.bg/bulgaria/2019/09/13/3963236_v_proekta_na_obvineniia_za_shpionaj_nikolai_malinov/", "text": "В проекта на  обвинения в шпионаж в полза на Русия председател на сдружение \"Русофили\" Николай Малинов,  който беше пуснат под парична гаранция от 50 хил. лв., е имало идея за създаване на банка. Това обяви пред БНТ бившият главен редактор на \"Дума\"  Юрий Борисов, който беше един от разпитваните в Специализираната прокуратура като свидетел по разследването . Той уточни, че е имало няколко написани варианта на проекта и не знае прокуратурата с колко от тях разполага. Именно в единия от тях било записано, че е нужно създаването на банка, \"за да се реализира целият пакет от идеи\". Вчера прокуратурата публикува факсимиле от докладната записка на руски език, подписана от председателя на движение \"Русофили\" Николай Малинов и иззета при претърсването в дома му. Докладната е писана на компютър в обем 4 страници и с 3 приложения, включващи информация за дейността на \"Русофили\", създаването на икономическа основа за дейността на движението и автобиография на Малинов (бел. ред. - автобиографията не е публикувана от прокуратурата, но за сметка на това са добавени други два документа - \"Придобиване на контрол върху \"Дунарит\" от \"Емко\" на български език и \"Предложение на Цветан Василев, собственик на \"КТБ Груп\", за продажба на активи\" - на руски език).  Юрий Борисов каза още, че е автор на част от идеите в проекта. Дори чул лично написани от него изречения, цитирани от зам.-главния прокурор Иван Гешев, срещу когото се провеждат  протести с искане да бъде оттеглен като кандидат за нов главен прокурор . Той е и единственият борещ се за позицията. Журналистът каза още, че всичко написано в проекта е \"много безобидно\" и е \"мозъчна атака как да влияем на обществото и да налагаме идеи\". Идеята за придобиване на БТК пък била икономически проект, \"който да генерира средства\". Борисов добави, че сдружение \"Русофили\" не е срещу Европейския съюз, а срещу членството на България в НАТО, което \"от известно време се превръща в супер заплаха за националната сигурност. Той добави, че е имал сключен договор с Руския институт за стратегически изследвания на  руския генерал Леонид Решетников , който получи забрана за влизане в България за период от 10 години заради шпионския скандал. \"Целта е да създадем в своите умове една система с икономически параметри, която би ни позволила да влияем на общественото мнение в посока на идеите, които имаме, които не съвпадат с идеите на управляващите. Правихме анализи от български професори за Руския институт за стратегически изследвания. Темите бяха поръчани от тях. След одобрение бяха заплащани и бяха публикуване в списанието на БСП \"Новото време\", каза още Юрий Борисов. Той уточни, че вижда чужда намеса в целия скандал, като намекна, че тя идва от САЩ. Повод за твърдението му е  публикация в социална мрежа  на едно посолство, което \"не е иранското, не е и албанското\". Борисов допълни, че е време да се създаде и неправителствена организация \"Русия за България\".", "date": "2019.09.13", "title": "В проекта на обвинения за шпионаж Николай Малинов имало идея и за създаване на банка"}
{"url": "https://www.dnevnik.bg/sport/2019/09/13/3963211_manchestur_siti_predlaga_reshenie_za_letniia/", "text": "Шампионът във Висшата лига \"Манчестър сити\" излезе с компромисно решение за летния трансферен прозорец в Англия. По време на среща на собствениците на 20-те клуба представители на \"гражданите\" са предложили отборите в първенството да могат да правят сделки с чужди тимове до края на август. Това включва покупка и продажба на играчи, като досега клубовете от Висшата лига можеха само да продават футболисти в други страни след затварянето на трансферния прозорец в Англия. От \"Сити\" предлагат още вътрешните сделки между клубовете във Висшата лига да бъдат правени до четвъртъка преди първия кръг, за да се запази цялостността на първенството. \"Харесва ми прозорецът да затваря преди началото на сезона. Може да има решение, но сме в неизгодна позиция спрямо останалите отбори в Европа, така че това е добра идея\", каза мениджърът на \"Сити\" Хосеп Гуардиола. Трансферният прозорец в Англия вече затваря в седмицата преди началото на първенството. Обикновено сезонът започва преди средата на август, а клубовете в големите първенства в Европа могат да правят сделки до края на месеца, което поставя отборите във Висшата лига в неизгодна позиция. Според британските медии предложението предстои да бъде обсъдено на среща през ноември, а евентуалното му гласуване да е през февруари.", "date": "2019.09.13", "title": "\"Манчестър сити\" предлага решение за летния трансферен прозорец в Англия"}
{"url": "https://www.dnevnik.bg/photos/2019/09/13/3962968_fotogaleriia_svetovnite_snimki_na_denia_-_13_septemvri/", "text": "Спасен от нелегален цирк двегодишен хипопотам плува в езеро в зоопарка в Манагуа, Никарагуа.", "date": "2019.09.13", "title": "Фотогалерия: Световните снимки на деня - 13 септември 2019 г."}
