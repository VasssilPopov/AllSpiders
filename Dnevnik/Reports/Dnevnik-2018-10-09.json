{"url": "https://www.dnevnik.bg/bulgaria/2018/10/09/3324763_nova_televiziia_ima_zadurjan_v_germaniia_za_ubiistvoto/", "text": "Близо пет часа след като  шефът на русенската полиция обяви, че полицията няма задържан  по разследването за  жестокото убийство на телевизионната водеща Виктория Маринова , в късната си емисия \"Нова телевизия\" съобщи, позовавайки се на свои неназовани източници, че в Германия е арестуван млад мъж, за когото се предполага, че е извършител на престъплението. По информация на телевизията той е роден през 1997 г. и е от ромската махала в града. В сутрешната си емисия медиата обяви и името му - Северин Красимиров. Пред камера на \"Нова телевизия\" хората от квартала разказаха, че са разбрали за случилото се още в неделя. Момчето избягало в Германия по съвет на негови близки, след като споделило за случилото се.  Съобщението на телевизията дойде малко след като от пресслужбата на Министерския съвет анонсира извънреден брифинг утре сутринта от 9 ч. в Министерския съвет в София с участието на премиера Бойко Борисов, главния прокурор Сотир Цацаров и вътрешния министър Младен Маринов. Очаква се на него тримата да говорят за разследването. Заради брифинга Маринов тръгна от Русе, където от два дни наблюдава разследването, към София около 23.30 ч. тази вечер За момента нито от МВР, нито от прокуратурата официално потвърждават информацията. Телевизията съобщава още, че иззет от задържания ДНК-материал е съвпаднал с намерения върху жертвата. Малко след 23.30 ч. - в ефира на \"Нова телевизия\" от Русе се включиха трима мъже, за които репортерът съобщи, че са потърсили възможност да разкажат кой е задържаният. \"Ние го знаем Селайдин. Преди час и половина научихме, че е задържан. От 6 ч. сутринта до 19- 20 ч имаше полиция в нашия квартал\", обясни единият мъж. \"Когато пристигнах от Германия в неделя следобяд и разбрах за целия случай. Той (  е извършителят на това престъпление. В неделя напуска страната и вчера следобед е пристигнал в град на 60 км от Хамбург\", допълни друг мъж, който говори в гръб, защото не иска да покаже лицето си. Единият от събеседниците изрично подчерта, че макар задържаният да е живеел в ромската махала на града, той не е ром, а е от турски произход. По-рано през деня изтече  информация, че румънски гражданин е арестуван за убийството  на Виктория Маринова. Малко по-късно  полицията отрече  и уточни, че задържаният е в управлението само за да се изясни дали има алиби. По време на няколко часово заседание, в което участваха полицаи, прокурори от София и Русе, вътрешният министър Младен Маринов и говорителят на главния прокурор Румяна Арнаудова, на шефът на русенската полиция Теодор Атанасов заяви пред медиите, че няма нова информация и уточни, че румънецът ще бъде освободен в най-скоро време. От деня на убийството до днес няколко версии се споменаваха в различни медийни публикации и през социалните мрежи. Първоначално разследващите заявиха, че версията убийството да е свързано с работата на тв водещата е малко вероятна, но по-късно коригираха позицията си с акцент, че се работи върху всички верисии и никоя не е изключена. Последното предаване на Виктория Маринова от 30 септември включва интервю с журналистите Димитър Стоянов от \"Бивол\" и Атила Биро (Attila Biro) от RISE Project Romania, арестувани докато водят разследване за  корупция  при разпределението на средства за европроекти от \"Джи Пи груп\". Интервюто е направено от друг журналист - редакторът на предаването Иван Иванов. Вчера акцент в изявлението на вътрешния министър беше, че екип от Института по психология на МВР прави психопрофил на извършителя, като разследващите не изключват убийството да е \"случайно събитие, извършено от човек с психични отклонения и изявен полов нагон, или планирани действия от такова лице или пък от друг, но с личен мотив\". По-рано днес  полицията загради с ленти мястото , където беше намерено тялото на Виктория Маринова. Това стана на третия ден от убийството и малко преди обявеното от бившия й съпруг Свилен Максимов \"гражданско претърсване\", в което той възнамеряваше да търси улики на местопрестъплението. Убийството предизвика силен отзвук извън България. Множество международни организации, както и представители на еврокомисията, настояха  властите в България да направят задълбочено разследване  на случая и да установят извършителя на престъплението. За случая съобщиха редица авторитетни световни медии, сред които Би Би Си, \"Файненшъл таймс\", \"Гардиън\", \"Политико\",\"Фокс нюз\" и Си Ен Ен и \"Ал Джазира\". Днес  Съюзът на издателите в България излезе с позиция , в която също настоява за задълбочено разследване.", "date": "2018.10.09", "title": "\"Нова телевизия\": Има задържан в Германия за убийството на тв водещата Виктория Маринова"}
{"url": "https://www.dnevnik.bg/skorost/2018/10/09/3324595_namereno_e_konsensusno_reshenie_za_arheologichnite/", "text": "Намерено е консенсусно решение, което позволява запазване на археологичните находки, открити при изграждането на магистрала \"Струма\" в района на Благоевград и продължаването на строежа по предварително избраното трасе. Това съобщи днес кметът на Благоевград д-р Атанас Камбитов след консултации по темата с министъра на културата Боил Банов, председателя на управителния съвет на Агенция \"Пътна инфраструктура\" инж. Светослав Глосов, представители от съюза на архитектите, Регионален исторически музей – Благоевград, археолози, представители на туристическия и други, предаде радио \"Фокус\" – Пирин. На пресконференция Боил Банов обяви, че ще започне реализация на проект за съхраняване на трите основни ценности, открити край село Покровник. Той допълни, че още утре Министерството на културата ще връчи заповед на агенция \"Пътна инфраструктура\" да започне проект по съхраняване ценностите. Той предвижда пренасяне на най-ценните находки в рамките на около 20 м. \"Имаме идейна разработка как и къде да бъдат изместени откритите артефакти, така че по проекта се работи, но не е официализирано това, което да се прави\", каза инж. Светослав Глосов. Той добави, че шестте месеца, които са били загубени като строителство на магистралата, ще трябва да бъдат наваксани от строителя. \"Работим по проекта за изместване на обектите. Те ще бъдат на ново място – в сервитута на агенцията. Ще бъдат консервирани, за да може да продължи работата по магистралата\", коментира още Глосов. Кметът на Благоевград допълни, че предстои изграждане на цялата необходима инфраструктура, за да се създаде архитектурен обект край Покровник, като към него ще има и два подхода - откъм новата отсечка на магистралата и откъм село Покровник. \"Ще се постараем да изградим един цялостен, туристически, работещ обект. Заданието ще бъде обсъждано с всички заинтересовани страни\", каза още д-р Атанас Камбитов. Той добави, че ще се търси национално финансиране, както ѝ възможности по оперативните програми. От своя страна министърът на културата Боил Банов уточни, че обектът край Покровник заедно с античен град Хераклея Синтика и Мурсалево ще оформят един уникален район в Югозападна България, в който ще има изключително обекти. Другата седмица в Благоевград пристигат експерти на Националния институт за недвижимо културно наследство (НИНКН), които ще определят граници и точки не само на откритите неща, а на целия хипотетичен обект край Покровник, каза Банов. Междинно ще продължат и разкопките във всички посоки, за да може максимално да се види какво има на територията край Покровник.", "date": "2018.10.09", "title": "Намерено е консенсусно решение за археологичните находки по трасето на \"Струма\""}
{"url": "https://www.dnevnik.bg/bulgaria/2018/10/09/3324579_zakonut_za_horata_s_uvrejdaniiata_vliza_za_obsujdane_v/", "text": "Първи стъпки към реформата. Така омбудсманът Мая Манолова обобщи взетите решения след днешната среща на министрите Бисер Петков и Владислав Горанов с представители на организациите на хората с уврежданията. На нея е бил подписан план за действие, според който на 19 октомври в Народното събрание трябва да бъде внесен за обсъждане проектозаконът за хората с увреждания. Социалният министър Бисер Петков уточни, че преди това  оттегленият за преработване в началото на месеца законопроект  ще бъде обсъден на 16 октомври на заседание на Националния съвет за тристранно сътрудничество. На следващия ден ще бъде внесен в Министерския съвет и след това, на 19 октомври, влиза за обсъждане в парламента. \"Законът за хората с увреждания и този за личната помощ ще се движат в пакет и така трябва да влязат в Народното събрание. Целта е до средата на декември да ги гласуваме, за да може да влязат в сила в началото на следващата година\", обясни Петков. Той отново припомни, че  в бюджета за догодина са предвидени 150 млн. лв . за хората с увреждания. Тяхното разпределение обаче тепърва ще бъде уточнявано. По думите му право на лична помощ ще имат хората с над 90% увреждания. При децата лична помощ ще може да се използва, ако са с над 50% увреждания с право на чужда помощ и 90% без право на чужда помощ. Личната помощ пък ще може да се използва по средно 8 часа на денонощие. Петков добави, че заявленията за помощи по новия ред и методика ще могат да се подават след 1 април 2019 г. От 1 септември пък ще започне финансирането на личната помощ. Финансовият министър Владислав Горанов каза от своя страна, че в последните два дни са водени множество разговори с представители на организациите на хората с увреждания. Според него всички страни са направили отстъпки, за да може колкото се може по-бързо да започне реформата в сектора. Той подчерта, че управляващите ще търпят гнева на хората с увреждания, ако нарушат нещо от постигнатите днес договорки. Въпреки подписания план за действие, майките на деца с увреждания обещаха, че няма да спрат с протестите си, докато двата закона не бъдат приети. Още утре в 17:30 ч. пред сградата на правителството те ще се съберат да изразят недоволството си от досегашните действия на управляващите.", "date": "2018.10.09", "title": "Законът за хората с уврежданията влиза за обсъждане в парламента на 19 октомври"}
{"url": "https://www.dnevnik.bg/photos/2018/10/09/3324446_fotogaleriia_transformaciiata_na_edin_transpolov_muj/", "text": "За Харисън Маси трансформацията от жена в мъж никога не е била въпрос на размяна на един пол за друг. Неговата история разказва серия от фотографии, публикувани от \"Ройтерс\". На снимката: 28-годишният Харисън и партньорката му Сандра са прегърнати в дома си в Сейнт Луис, Мисури. \"Сандра е мечта. Никога не съм мислил, че мога да имам Сандра - тя е всичко, което съм се надявал да открия в партньора си\", казва Харисън.", "date": "2018.10.09", "title": "Фотогалерия: Преобразяването на един трансполов мъж"}
{"url": "https://www.dnevnik.bg/sviat/2018/10/09/3324601_franciia_pomoli_gugul_da_premahne_snimki_na_zatvori/", "text": "Франция е помолила \"Гугъл\" да премахне от интернет снимките на затвори, включително на този, от който тази година известен престъпник избяга с хеликоптер, предаде \"Ройтерс\". Министърът на правосъдието Никол Белубе заяви, че е написала писмо до \"Гугъл\" с молба снимките на затвори да бъдат свалени, но от компанията не са предприели нищо. \"Не е нормално снимки на сгради, свързани с нашата сигурност като затворите, да се намират в интернет\", каза Белубе в интервю за радио Ер Те Ел. \"Писах на \"Гугъл\" с молба да премахнат снимките, но до този момент още нищо не се е случило. Може би ще се наложи да поискам среща с хората, на които писах\", посочи френската министърка. Говорител на \"Гугъл\" каза, че приложения като Google Maps и Google Earth показват снимки, които са поместени във външни за търсачката източници. \"Предадохме на нашите доставчици списък с местоположения и ги помолихме възможно най-бързо да предприемат необходимите действия, за да бъде спазен законът\", каза говорителката. /БТА", "date": "2018.10.09", "title": "Франция помоли \"Гугъл\" да премахне снимки на затвори"}
{"url": "https://www.dnevnik.bg/sviat/2018/10/09/3324639_poslanikut_na_sasht_v_oon_se_otteglia_v_kraia_na/", "text": "Посланикът на САЩ в ООН Ники Хейли е връчила оставката си на президента Доналд Тръмп и ще се оттегли от поста до края на годината, съобщи президентът, цитиран от агенция \"Ройтерс\". Тръмп каза още, че Хейли отдавна го е предупредила, че след година или две ще иска да си вземе дълга почивка, но е готов да я приеме обратно на всякаква длъжност. Висш служител в Държавния департамент каза, че тя е съобщила новината на екипа си тази сутрин. Хейли, която е бивш губернатор на Южна Каролина, е поредният високопоставен служител на Белия дом, който напуска Тръмп в рамките на по-малко от две години. Сред тях бяха няколко министри и други важни членове на администрацията.", "date": "2018.10.09", "title": "Посланикът на САЩ в ООН се оттегля в края на годината"}
{"url": "https://www.dnevnik.bg/sviat/2018/10/09/3324354_prevzema_li_kitai_vlastta_v_oon/", "text": "Критикуван от миналата седмица заради предполагаемата си намеса в политическия живот на САЩ, Китай без много шум прокарва своя път в ООН и малко по малко се превръща в една от най-влиятелните страни - членки на организацията. В Съвета за сигурност, чийто постоянен член е Китай, страната говори спокойно и често напомня за основните положения в Устава на ООН - суверенитет на държавите и принцип за ненамеса във вътрешните им дела. Привидно умерените изказвания обаче са подвеждащи - в миротворческите мисии и в борбата за постове в генералния секретариат Пекин е все по-деен. Днес повече от 2500 китайски военни служат като \"сини каски\" в Ливан, Мали, Демократична република Конго и Южен Судан. Освен това според пожелал анонимност дипломат Китай \"прави все по-големи\" дарения на ООН, докато правителството на американския президент Доналд Тръмп намалява парите, които предоставя безвъзмездно на организацията. \"Финансирането на доклади и мисии позволява купуването на влияние\" и заемането на постове от кандидати (на Китай), добавя дипломатът. Заемащите различни длъжности китайци \"са източник на информация и средство за влияние\". \"Китай превзема властта в ООН\", твърди друг дипломат, също пожелал анонимност. През 2017 и 2018 г. Китай, който заложи в икономически план на Африка, се превърна в ключова страна по два основни международни въпроса - Северна Корея и Мианма. В първия случай Китай отстъпи пред яростните американски нападки и въведе безпрецедентни санкции срещу Пхенян, но вероятно с надеждата, че едно споразумение със Северна Корея би довело до изтегляне на американските войски от Южна Корея, която за Пекин е стратегически \"заден двор\" в региона. Във втория случай Китай, който смята, че кризата с рохинджите е двустранен въпрос между Мианма и Бангладеш, успя да възпрепятства каквито и да било твърди действия от страна на Съвета за сигурност. Могъщество и ерозия \"Засилването на мощта на Китай в ООН става паралелно с бавната ерозия на автоматичната взаимна подкрепа\" с Русия, която наблюдавахме до момента, отбелязват в европейските столици. Когато Москва използва своето право на вето, Китай понякога гласува въздържал се. На по-ниските ешелони в ООН, като например при обсъждането на текстовете между експерти от 15-те страни - членки на Съвета за сигурност, Китай \"взима отношение по всички въпроси\", разказва пожелал анонимност дипломат. Пример за активността на Китай са сегашните му опити да се превърне в главния редактор (\"перото\" в жаргона на ООН) на текстовете за Афганистан и да замени Холандия, която ще отстъпи на 1 януари непостоянното си място в Съвета за сигурност на Германия, твърдят няколко дипломати. По стара традиция по-голямата част от резолюциите на ООН остават запазена територия за \"перата\" на САЩ, Великобритания и Франция. Китай (както и Русия) рядко редактира текстове. Преди доста време той бе \"перо\" по въпросите на Сомалия. Докъде ще стигне Пекин? Доста далеч, смятат някои. \"За Китай многополюсният свят е една метростанция. Следващата станция се нарича Г2 - Китай и САЩ, а един ден ще искат да стигнат и до Г1\", прогнозира дипломат. \"Те мислят в дългосрочен план и нямат намерение да нанасят удари\", смекчава тона друг дипломатически източник. Китай живо опроверга многократните обвинения, че иска загуба за Доналд Тръмп на предстоящите избори в САЩ. На годишната сесия на Общото събрание на ООН Пекин отхвърли опасенията, че цели да заеме мястото на Съединените щати на световната сцена. Тези страхове са \"неоснователни\" и Китай няма за цел да постигне \"позиция на хегемон или пък да оспорва лидерството на САЩ\", увери китайският външен министър Уан И. /БТА", "date": "2018.10.09", "title": "Превзема ли Китай властта в ООН"}
{"url": "https://www.dnevnik.bg/sviat/2018/10/09/3324650_velikobritaniia_predupredi_za_vse_po-goliama/", "text": "Възможността за терористично нападение с химически или биологически оръжия се приближава, заяви британският министър за сигурността и икономическата престъпност Бен Уолъс, цитиран от \"Ройтерс\". \"Виждам заговори, при които единственото ограничение за амбицията на нашите противници е тяхното въображение\", каза Уолъс на конференция по сигурността в Лондон. \"В момента, когато говоря, терористите продължават да проучват нови начини да ни убиват по нашите улици - химическите и биологическите оръжия се придвижват по-близо. Те разработват по-добър арсенал. Трябва да сме подготвени за деня, който може да дойде на нашите улици тук\", заяви той. Миналата година във Великобритания бяха извършени пет нападения, които властите определиха като терористични и при които загинаха 36 души. Четири от тях бяха дело на ислямистки бойци. Според полицията са осуетени други 17 заговора, а националното ниво на заплаха остава \"сериозно\", което означава, че се смята, че има голяма вероятност за нападение. \"Тези неща се използват на бойното поле, а това, което се използва на бойното поле, в крайна сметка ще бъде приспособено за употреба на родна земя\", каза ръководителят на полицейските сили за борба с тероризма Нийл Басу по повод коментара на Уолъс за химическите и биологическите оръжия. \"Затова той е също толкова загрижен, колкото мен, че това са заплахи, които трябва да приемаме много сериозно, и трябва да направим така, че да сме правилно подготвени, за да противодействаме на тази заплаха\", заяви Басу. Британските служби за сигурност се тревожат от хората, които напускат Великобритания, за да се бият за \"Ислямска държава\" в Ирак и Сирия, а после се връщат и донасят познанията, които са придобили на бойното поле. Уолъс каза, че около 900 британци са отишли да се сражават в Сирия и Ирак. Малко под половината от тях са се върнали, а над 150 са загинали. /БТА", "date": "2018.10.09", "title": "Великобритания предупреди за \"все по-голяма\" възможност за химическа атака"}
{"url": "https://www.dnevnik.bg/sviat/2018/10/09/3324513_shte_falira_li_katalunia_ako_stane_nezavisima/", "text": "На 27 октомври 2017 г. тогавашният каталунски премиер  Карлес Пучдемон  едностранно обяви независимост от Испания, предизвиквайки най-тежката конституционна криза в страната след възстановяването на демокрацията през 1975 година. Това стана след референдум в неспокойната област, който испанското правителство и съдебната система обявиха за незаконен. На него гласуваха два милиона души, предимно сепаратисти, въпреки голямата, а според някои, жестоката полицейска операция за възпрепятстването му. Оттогава ключови представители на движението за независимост на Каталуня бяха хвърлени в затвора, а Пучдемон отиде в изгнание в Белгия. Кризата обаче не е отминала. Сепаратистко мнозинство отново има контрол над каталунския парламент и, въпреки по-помирителния тон на Мадрид, испанското правителство и избирателите са все така силно против законен вот за независимост. Не е изненадващо, че продължават да се задават въпроси за бъдещето на областта. Може ли да видим един ден независима Каталуня, било то по законен или по незаконен път? И как новата държава ще управлява своята икономика и по-конкретно търговските си връзки с останалия свят? \"Причиняване на хаос\" Каталуня има голяма икономическа тежест - тя е с най-висок брутен вътрешен продукт (БВП) от всички испански области, като нейната икономика е приблизително с размера на датската. Какво обаче ще се случи с целия този БВП, ако регионът се отцепи от Испания? Анхел Талавера, водещ икономист за еврозоната в аналитичната компания Oxford Economics, казва, че преходът към независимост би бил \"сравнително безболезнен\", ако бъде предшестван от правнообвързващ референдум. Каталунският икономист, който е против независимостта, обаче прави уговорката, че е \"изключително слабо вероятно това да се случи\". Според него е по-вероятно регионът да се отцепи едностранно, \"причинявайки хаос\". Първо, казва той, Каталуня ще изхвърчи от Европейския съюз и ще започне преговори по правилата на Световната търговска организация с ЕС и Испания, които категорично са най-големите ѝ търговски партньори. Талавера прогнозира също, че чуждестранните инвестиции ще намалеят и както видяхме преди референдума миналия октомври, компаниите ще започнат да преместват централите си по правни причини. \"При условие че централното (испанско) правителство осигурява много ликвидност на региона, Мадрид може освен това да спре кредитната линия за Каталуня. Възможно е той и да блокира повторното влизане (на областта) в ЕС\", допълва Талавера. \"Мисля, че Каталуня ще потъне в рецесия до две тримесечия\", прогнозира той. Преходи След референдума през 2017 г. има предупреждения, че несигурността около независимостта вреди на туристическия сектор и пазара на недвижимите имоти. Наистина през юни каталунското правителство прогнозира, че икономическият растеж на областта ще се забави до 2.9% тази година при 3.4 % през миналата, въпреки че това е в унисон с тенденцията в национален мащаб. Областта продължава да привлича преки чуждестранни инвестиции от големи фирми като Amazon и Uniqlo. А през февруари Каталуня бе обявена за най-добрия регион в Южна Европа за чуждестранни инвестиции през 2018 г. от списание еф Ди ай (fDi), което е собственост на вестник \"Файненшъл таймс\". Много икономисти - без значение дали са за или против независимостта - са съгласни, че една независима Каталуня може да има светло бъдеще, след като реши споровете си с Мадрид и ЕС. \"Преходите винаги са тежки, но в дългосрочен и средносрочен план балансът между печалбите и разходите ще е в полза на Каталуня\", казва икономистът професор Сантяго Ниньо Бесера, подкрепящ независимостта, от университета \"Рамон Люл\" в Барселона. \"Има около 300 научни изследвания, които доказват, че независима Каталуня ще е успешна, и само около 10, според които няма да бъде\", отбелязва той. \"Национален дълг\" Каталунските националисти също приемат краткосрочните проблеми от отцепването за цена, която си струва да бъде платена, за да се освободи областта от лапите на Мадрид. Те твърдят, че Каталуня винаги е имала свой отделен език и култура и се стреми към независимост от средата на XIX век. Казват също, че регионът превежда на Мадрид по-голям дял от приходите от данък общ доход, отколкото би трябвало - претенции, които са оспорвани от някои икономисти. \"В момента, когато Каталуня постигне независимост, първият проблем ще бъде определянето на дела от испанския национален дълг, който ще остане за (нея)\", заявява проф. Ниньо Бесера. \"От моя гледна точка Каталуня не трябва да поема нищо от дълга, защото вече е платила прекалено много\", посочва той. Всичко това, разбира се, е чисто хипотетично и много коментатори твърдят, че Мадрид никога няма да позволи на Каталуня да се отдели, да не говорим да организира референдум за независимост. Проучванията на общественото мнение освен това навеждат на мисълта, че каталунците са разделени поравно дали да останат част от Испания, а сепаратистките партии никога не са получавали повече от 48% от народния вот. Ултиматуми Проф. Ниньо Бесера смята, че Каталуня в крайна сметка ще се отцепи, и когато това стане, ЕС и Испания ще променят своите позиции. \"Обявяването на независимост не трябва да бъде прибързано или съпътствано с насилие. То може да бъде постепенно, като районът придобива все по-голяма автономия, докато повече няма смисъл да бъде част от Испания.\" В последния залп от сагата каталунският премиер Ким Тора заплаши преди няколко дни да оттегли подкрепата в националния парламент за правителството на малцинството в Мадрид, ако то не се съгласи до един месец да разреши официално произвеждането на референдум за независимост. Мадрид бързо отхвърли искането, но намекна, че отворен за разговори за по-голяма автономия. \"Не приемаме ултиматуми\", каза Исабел Селаа, която е министър и говорител на испанското правителство. \"Самоуправление да, но независимост не\", обобщи тя. Сепаратисткото правителство в Барселона не отговори на многократните запитвания на Би Би Си за коментар по икономическите въпроси, повдигнати в тази статия./ БТА", "date": "2018.10.09", "title": "Ще фалира ли Каталуня, ако стане независима"}
{"url": "https://www.dnevnik.bg/sviat/2018/10/09/3324661_stari_dizeli_ne_mogat_da_se_dvijat_po_niakoi_ulici_v/", "text": "Берлинският съд постави днес, че германската столица трябва да наложи забрана върху движението на някои дизелови коли, чиито емисии на азотен оксид превишават позволените стойности, по определени улици на града, предадоха ДПА и \"Ройтерс\", цитирани от БТА. Решението бе по дело, заведено от неправителствената организация за защита на околната среда Де У Ха (DUH) срещу федерална провинция Берлин. Еколозите настояваха да се намали замърсяването на въздуха чрез забрана на движението на коли, които покриват стандарта за вредни емисии Евро 4 (Euro 4) от края на 2018 г., а на автомобилите с \"Евро 5\" (Euro 5) - от септември 2019 г. Най-новият стандарт е \"Евро 6\" (Euro 6). Мярката трябва да влезе в сила най-късно до средата на 2019 г., пише сп. \"Шпигел\". Става дума за улици като \"Лайпцигер щрасе\" и \"Фридрихщрасе\" в центъра. Засегнати са \"Райнхардщрасе\", \"Брюкенщрасе\", \"Капвег\", \"Щромщрасе\", \"Леоноренщрасе\" и улица \"Алт-Моабит\". Трябва обаче да се гарантират изключения за живеещите в района. Властите в Берлин трябва също така да преценят дали има нужда от забрана на още 15 км пътен участък. Федералното германско правителство оповести миналата седмица плановете си за намаляване на вредните емисии от дизеловите автомобили, като поиска производителите да предложат на собствениците стимули за подмяна на старите с нови коли или корекции на компютрите им. Този план породи неодобрението на различни организации за защита на околната среда и доведе до отстъпки, направени неохотно от автомобилопроизводителите. По-рано тази година съдебно решение даде на градовете в Германия право  да въвеждат ограничения или забрани  за дизелови коли.", "date": "2018.10.09", "title": "Стари дизели не могат да се движат по някои улици в Берлин, реши съд"}
{"url": "https://www.dnevnik.bg/bulgaria/2018/10/09/3324658_hristo_ivanov_obvurza_razkritiiata_na_bivolu_za_dji_pi/", "text": "Съпредседателят на \"Демократична България\" Христо Иванов обвърза убийството на журналистката от Русе Виктория Маринова с разследването на \"Биволъ\" за \"Джи Пи груп\". В ефира на Би Ти Ви той коментира, че името на компанията се появява и в двата случая. При посещението си в Русе в понеделник  главният прокурор Сотир Цацаров обяви , че са запорирани 14 млн. евро на фирми и търговци около строителната фирма \"Джи пи груп\" във връзка със сигнала на вицепремиера Томислав Дончев и сайта \"Биволъ\" за злоупотреба при разходване на евросредства. Няма нищо случайно, че тази абревиатура и на двете места се появява, защото в България има управление, което отглежда в пазвите на държавата отровни усойници. Това змийско кълбо прояжда доверието на гражданите в институциите, коментира Иванов. Той припомни, че изявлението на прокуратурата за запорираните пари идва в момент, в който общественото напрежение по случая с убийството е ескалирало. Според него големите медии в България не са направили свое разследване по разкритията на \"Биволъ\" за корупционни практики на строителната фирма \"Джи Пи груп\". И когато всички големи медии мълчат за тези твърдения в \"Биволъ\", и когато се появи един журналист, който дава платформа да се чуе за това, то го превръща в рядка бяла птица на терена на журналистиката, обясни тезата си Иванов. Убитата журналистка е поканила авторите на разследването в \"Биволъ\" в свое предаване да разкажат за случая. Според Христо Иванов трябва да се настоява за международно разследване на убийството, за да се разбере има ли връзка със случая с \"Джи Пи груп\". Той отново критикува отказа на управляващите да провеждат реформи и по-конкретно в правосъдната система и посочи, че вече шестте години от началото на мандата на главния прокурор са загубено време, в което той не е довел доникъде важни дела. Организираната престъпност не е по улиците, а в държавното управление. Опирайки се на лъжи, замазване и пропаганда държавата отказва да реформира страната, посочи политикът.", "date": "2018.10.09", "title": "Христо Иванов обвърза разкритията на \"Биволъ\" за \"Джи Пи груп\" с убийството в Русе"}
{"url": "https://www.dnevnik.bg/sviat/2018/10/09/3324421_kak_filmi_i_seriali_v_rusiia_izprobvat_svobodata_na/", "text": "Сериал, който осмива корумпирания елит, филм, който се обявява срещу една заслепена от жестокост съдебна система. Няколко наскоро появили се творби изпробват границите на свободата на словото в Русия, където критиката срещу властта е изчезнала от поставените под строг контрол големи медии. Пуснат в средата на август по популярния телевизионен канал ТНТ, сериалът \"Домашен арест\" проследява с хумористичен тон перипетиите на корумпиран кмет, напомнящи на случаи, ставащи редовно на местно ниво. Няколко седмици по-късно биографичен филм разказа на екран битката на писателя Лев Толстой за спасяване на млад войник от смъртно наказание по времето на царизма, резонирайки суровостта на руското правосъдие срещу онези, които предизвикват системата. През последните години редица филми се занимават с политика, като \"Ваканцията на президента\" - комедия, в която актьор, който прилича на Владимир Путин, играе ролята на президент, който се опитва да прекара ваканцията си инкогнито в Крим. Не може обаче да става и дума да се отиде твърде далеч. През първите години от управлението на Владимир Путин след 2000 г. медиите бяха превзети, ограничавайки само в интернет всяка пряка критика срещу Кремъл. В киното, филмите, които третират социални теми, смятани за много чувствителни, са лишени от обществена подкрепа, като твърде черния последен пълнометражен филм на Андрей Звягинцев, дори забранени като  френско-британската комедия \"Смъртта на Сталин\" , където представената в стил бурлеска борба за власт след смъртта на Сталин през 1953 г. бе възприета като обидна. Серебреников, Василиева и другите Излъчваният всяка седмица сериал \"Домашен арест\" проследява приключенията на кмета на провинциален град, поставен под домашен арест, след като е бил задържан при получаване на подкуп. Забавен, той се опитва да бъде и реалистичен. Създателят му Семьон Слепаков твърди, че негов приятел, който е под домашен арест и когото отказва да назове, му дава съвети, докато затворническата служба показала на сценаристите как, например, се поставя електронна гривна. \"В момента всички говорят за въдворяването на местожителство\", обяснява за АФП Семьон Слепаков, седнал в своя офис, украсен с афиши на американски сериали като \"Зайнфелд\" и \"Секс до дупка\". Скорошните примери включват и  театралния и филмов режисьор Кирил Серебренников , поставен под домашен арест в апартамента си в Москва преди повече от година заради спорна афера за присвояване на средства. Семьон Слепаков цитира предизвикалия подигравки случай на бивша високопоставена служителка в министерството на отбраната, Евгения Василиева, която е под домашен арест от две години и половина в твърде луксозния си московски апартамент, в очакване на делото за злоупотреби срещу нея. \"Това, което има значение за мен, е иронията в тези домашни арести, това, че хората, задържани за икономическите престъпления, са държани в добри условия\", обяснява Семьон Слепаков. \"Далеч от Северна Корея\" В сериала кметът, поставен под домашен арест, обаче трябва да напусне огромния си апартамент и да се премести в общинско жилище, далеч от комфорта, с който е свикнал. Докато независимият информационен сайт \"Медуза\" похвали сериала като \"прекрасна сатира на корупцията на властимащите\", други го разкритикуваха, преценявайки, че представя положителен образ на службите за сигурност. \"Разпространението на \"Домашен арест\" е очевиден сигнал за това какво е позволено и какво не, какво човек може да засегне и какво няма право\", писа, например, критично в. \"Новая газета\". Сериалът е насочен към корупцията на елита на местно ниво, често в епицентъра на скандали, изваждани на показ от властите, загрижени да покажат, че се борят срещу този бич. Тези дела са широко обсъждани от медиите, които в противовес запазват мълчание за антикорупционните разследвания на опозиционера Алексей Навални, които са насочени към най-високите равнища в руската държава. Семьон Слепаков отказва да смекчи критиката си, за да избегне цензурата. \"Мисля, че тези предупреждения на Запада, според които не можеш да се откроиш без да си изпросиш пердах, са преувеличени. Далеч сме от това да сме като Северна Корея\", обяснява той. \"Не съм възхитена\" Няколко седмици след телевизионния сериал вниманието привлече филм, базиран върху живота на Лев Толстой. В \"Историята на едно назначение\" млад романист се опитва напразно да спаси млад адютант от разстрел, защото е ударил висш офицер, и моли за снизхождение, изправен пред изключително суровата царистка съдебна система. \"Автоматично правите връзка с делото срещу Олег Сенцов\", написа кинокритикът Андрей Плахов, който визира украинския кинорежисьор, осъден на 20 години затвор за \"тероризъм\". Във филма прокурорът твърди, че националната сигурност изисква сурови мерки, като уверява, че Русия е \"заобиколена от външни врагове\" и разкъсвана от вътрешни врагове, обичайна риторика в днешна Русия. Режисьорката Авдотя Смирнова, чийто съпруг Анатолий Чубайс е смятан за баща на руската приватизация след разпадането на Съветския съюз, призова властите да помилват Кирил Серебреников и други културни дейци, които са в очакване на делата срещу тях. Тя обаче уточнява също, че нейният филм няма нищо общо с Олег Сенцов, чийто арест е извършен след написването на сценария. \"За да бъда честна, не съм възхитена, че сегашното положение става причина да се говори толкова за филма\", каза тя. \"Надявах се, че сме преминали труден етап, но беше напразно.\" /БТА", "date": "2018.10.09", "title": "Как филми и сериали в Русия изпробват свободата на словото"}
{"url": "https://www.dnevnik.bg/sport/2018/10/09/3324695_adrian_andreev_stigna_chetvurtfinalite_na_mladejkata/", "text": "Адриан Андреев се класира за четвъртфиналите на турнира по тенис в младежките летни олимпийски игри в Буенос Айрес. 17-годишният българин победи Янкъ Ерел от Турция с 6:3, 5:7, 6:3 след здрава битка, продължила 2 часа и 20 минути. Двубоят премина през много обрати, а Андреев се озова в много трудна ситуация в решаващия трети сет. Българският тенисист изоставаше с пробив и 2:3, но показа характер и спечели четири поредни гейма, за да стигне до драматичен успех. Андреев, който е поставен под №6 в турнира, записа втора поредна трисетова победа. В първия кръг европейският вицешампион при юношите до 18 години  се наложи над испанеца Карлос Лопес Монтагуд със 7:6 (4), 3:6, 6:2. В спор за място в осминафиналите българският тенисист ще срещне румънеца Филип Кристиан Жиану. Жиану победи французина Клеман Табур със 6:7 (5), 6:4, 7:6 (3) след 2 часа и 43 минути игра в най-драматичния двубой от началото на турнира.  По-късно днес Андреев ще започне участието си в турнира на смесени двойки. Той ще си партнира с украинката Виктория Дема, а първите им съперници са швейцарците Лулу Сун и Дамиен Вегнер. Андреев участва и в турнира на двойки при момчетата. В понеделник българинът и австралийският му партньор Ринки Хиджиката започнаха надпреварата с победа срещу Филип Хенинг от Южна Африка и Демлас Н'ча от Бенин - 6:2, 7:6 (4). В четвъртфиналите Андреев и Хиджиката ще се изправят срещу едни от големите фаворити за златните медали - Николас Мехия и Жилберт Соарес Килер Жуниор. Колумбиецът и бразилецът а поставени под №2 в турнира.", "date": "2018.10.09", "title": "Адриан Андреев стигна четвъртфиналите на младежката олимпиада"}
{"url": "https://www.dnevnik.bg/politika/2018/10/09/3324697_zaradi_smianata_na_glavniia_redaktor_na_v_duma/", "text": "Част от социалистите в Националния съвет на БСП разкритикуваха лидера Корнелия Нинова заради смяната на главния редактор на партийния в. \"Дума\". В позиция, изготвена от бившия зам.-председател на БСП Георги Пирински, се посочва, че случаят е\"особено тревожен пример за подмяна на колективния принцип на ръководство на партията в лицето на нейния Национален съвет с еднолични решения на неговия председател в разрез с уставните норми\". Освен това бил и пример за недопустима намеса и ограничаване на свободата на словото.  През август Йордан Мичев бе назначен за изпълняващ длъжността главен редактор на в.\"Дума\" на мястото на Таня Джаджева от Изпълнителното бюро, макар че по устав това е правомощие на Националния съвет. На последното заседание на съвета Нинова обяснила, че той е на изпитателен срок и след това кандидатурата му ще бъде предложена за гласуване от по-широкия орган за управление. Според запознати голяма част от социалистите искали рокада във в. \"Дума\" да бъде обсъдена от пленума. Под позицията са се подписали над 50 от общо 180 членове на Националния съвет, разказаха социалисти пред \"Дневник\". Сред тях били Михаил Миков, Атанас Мерджанов, Ангел Найденов, Румен Гечев, Румен Овчаров, Красимир Янков и др. Те настояват решението Йордан Мичев да бъде главен редактор на в. \"Дума\" да бъде отменено, тъй като той показвал\"политическа и професионална неграмотност\". \"В случая имаме особено красноречив пример на все по-безпардонно провежданата практика за пълно пренебрегване на ролята и правомощията на Националния съвет на БСП като ръководния орган на партията между заседанията на нейния конгрес, ясно и недвусмислено записани в нашия устав. Връх на тази практика стана представянето на документа \"Проект Визия за България\" – възможно най-отговорна заявка за политическо доверие от страна на обществото – без каквито и да било разглеждане и одобрение от страна на Националния съвет\", се казва още в позицията. ", "date": "2018.10.09", "title": "Заради рокадите във в. \"Дума\" опозицията в БСП разкритикува стила на управление на Нинова"}
{"url": "https://www.dnevnik.bg/sviat/2018/10/09/3324689_albaniia_ne_iska_kompaniia_ot_surbiia_da_kupi_vtoriia/", "text": "Албанското правителство заяви, че е против покупката на втория по големина албански мобилен оператор от сръбска телекомуникационна компания, предаде \"Асошиейтед прес\". Премиерът Еди Рама каза днес, че \"Сърбия телеком\" \"не е нашият предпочитан избор\" за покупката на \"Телеком Албания\". Той добави все пак, че компаниите от Сърбия са като цяло добре дошли в Албания. \"Сърбия телеком\" е една от няколкото компании, които проявиха интерес към покупката на \"Телеком Албания\", която е част от групата \"Дойче телеком\" и е обявена за продажба. Рама каза, че правителството обикновено няма роля в частните транзакции, но иска да изрази мнението си, защото пазарът на мобилните телекомуникации \"е стратегически сектор\". /БТА", "date": "2018.10.09", "title": "Албания не иска компания от Сърбия да купи втория ѝ по големина мобилен оператор"}
{"url": "https://www.dnevnik.bg/bulgaria/2018/10/09/3324696_sasht_i_evrosujuzut_predlagat_pomosht_za_razsledvaneto/", "text": "САЩ и Европейският съюз предлагат помощ на българските власти при разследването на  жестокото убийство на телевизионната водеща Виктория Маринова  в Русе. \"Посолството на САЩ в София изразява шок и негодувание от убийството на журналистката Виктория Маринова. Призоваваме за старателно разследване, което да привлече извършителя/-ите под отговорност\", се казва в съобщение, публикувано днес на официалната страница на американската дипломатическа мисия в България. В него се посочва, че посолството е готово да \"предложи съдействие на властите, ако е необходимо, за да може извършителя/-ите да бъдат изправени пред правосъдието.", "date": "2018.10.09", "title": "САЩ и eвросъюзът предлагат помощ за разследването на убийството в Русе"}
{"url": "https://www.dnevnik.bg/bulgaria/2018/10/09/3324007_sulzi_i_tih_gniav_v_ruse_sled_ubiistvoto/", "text": "Много оживено, но особено тихо. Така изглежда центърът на Русе в понеделник, малко след 18 часа. Свещи и цветя се трупат по паметника на свободата, който е точно срещу Съдебната палата. Два дни след  бруталното убийство на телевизионната водеща Виктория Маринова  няколкостотин човека се събраха, за да почетат паметта ѝ. Със сълзи и тихи разговори. Далеч от версиите на разследващите и съвещанията на полицията и прокуратурата,  наблюдавани от вътрешния министър и главния прокурор , които пристигнаха лично в града в понеделник. Хората на площада не коментират толкова вероятните причини за убийството, а настояват за справедливост - бързо разкриване на извършителя и наказване с цялата строгост на закона. И макар повечето да не вярват вече, че това е възможно, много от тях са дошли на организираното спонтанно в социалните мрежи бдение, защото \"тази трагедия е преляла чашата\". Тялото на 30-годишната Виктория Маринова - административен директор на телевизия ТВН и водеща на предаване в медията, беше  открито в събота в близост до крайбрежната алея в Русе . Разследващите обявиха, че смъртта й е причинена от комбинирана травма на главата и задушаване, и уточниха, че убийството е било извършено с особена жестокост. \"Всички ни засяга\" Всички сме потресени - по-близки или по-далечни, това ни засяга\", коментираха събралите се около паметника в центъра. Повечето хора обаче не искаха да говорят с журналисти. Вики беше известна личност в града - с това, което правеше. Беше слънчев човек, лъчезарен. Затова според мен присъстващите хора сме малко, трябва да сме много повече. Всички трябва да излезем от домовете си и да бдим над случилото се. Надявам се скоро да се разбере кой е извършителят на това ужасно престъпление. Като майка и като жена съм потресена. Това е някакъв кошмар. Аз съм майка на две деца с увреждания. Тя застана зад каузата \"Системата ни/ги убива\". На практика - не социалната система, а въобще системата я уби\", коментира една от жените малко след като запали свещ. Местни журналисти разказаха пред \"Дневник\", че Виктория Маринова е представяла интересни личности, добри идеи, впечатлявала е с прояви на състрадателност и грижа. Извън работата си е организирала благотворителни акции за подпомагане на социално слаби деца. В една от последните е събирала пари за учебни помагала за тях и за сираци. Сред хората на площада имаше и майки на деца с увреждания, дошли заедно с тях, които припомниха позицията й по време на протестите. Моят племенник е близък приятел на семейството ѝ. Това е съкрушение за цяла България. На 58 години съм - досега такова нещо не се е случвало. Надявам се извършителят да бъде открит - ако трябва да идваме в София да протестираме\", през сълзи обясни мъж, който остана дълго край паметника със запалена свещ. Според друга жена единственото притеснение е, че истинският убиец никога няма да излезе наяве. \"Това е шок, трагедия. Това е безумие\", коментира тя. По думите ѝ версията, че убийството е поръчково и политическо не може да се пренебрегва с лека ръка и не може да се изключва. \"Лесно е да се отговори на това - как поръчкото убийство като тя е била изнасилена. Най-лесно щеше ако е убита с куршум\", обясни тя и намекна, че може целта да е била да не изглежда като политическо убийството. Спомените за Виктория и гневът от случилото се обаче са повече в разговорите на събралите се спрямо версиите за убийството. Какво казват разследващите Четири часа по-рано, от другата страна на площада  вътрешният министър Младен Маринов и главният прокурор Сотир Цацаров  излизат на стълбите, за импровизиран брифинг пред журналистите. Изявленията им не добавят почти нищо ново спрямо казаното от разследващите за последните 24 часа. Полицията и прокуратурата нямат водеща версия за извършеното убийство, но и не изключват нито една версия, все още няма заподозрян, а напредъкът е, че има готови резултати от изпратените в София ДНК експертизи, но двамата отказват да отговарят на въпроси какво показват те. Два са възможните варианта - резултатите от ДНК експертизите да съвпадат с данни в базата на МВР, която е на криминално проявените или да не съвпадат - ако извършителят досега не е бил регистриран в полицейската статистика и това вече прави издирването много по-трудно. Пред разследващите стои и въпросът - дали изнасилването и убийството е извършено от случаен \"човек с психични отклонения и силно изразен полов нагон\" (по думите на вътрешния министър), или е следствие на планирани действия от такова лице или пък от друг, но с мотив. Ако разследващите проверяват хипотезата - извършеното да е било с личен мотив, те ще могат да сравнят резултатите от ДНК-експертизите с материал от евентуални заподозрени.  Най-труден за разкриване е вариантът - убийството да е извършено от човек без личен мотив и досега той не е бил криминално проявен. Тогава ще се разчита на други косвени доказателства. Като камери по алеите в Дунавския парк - те обаче са далеч от мястото, където е намерено тялото на Виктория Мартинова или показания на свидетели (досега няма официално данни за такива). Реакции на местни журналисти  Между крайбрежната алея, Съдебната палата и площада в последните 24 часа обикалят и местните журналисти - кореспонденти на националните медии, локалните им секции или местни медии. Те коментират и фокусирането върху Маринова основно като \"разследващ журналист\". На практика тя не е водила разследвания досега, а започва темата в първото предаване \"Детектор\", излъчено на 30 септември. То е наследник (по собственото ѝ представяне в анонс) на предишното, което води - \"Подиум\". Маринова е водещ на \"Детектор\", а в него е излъчено интервю на редактора Иван Иванов с журналистите Димитър Стоянов от \"Бивол\" и Атила Биро (Attila Biro) от RISE Project Romania, задържани от полицията във връзка с разследване за  корупция  при разпределението на средства за европроекти от \"Джи Пи груп\". \"Това можеше да е продавачка в магазин, можеше да бъде фризьорка, можеше да бъде цигуларка в операта - никога не трябва да има търпимост към зверско убийство. Можеше да бъде млад мъж, можеше да е възрастен мъж. Това можеше да е всеки един от нас. Това е жестокост, която не трябва да се допуска. Винаги е имало и ще има психопати. А може и да е друга причината - ние няма как да знаем, докато не се изкажат официално разследващите органи\", коментира за \"Дневник\" Ася Пенчева, кореспондент на БНР в Русе. Тя каза, че е \"факт, че има достатъчно генетичен материал, т.е. извършителят си е оставил личната карта там. Той ще бъде разкрит. Но ако продължи версията, че това е убийство свързано с работата ѝ - този балон ще се спука и то грозно ще се спука като залее всички нас. Ако обаче ние си мислим, че това е битово убийство, а то е било мотивирано от работата ѝ - тогава пък ще бъде удар върху нас. Лошото е, че днес всеки, които има статус във \"Фейсбук\" се мисли за журналист. За да си журналист ти трябва да четеш документи, трябва да имаш особена чувствителност и да разделяш страните, ясно да виждаш страните и да не се превръщаш в морален съдник на една или друга, а да представяш фактите. Тук имаше изкривяване от страна точно на журналистическата гилдия - беше преекспонирано\", заяви Пенчева, но подчерта, че все пак трябва да изчакаме разследващите да кажат. По думите ѝ, въпреки всички уточнения за предаването - то е интервю с разследващи журналисти, което не е направено от нея - кара журналистите в Русе да мислят, че \"Биволъ\" добре използваха ситуацията да направят реклама на изданието си.  За разследвания нито тя, нито телевизията е имала претенции, коментират местните журналисти. Според тях не става дума за прекъсване на разследване.  Татяна Савова коментира, че \"някой се опита да яхне гребена на вълната и едно криминално деяние да го превърне в нещо, което засяга професията журналист, като цяло. Не бива да се правят такива кардинални изводи без да се знаят фактите и без да има резултат от разследването. Представете си, че на мястото на Вики беше някоя обикновена жена, случайно попаднала. Тогава за какво щяхме да говорим\".  Международните медии, които без да си проверят информацията и каналите, по които проверяват информацията, също много допринесоха за ситуацията в интернет пространството в момента\", коментира Ахмед Алиев от \"Дарик радио\". А Жанета Йорданова, кореспондент на \"Монитор\" заяви, че убийството се използва с цел манипулация - \"тя не е имала заплахи поне до предния ден\".  Колегите на Виктория Маринова от ТВН засега запазват мълчание. Те отправиха през сайта на медиата апел \"Направи добро в памет на Вики\"  На финала на първото предаване \"Детектор\", което се оказва и последно, Маринова казва: \"Картината на разследващата журналистика в България е доста противоречива. От една страна - силен правителствен и корпоративен натиск върху собствениците на медиите и върху самите медии. Все повече забранени теми. Систематично отстраняване на разследващи журналисти. И от друга страна - безспорни успехи на разследвания през последните години. Голяма част от които са публикувани и на сайта Bivol.bg. Екипът ни се ангажира и в бъдеще да дава трибуна на журналистически проучвания. Както и да извършва свои такива, касаещи в изключителна степен обществения интерес. Защото, това е \"Детектор\". Предаването, което отчита лъжата. И дава предимство на истината.\" Два дни след убийството на Виктория Маринова въпреки скептицизма си, хората в Русе се надяват на истината - че все пак ще се установи какво се е случило и убиецът ще бъде открит. За да се противопоставят на страха част от тях във вторник вечер  ще бягат \"по маршрута на Виктория\"  на крайбрежната алея, организирани от клуба Runners of Ruse (\"Бегачите на Русе\").", "date": "2018.10.09", "title": "Сълзи и тих гняв в Русе след убийството"}
{"url": "https://www.dnevnik.bg/skorost/2018/10/09/3323878_v_parij_seat_predstavi_noviia_si_flagman_i_obeshta_po/", "text": "На автосалона в Париж \"Сеат\" представи най-новия си флагман - кросоувъра \"Тарако\", а президентът на компанията Лука де Мео заяви, че до 2020 г. марката ще пуска нов модел на всеки шест месеца. На изложението във френската столица посетителите могат да видят за първи път цялата серия от SUV моделите на марката - \"Арона\", \"Атека\" и новият \"Тарако\". Очакванията са, че \"Тарако\", който е и първият кросоувър на марката със седем места, ще привлече нови клиенти, ще повиши имиджа на марката и ще даде положителен принос за финансовите резултати. Автомобилът залага на дизайн, функционалност, спортен дух, комфорт, достъпност и качество и високи технологии. Всичките двигатели на \"Сеат Тарако\" са оборудвани с директно впръскване, турбокомпресор и технология \"Старт & Стоп\", като мощностите варират между 150 и 190 к.с. Предаването може да е предно или 4Х4, а скоростните кутии са механични и автоматични с двоен съединител. Дългият 4.74 метра кросоувър може да се снабди с всички най-съвременни асистиращи системи, а всички светлини по колата са светодиодни.", "date": "2018.10.09", "title": "В Париж \"Сеат\" представи новия си флагман и обеща по два нови модела на година"}
{"url": "https://www.dnevnik.bg/bulgaria/2018/10/09/3324075_biagane_po_marshruta_na_ubitata_televizionna_vodeshta/", "text": "Бягане по обичайния маршрут на убитата в Русе телевизионна водеща Виктория Маринов е организирано за днес от 18. 15 ч. В социалната мрежа \"Фейсбук\" Runners of Ruse (Бегачите на Русе) призовава всеки желаещ да се включи. \"По повод инцидента от събота, тази седмица вместо Надбягай се! се събираме да изминем обичайния маршрут на Виктория. - Защо? За да преборим заедно натрапчивите мисли, които обземат всеки, който е бягал по този маршрут сам\", се казва на страницата на събитието. Там се допълва, че \"страхът и объркването идват от незнание или грешно такова. Ще ви споделя известни факти и обстоятелства около случая и ще отправя препоръки какво да направим занапред, за да се движим/спортуваме спокойно и свободно в обичайната градска среда\". Първоначално събитието е създадено в затворената група \"Групови бягания - Русе\", но след призив на членове събитието е публично, уточниха пред \"Дневник\" администраторите.  Организаторите на бягането уверяват, че ще се подготви подписка, адресирана до местните власти и отговорните институции с призив и конкретни мерки как да бъде осигурена безопасността на гражданите, поне на местата, които се използват за спорт и отдих. \"Това не е тренировка. Това е колективна борба със страха и неправдата. Отделете 40-50 минути в този ден и час да се съберем и генерираме сила и взаимна подкрепа, защото страхът и неправдата побеждават тогава, когато им се подчиним по единично\", се посочва още на страницата в социалната мрежа. За 10 ч. пък е организирано и \"гражданско претърсване\" на мястото, където беше открито тялото на Маринова. Тялото на 30-годишната Виктория Маринова - административен директор на телевизия ТВН и водеща на предаване в медията, беше открито в събота в близост до крайбрежната алея в Русе. Властите обявиха, че смъртта ѝ е причинена от комбинирана травма на главата и задушаване, и уточниха, че убийството е било извършено с особена жестокост. Реакциите на международни организации и чуждестранни медии за убийството -  тук . Репортаж от вчерашното бдение в памет на Маринова вижте тук.", "date": "2018.10.09", "title": "Бягане по маршрута на убитата телевизионна водеща ще се проведе в Русе"}
{"url": "https://www.dnevnik.bg/sviat/2018/10/09/3323935_siankata_na_talibanite_otnovo_tegne_nad_izborite_v/", "text": "Наджибула - 47-годишен продавач на главния базар в Стария град на Кабул, не приема широкоразпространения песимизъм и твърденията за измами, които тегнат над изборите за често осмивания парламент на Афганистан този месец. Гласуването на 20 октомври, смятано от международните партньори като суха тренировка за президентските избори догодина, е затруднено от хаотичните приготовления, твърденията за измами и вечните страхове от въоръжено насилие. Но Наджибула, който като много афганистанци се представя с едно име, каза, че това ще бъде възможност за прочистване на институцията. Тази надежда се споделя от чуждестранните спонсори, които отчаяно търсят признаци за напредък 17 години след свалянето на талибаните от власт. \"За щастие, сред кандидатите има талантливи, подходящи и образовани нови лица, които могат да възстановят имиджа на парламента\", каза Наджибула. Правителството и международните партньори на Афганистан разчитат, че оптимисти като Наджибула ще осигурят успеха на гласуването, което се отлага от три години. След бавното начало вече са регистрирани почти 9 млн. избиратели и 2500 кандидати, които се борят за места в 249-членната долна камара, а кампанията официално започна в края на миналия месец. В Кабул бетонните заграждение против взривове са облепени с предизборни плакати на стотици кандидати за парламента, както и на настоящи депутати, които се стремят към преизбиране. Доверието в подкрепяното от запада правителство е застрашено, защото талибанските бунтовници контролират около една трета от страната, хиляди хора са убити в сраженията и има съмнения за успеха на американската стратегия, целяща бунтовниците да бъдат принудени да се съгласят за мирни преговори чрез засилване на въздушните удари. \"Искаме да има навременни и прозрачни избори. Това не е тайна\", каза пратеникът на Европейския съюз Пиер Майодон. \"Както по същество, заради укрепването на институциите, така и с оглед на следващите, президентските избори.\" Въпреки, че се говори за отлагането им, президентът Ашраф Гани неведнъж е казвал, че изборите ще бъдат произведени навреме, а Независимата избирателна комисия (НИК) и правителството отхвърлят спекулациите за каквото и да е забавяне. \"Изборите каза говорителят на НИК Саид Хафизула Хашими. Подготовката обаче въобще не върви гладко. Първоначално избирателните власти планираха в страната да има 7355 избирателни секции, но едва 5100 ще могат да бъдат отворени по причини, свързани със сигурността, заяви НИК. От седмици в медиите преобладават съобщения за фалшиво регистриране на избиратели и обвинения в намеса на влиятелни регионални и местни авторитарни лидери. Вместо да се обсъжда политиката, по-голямата част от енергията се посвещава на разправии по въпроси  като новата биометрична система  за проверка на избирателите, за която политически партии настояваха в последния момент. Последните 22 хил. мобилни устройства за биометрична проверка пристигнаха в Кабул едва в края на миналия месец и ще бъдат разпратени до провинциите в идните дни, но никой не е сигурен дали системата за 20 млн. долара ще бъде пусната в действие в изборния ден. Две поколения Видният телевизионен журналист Самиула Махди, който се бори за място в парламента, признава, че процесът \"не вдъхва много доверие\". Но той разглежда надпреварата като възможност да бъде сменена дискредитираната политическа класа, състояща се от влиятелни лобисти и местни шефове, много от които са забогатели благодарение на договори, свързани с войната. \"Понякога усещам, че това е борба между две поколения\", каза той. \"Те имат парите, силата, оръжията и политическата власт, но мислят главно за минала слава и минали неправди. Ако имаме честни избори, хората ще могат да гласуват за ново поколение, което мисли за бъдещето.\" По конституция парламентът разглежда и ратифицира законите, но на практика няма голяма власт и се е превърнал в олицетворение на ширещите се злоупотреби, заради които Афганистан е почти в дъното в индекса на \"Трансперънси интернешънъл\" за корупцията по света. ООН заяви в доклад през май, че \"законодателното събрание на Афганистан е част от корупционния проблем и обикновено не се опитва да бъде част от решението\". Крадливите депутати са често осмивани от коментаторите в социалните медии и телевизионните комици. \"На хората им е омръзнало, те искат промяна\", каза Махди. \"Някои си мислят: \"Защо ни е парламент?\", но това е, защото имаме лоши депутати.\" От 2500-те кандидати 35 не бяха допуснати от НИК до участие в надпреварата заради подозрения за връзки с въоръжени групи или замесване в случаи на убийство, изнудване или изнасилване. Много други, срещу които има подобни обвинения, остават в списъка. Никой не очаква на изборите да няма измами или насилие, но ако вотът не се състои преди настъпването на суровата афганистанска зима, ще е невъзможно в страната да има гласуване преди следващата година. В Кабул упорито се носят слухове, че ако биометричната система не може да бъде пусната в действие навреме, е възможно да се наложи забавяне. Чуждестранните донори се страхуват, че ако това се случи, надеждността на прохождащите демократични институции в Афганистан може да бъде фатално подкопана. \"Въпреки че ще има ограничения, това е по-добре от ново отлагане на изборите, затова те трябва да се състоят точно на този ден\", каза Майодон от ЕС. /БТА", "date": "2018.10.09", "title": "Сянката на талибаните отново тегне над изборите в Афганистан"}
{"url": "https://www.dnevnik.bg/tehnologii/2018/10/09/3323934_kak_evropa_poluchi_shans_da_suzdade_konkurent_na_gugul/", "text": "Не са малко европейските политици, анализатори и предприемачи, говорили за нуждата от \"местен\" еквивалент на технологични гиганти като \"Гугъл\", \"Фейсбук\" и \"Амазон\". Поне ако става дума за вселената на търсенето, бъдещите европейски конкуренти на \"Гугъл\" получиха лъч надежда, колкото и невероятно да звучи това,  разказва \"Блумбърг\" . \"Гугъл\" държи преобладаващия дял от търсенето на европейския пазар, а Chrome е водещият браузър. Решението на Европейската комисия обаче отслабва контрола ѝ и отваря нови възможности за браузъри, които мнозина не са чували - като германската Cliqz или френската Qwant. Агенцията отбелязва, че дори мнозина в Европа да се съмняват и силно предизвикатерлство да е немислимо на пръв поглед, потенциалните конкуренти не са имали такъв шанс от години. Промяната Стартъпът Qwant има какво да разкаже затази надежда. По-рано тази година изпълнелният директор на тази френска търсачка Ерик Леандри предложил на производители на телефони устройствата им да вървят с неговия продукт Отговорът бил \"никакъв шанс\", разказва той. Интересът това лято обаче нараснал и той твърди, че работи по споразумение с голяма компания, вече отхвърлила го през март: \"Нещо се промени.\" В момента \"Гугъл\" задължава чрез договори производителите на телефони, работещи с \"Андроид\", предварително да инсталират търсачката на онлайн гиганта и браузъра му, а срещу това да имат достъп до магазина \"Гугъл плей\". С този и други ходове компанията овладя 97% от пазара на търсене през мобилни устройства в Европа и две трети от пазара на търсачки (тъй като повечето устройства използват приложението Chrome), сочи инструментът за анализ на интернет трафика Statcounter. \"Нещото,\" което се промени, обаче, бе антитръстовото решение на Европейската комисия. То налага на \"Гугъл\" глоба от близо 5 млрд. долара заради това, че операционната система трудно работи с чужди търсачки и приложения. През юли  ЕС даде срок на \"Гугъл\" до 28 октомври , за да промени договорите. В отговор компанията гарантира, че ще обжалва и предупреди, че може да се наложат стъпки като такси за компаниите, които искат да инсталират \"Андроид\" на свои устройства, а част от приложенията на \"Гугъл\" може да не са вградени в пакета и евентуални разходи от промяната да се прехвърлят върху потребителите. Представител на компания, която работи с \"Гугъл\" но е пожелал да запази анонимност заради клаузите за конфиденциалност, обяснява, че има и други причини поне един от големите производители на телефон с операционна система \"Андроид\" вероятно ще запази приложенията на \"Гугъл\" на устройствата, които ще бъдат произведени в бъдеще. Според него сегашната сделка е достатъчно гъвкава дори за да позволи да се инсталира софтуер на конкуренти. \"Гугъл\" има алтернативи \"Блумбърг\" публикува материала ден преди да изтече срокът за обжалване утре, на 10 октомври. Към момента компанията е длъжна да промени договорите, независимо дали обжалва решението или не. Американският гигант не остава без избор заради решението в ЕС. Той например може да плаща на производителите, за да предлагат те търсачката или приложенията ѝ по подразбиране. Според \"Голдман сакс\" например тази година \"Епъл\" ще получи за подобни настройки до 9 млрд. долара. Само през второто тримесечие компанията вече е платила 3 млрд. на различни производители, за да предлагат търсачката ѝ (а миналата година сумата е била 2 млрд. долара). На практика това дава възможност за заобикаляне на решението. Дори само нарастващите разходи на \"Гугъл\", за да поддържа господстващото си положение, обаче са заявка за потенциала да се появят нови играчи на пазара според анализатора от изследователската компания Pivotal Research Group Брайън Уизър. Според него производителите вече знаят, че ако \"Гугъл\" не им плати, \"тогава \"Майкрософт\" ще го направи\". От Qwant също твърдят, че предлагат по-добра сделка на производителите, тъй като подходът им към потребителите е различен. Остава само тази и други компании да опитат да докажат тезата си.", "date": "2018.10.09", "title": "Как Европа получи шанс да създаде конкурент на \"Гугъл\""}
{"url": "https://www.dnevnik.bg/sport/2018/10/09/3324150_manchestur_junaited_e_klubut_s_nai-golemi_prihodi_ot/", "text": "Манчестър юнайтед\" може и да не е печелил титлата във Висшата лига от 2013 г. и да се намира в криза по отношение на играта, но резултатите на клуба извън терена са повече от добри. \"Червените дяволи\" оглавяват списъка в Топ5 първенствата на Eвропа за клубoвете с най-големи приходи от спонсори. Това показват данните от проучване на CSM Sport & Entertainment. \"Юнайтед\" получава по 269 милиона евро на година от 68 спонсорски договора, които има подписани към момента. Много близо до \"червените дяволи\" е испанският шампион  \"Барселона\"  с 261 милиона евро на година. Именно \"Юнайтед\" и каталунците са единствените клубове с приход в това отношение над 200 милиона годишно. \"Барселона\" има далеч по-малко спонсори от \"Юнайтед\" – 43. Точно зад водещите два клуба са \"Байерн\" (Мюнхен) със 180 милиона евро и шампионът на Европа за последните три сезона \"Реал\" – 178. В първите 11 попадат още \"Челси\" (154), \"Манчестър сити\" (149),  \"Арсенал\"  (124), \"Ливърпул\" (117), ПСЖ (112), \"Ювентус\" (101) и \"Борусия\" (Дортмунд). Германският отбор има най-много спонсори сред водещите клубове в Европа – 71. Английските клубове доминират в класацията на CSM Sport & Entertainment като са пет в първите 11. Общият приход от спонсори за година на тимовете от Висшата лига е в размер на 1.2 милиарда евро от 440 сделки. Най-много спонсори обаче имат клубовете от Висшата лига – 18-те тима в елита на германския футбол имат действащи 617 сделки, което им носи по 734.7 милиона евро годишно. Ла Лига е на трето място - 678.5 милиона евро, но от по-малко сделки (363). Приходите на италианските клубове са 493.3 мииона от действащи 547 спонсорски договора. Във Франция една трета от приходите на всички отбори са дело на ПСЖ. Общо клубовете в страната получават от спонсори 357.8 милиона евро годишно. Кой дава най-много за футбол CSM Sport & Entertainment публикува данни и кои са най-големите спонсори на футбола в момента. На първо място по инвестирани средства в момента са финансови структури, които имат 129 действащи договора с футболни клубове. Те дават 314 милиона евро на година. Автомобилните компании, които са спонсори на някои от най-големите клубове са инвестирали 305 милиона евро чрез едва 55 договора. На трето място са авиокомпаниите с 266 евро от 22 спонсорски договора. В топ 10 попадат още компании за залагания (174 милиона), пивоварни (167 милиона), енергийни компании (128), телекоми (120), автомобилни гуми (113), хардуер (106) и застрахователни компании (96). На 11-о място са компании от хранително-вкусовата промишленост, които инвестират по 94 милиона евро годишно от 105 договора.", "date": "2018.10.09", "title": "\"Манчестър юнайтед\" е клубът с най-големи приходи от спонсори"}
{"url": "https://www.dnevnik.bg/sviat/2018/10/09/3324151_vtoriiat_ekskurziant_ot_solsburi_se_okaza_d-r_mishkin/", "text": "И вторият от двамата руснаци, обвинени във Великобритания за покушението срещу Сергей Скрипал и дъщеря му, не е обикновен бизнесмен, а е военен лекар от Главното управление на Генщаба на руската армия (известно все още по-скоро като ГРУ). Истинското име на човека, представил се като Александър Петров е Александър Евгениевич Мишкин на 39 години. Офицерският му чин не е известен, но предвид 15-годишната му кариера би трябвало да е подполковник или полковник. Това  твърди  разследващата група \"Белингкат\" (Bellingcat) в своя публикация от късните часове на понеделник. Такова твърдение се съдържа и в статия на лоноднския в.\"Дейли Телеграф\", изляза по същото време. \"Белингкат\" и руският им партньор  Insider  разкриха преди седмици името и на \"Руслан Боширов\", който се оказа полк. Анатолий Чепига от ГРУ и това косвено бе потвърдено от министъра на отбраната в Лондон. Отново двете групи обявяват и самоличността на Мишкин, използвайки публично достъпна информация в комбинация с разговори с източници и редки документи като оригинален паспорт на руснака. Повече подробности за това как се е стигнало до заключенията ще бъдат публикувани днес следобед. И в двата случая битанската полиция не коментира резултата от разследванията. Засега описанието посочва, че Мишкин е роден на 13 юли 1979 г. в село Лойга в Архангелска област, завършил е Военно-медицинската академия на Русия и е обучаван за лекар за военноморските сили. По време на следването той е бил вербуван за ГРУ и през 2010 г. се мести в Москва, където получава и втора самоличност, включително лични документи и задграничен паспорт под псевдонима \"Александър Петров\". \"Белингкат\" твърди, че през последните 7 години той е пътувал много пъти под това прикритие до Украйна и Приднестровието. Последната му украинска визита е съвпаднала с бурните събития на киевския Майдан от зимата на 2013-2014 година. За разлика от Чепига, в случая с \"Петров\" са запазени повече оригинални данни на Мишкин - същата рождена дата, лично и бащино име и първите имена на родителите му. Но данните съдържат и парадокси като това, че до началото на септември 2014 г. като домашен адрес в Москва е бил вписан \"Хорошевское шосе\" 76В, а там е централата на ГРУ. През есента на 2014 г. Мишкин и Чепига се местят в апартаменти в престижен район. Русия систематично и категорично отрича да има нещо общо с покушението от Солсбъри и смъртта на британка няколко месеца по-късно от контакт с използваното бойно нервнопаралитично вещество от групата \"Новичок\". Официално се поддържа версията, че двамата руснаци са били в Солсбъри, за да разгледат прочутата средновековна катедрала, а публикации като тази на \"Белингкат\" и Insider веднага са определяни като \"антируска истерия\".", "date": "2018.10.09", "title": "Вторият \"екскурзиант\" от Солсбъри се оказа д-р Мишкин от ГРУ"}
{"url": "https://www.dnevnik.bg/evropa/2018/10/09/3323503_zashto_e_opasen_svetovniiat_glad_za_piasuk/", "text": "Финият пясък скърца между пръстите на краката, вълните се плискат по брега. Много хора се наслаждават на такава идилия, но не знаят, че тя е застрашена. На много места по света крайбрежните ивици просто се топят – заради глобалния глад за... пясък. Светът се нуждае от  все по-големи количества пясък  за строителството на къщи и улици. \"Пясъкът е много важна суровина\", казва геологът Харалд Елснер от германската Агенция за геофизически науки и суровини (BGR) в Хановер. Представители на Екологичната програма на ООН са изчислили, че светът годишно потребява по над 40 милиарда тона пясък и чакъл. Индустрията има нужда и от кварцов пясък Важна суровина е и кварцовият пясък, който е необходим за стъкларската и химическата индустрия, както и за производството на пластмаси. Геологът Харалд Елснер обяснява, че противно на много информации, кварцовият пясък не се използва за производството на соларни клетки и други електронни уреди. Необходимият за целта силиций са извлича от кварцовия чакъл. \"Въпреки това пясъкът е незаменим\", казва геологът, подчертавайки голямото значение на тази суровина. Само в Германия се добиват 100 милиона тона пясък годишно. \"За щастие разполагаме с много източници на пясък\", допълва той. Германската икономика би колабирала за една седмица, ако строителната индустрия спре да произвежда пясък и чакъл. Подобна е картината и в други краища на света. Навсякъде хората строят. \"Предполага се, че Китай е най-големият потребител на пясък в световен мащаб. След него се нареждат големи индустриални нации като САЩ, Тайван, Хонг Конг, Сингапур, а от Европа - най-вече Германия\", казва експертът. Много страни изпитват трудности да се снабдяват със строителен пясък. Пустинният пясък например не е подходящ за строителство. Две фирми в Тюрингия са разработили метод за производство на полимерен бетон от пустинен пясък, който може де бъде използван за строеж на къщи. Методът обаче все още не е навлязъл в масовото строителство. Изчезват цели острови Въпреки че се обградени от пясък, градове като Дубай и Абу Даби внасят ценната суровина, за да осъществят строителните си проекти. Те купуват скъпоценния строителен пясък от далечна Австралия и го превозват по море. Сингапур също внася пясък от съседните държави. Основните потърпевши досега бяха главно индонезийските острови. Над 20 от тях са вече изчезнали. През 2007 година обаче индонезийското правителство прекрати доставките на пясък за Сингапур. Същото важи и за африканските брегове. В Занзибар изчезват райски  плажове , за да бъде осигурен достатъчно строителен пясък за големи строителни проекти в чужбина. \"Кражбата\" на пясък има и друг аспект, защото става дума не просто за строителен материал, а и за жизнено пространство. Някои германски острови в Северно море страдат от силните зимни бури. Само за един ветровит уикенд от остров Зилт, например, изчезнат до 100 хил. кубически метра пясък.", "date": "2018.10.09", "title": "Защо е опасен световният глад за пясък"}
{"url": "https://www.dnevnik.bg/sviat/2018/10/09/3324152_mejdunarodniia_valuten_fond_poniji_prognozite_si_za/", "text": "Международният валутен фонд (МВФ) понижи прогнозата си за световната икономика за 2018 и 2019 с 0.2 процентни пункта до 3.7 на сто. Причината е нарастването на лихвените проценти и засилването на напрежението в търговията, предаде \"Асошиейтед прес\". Процентът е по-нисък от публикуваните данни през юли. Финансовата институция понижи прогнозата си за 19-те страни, използващи еврото, както и за Латинска Америка, Близкия изток и Субсахарска Африка. МВФ очаква икономиката на САЩ да отбележи ръст от 2.9 на сто тази година, но да се забави до ръст от 2.5 на сто догодина поради намаляването на ефекта на неотдавнашните съкращения на данъците и търговската война с Китай. МВФ понижи прогнозата си за еврозоната до ръст от 2 на сто вместо очакваните досега 2.2 на сто поради търговското напрежение със САЩ и притесненията около Брекзита, отбелязва Франс прес. Финансовата институция понижава прогнозирания растеж за втори път тази година. През април МВФ очакваше ръст от 2,4 на сто в еврозоната. Прогнозата за Южна Корея е за ръст от 2,8 на сто вместо предричаните досега 3 на сто ръст на БВП в четвъртата световна икономика, съобщава агенция Йонхап", "date": "2018.10.09", "title": "Международният валутен фонд понижи прогнозите си за световната икономика"}
{"url": "https://www.dnevnik.bg/sport/2018/10/09/3324154_katerachut_petur_ivanov_stigna_final_v_buenos_aires/", "text": "Катерачът Петър Иванов и смесената двойка в спортната акробатика Мариела Костадинова и Панайот Димитров се класираха за финали на младежките олимпийски игри в Буенос Айрес. Иванов стартира с 15-о място в първото изпитание \"скорост (8,49 сек.), След това се представи много силно във водещата си дисциплина \"боулдър\" и стана втори след японеца Кейта Дохи. Българинът стана четвърти в общото класиране. Със 120 точки Иванов си осигури място сред шестимата финалисти, които ще спорят за медалите в сряда. Бадминтонистката Мария Делчева спечели втора победа, като се наложи с 2:0 (21:13, 21:16) срещу украинката Анастасия Прозорова. След успеха, дошъл след 23 минути, българката се насочва към мач с Ти Ан Ту Ву от Виетнам, като двубоят е тази вечер от 21.15 ч. българско време.", "date": "2018.10.09", "title": "Катерачът Петър Иванов стигна финал в Буенос Айрес"}
{"url": "https://www.dnevnik.bg/kultura/2018/10/09/3323979_s_istoriia_v_djaz_i_funk_i_mnogo_muzika_grupa_akaga/", "text": "Така започва текстът на най-новата песен на група \"Акага\"  \"Помниш ли онези дни\" , която музикантите подготвят за специалния си повод днес - концерта \"Акага на 27 години\". Той ще се състои в зала 1 на НДК от 20 ч. и в него музикантите ще преведат зрителите през историята от създаването си. Концертът \"юбилей\", както го нарекоха в интервю за БНР членовете на формацията басистът Красимир Куртев и тромпетистът Георги Велев, ще събере на една сцена всички музиканти, които през годините са били част от групата - Калин Вельов - определен за кръстника на \"Акага\", китаристите Цветан Недялков, Оги Весков и Чавдар Гочев, Ясен Велчев и Вихрен Урумов - клавир и барабанистите Кристиян Акександров и Александър Василев. Въпреки че според някои комисии определението \"юбилей\" за 27-ма годишнина звучи \"несериозно\", при \"Акага\" трябва да има нещо \"криво\", казват музикантите. Мултимедийно шоу ще покаже на зрителите архивни кадри, които не са излъчвани досега. Концертът ще бъде в памет на режисьора Хачо Бояджиев, който дава тласък на младите тогава музиканти да продължат да се занимават сериозно с групата. \"Помниш ли онези дни...\" - Началото \"Акага\" е създадена през 1991 година като изцяло инструментална формация и изпълнява наречения от Куртев \"авангарден джаз-рок\" стил, непознат за България тогава. След една година имат вече два албума, а Хачо Бояджиев ги кани да станат група на БНТ. \"Началото никога не е трудно, защото човек се радва на всеки малък успех. Ние никога не сме предполагали, че ще има някакъв интерес към нас - правехме го за себе си, за да си задоволим нашите мечти\", казва Красимир Куртев. През годините участват на най-различни джаз фестивали, правят много участия в Европа и Русия заедно със Софийската филхармония и народния хор \"Мистерия на Българските гласове\". Досега имат издадени шест албума, като специално за годишнината си ще представят на почитателите си колекционерско издание на грамофонна плоча, чиято музика ще бъде само за този носител. Концертът днес ще бъде един от най-мащабните проекти на групата досега, а билети за него се предлагат  тук .", "date": "2018.10.09", "title": "С история в джаз, фънк и много музика \"Акага\" празнува 27 години"}
{"url": "https://www.dnevnik.bg/bulgaria/2018/10/09/3324157_kratki_novini_zadimiavane_predizvika_verijna/", "text": "Николай Нанков напуска Народното събрание В сряда депутатите ще гласуват прекратяване на правомощията на Николай Нанков като народен представител. Това се вижда от проектопрограмата за работа на Народното събрание. Николай Нанков се върна в парламента, след като му бе поискана оставката заедно с тази на министрите на транспорта и на вътрешните работи след тежката катастрофа край Своге, в резултат на която загинаха общо 20 души към момента. По непотвърдена информация напускането на парламента е заради очаквано негово назначение на зам.-министерски пост в министерството, което доскоро оглавяваше. Министерство на енергетиката призова да се гласува за промяната на часовото време Срокът за онлайн гласуването е на 11 октомври, съобщават от институцията. Министерството на енергетиката ще изготви националната позиция. Всички граждани, които биха желали да дадат своя глас, могат да го направят до на интернет адрес:  http://www.euaffairs.government.bg/page.php?c=24&d=15676 . За гласуване се изисква регистрация. В момента на на европейско равнище се обсъжда промяна в регламента за определяне на лятно и зимно часово време. Всяка държава-членка трябва сама да избере към кой от сегашните часови варианти ще се придържа в бъдеще. Задимяване предизвика верижна катастрофа на АМ \"Тракия\" Пострадали са пет човека, трима са настанени в болница. В инцидента до Ихтиман при 46-ия километър са участваали 5 коли, съобщават от МВР. Причината е задимяване от самозапалване на сметище и ниска мъгла в района край Ихтиман, които силно затрудняват движението по АМ \"Тракия\", съобщават от МВР. Движението в посока Пловдив временно е преустановено, видимостта е намалена. Трафикът в посока Пловдив се пренасочва от кръстовището за Лозен - Равно поле, Мосачево - Елин Пелин и по път I-6 София – Златица – път II-37 Панагюрище - до пътен възел \"Гелеменово\" и АМ \"Тракия\". Движението в посока София се отклонява от пътен възел Церово на АМ \"Тракия\" - път III-8402 Церово - Злокучене - Септември - път I-8Септември - Ихтиман.", "date": "2018.10.09", "title": "Кратки новини: Николай Нанков напуска Народното събрание"}
{"url": "https://www.dnevnik.bg/intervju/2018/10/09/3323977_morten_bei_bi_bilo_stranno_ako_ruskite_trolove_ne/", "text": "- Всъщност започна другаде, когато \"Последните джедаи\" излезе. Аз съм и почитател на \"Междузвездни войни\", освен че съм изследовател на социалните медии. Следях дискусията, която вървеше в началото на тази година за \"Последните джедаи\". Забелязах много фенове, които се придържат към дезинформация, за да препотвърдят собствените си вярвания и факта, че \"Последните джедаи\" не са се харесали на много хора – нещо, което не се потвърждава от други данни. Но те използваха откъси дезинформация, за да го докажат. Това е шаблон, който сме виждали преди – в дебата против ваксините. Казах си, \"Това е интересно - те правят същото нещо, което правеха и в спора против ваксините, нека го проверя.\" Тогава започнах да събирам данни и разглеждайки ги, открих далеч по-голяма история. Започнах да виждам политически оперативни лица. Едните са троловете, които най-вероятно са от Русия, но има много по-голям брой хора от САЩ, които се опитваха да повлияят на дискусията, дори без да са почитатели на \"Междузвездни войни\", като влизаха в дискусията с политически теми, които нямат нищо общо. Намерих го за интересно и реших да го проуча. Ето защо го направих. - Ако прегледате активността на този акаунт в \"Туитър\", ще видите, че повечето фенове имат по няколко туита за \"Междузвездни войни\". Ще си пуснат снимка как отиват на \"Последните джедаи\" или на \"Соло\", или на някои от другите филми. Или ще коментират друго. Или ще участват редовно в дискусиите. Малко от 67-те души, които аз категозирах като политически активисти, правеха това. По-скоро са стигнали до дискусията чрез алгоритмите на \"Туитър\" и са използвали тази възможност да се включат с политически послания. - Те правят това навсякъде. Аз изучавам руските кампании за онлайн влияние от 2015 г. Стигнах дотам, изучавайки друга тема – как \"Ислямска държава\" използва \"Туитър\". После започнах да изучавам как недържавни актьори използват социалните мрежи за политически цели и това ме доведе до  Агенцията за изследване на интернет  и всички руски усилия в тази посока. После дойдоха и тукашните избори - докато си пишех дисертацията, така че посветих глава от нея на тази тема. Занимавал съм се с нея доста време. След изборите през 2016 г. всичко тук се взриви, което забави дисертацията ми с около година. Но това е друга история. Виждаме от 2014 г. нататък, че руските оперативни лица са навсякъде в интернет, където са и американците. Виждаме ги в коментарните секции на новините в \"Ню Йорк таймс\", виждаме ги в отзивите в \"Амазон\", те са навсякъде. Разбира се, социалните мрежи са едно от местата, където са най-активни. И заради изборите през 2016 г. сме чували най-много за това. Но в действителност те инфилтрират всяко място, където американците влизат онлайн. Така че всъщност би било странно да не влязат в общността на \"Междузвездни войни\". - Всъщност мисля, че е обратното. Мисля, че по-скоро руските тролове раздухват вече съществуваща дискусия. Това е обичайната им тактика – да се пристигнат там, където вече има спорове, да се внедрят в тях и да се опитат да ги влошат. Това е стандартната тактика и това ги видях да правят в този случай. Действат, след като споровете започнат, но разгарянето им значи, че хората от алтрайт обществата и политическите активисти дочуват за това, алгоритмите на \"Туитър\" им показва дискусията, те навлизат в нея и също я разпалват. Мисля, че последователността е следната: руски или американски тролове се опитват да направят противоречията по-големи и тогава политическите активисти разбират за това. - За това може да се спори, въпросът е като този кое е първо – кокошката или яйцето. Може да се използва аргумента, че поляризацията съществува заради социалните мрежи и троловете. И това не е само заради руснаците. Те имаха голям ефект върху поляризацията в изборната кмпания, но не съм сигурен, че това важи за всичко. Въпросът е мащабен, защото поляризацията и възходът на крайнодесния национализъм ги има в целия свят сега. Аз съм от Дания и това започна през деветдесетте и сега виждате Полша, Унгария, Франция (където това си го има от известно време), разбира се, тук в САЩ също. Това е глобален феномен. И също както КГБ по време на Студената война с информационната си война, те не провокират нищо, те се възползват от вече налична ситуация. Но поляризацията е реална. Троловете не са я започнали, но определено са я влошили. - Абсолютно. Джордж Лукас сам го е казвал, може да се види в книги като  The Making of Star Wars  на Джей У Ринзлър или How Star Wars Conquered the Universe на Крис Тейлър. Лукас (и ще се опитам да не влизам в прекалено много подробности) е работил по антивиетнамския \"Апокалипсис сега\", когато е започнал работа по \"Междузвездни войни\". Докато е писал \"Междузвездни войни\", Виетнамската война още е продължавала. По-късно е казвал публично, че Виетнам и състоянието на американската политика, особено външната, са вдъхновили до голяма степен войната в \"Междузвездни войни\". Америка е Империята, с масивното си технологично превъзходство, арогантността и парите си, а Виетконг са вдъховението за Бунтовническия алианс. Ако бе казал това през 1973 г., обществото щеше да го отхвърли. След края на войната, това мнение е било доста популярно. Така че когато през 1975 г. е приключил сценария и войната е свършила, не е било толкова странно да каже публично: \"Това е детски филм, но има и слой политически коментар\". Това е основното ляво вдъхновение за първия филм, но има и други неща. Сега може да не изглежда голяма работа, но навремето да имаш в главна роля жена, толкова силна и действена като принцеса Лея, е било много силно феминистко послание. Хората бяха шашнати. То се губи леко в другите филми от първата трилогия, но беше нещо, което много се обсъждаше навремето. Има я и идеята за неравенството в обществото. Това идва от класическата митология. Люк, селянчето от скромно семейство, стига до върха – това е част от класическата митология и от всички приказки, но е и важно да се погледне към обществените структури, които Лукас описва на Татуин. Очевидно това е общество, разбито от войната. Няма никаква управленска структура, която да се погрижи за нуждаещите се. Те тръгват по пътя на престъпността, което се случва с Мос Айсли, \"кошерът на изметта и злодеите\". Няма никаква полиция, а ако има някого изобщо, това са военни сили на Империята. Всички тези класически концепции на центърлявото се виждат още в първия филм. - Да. Мисля, че го споменах и в статията – намирам за странно защо тези политически активисти се изненадват от лявоцентристкото послание на \"Последните джедаи\". Това не е радикален социализъм, по-скоро лявоцентристка социалнодемократична идея, модерно ляво. Причината да съм изненадан от реакцията им е, че \"Последните джедаи\" не направиха нищо по-различно от останалите филми. Странно е. Но мисля, че много от тези десни хора,... не бива да забравяме, че \"Последните джедаи\" бе първият филм, излязъл в ерата на (Доналд) Тръмп. Тази промяна, заради която в Америка стана по-приемливо да се заемат екстремно десни позиции и да се казва открито, че си против феминизма например, което би било немислимо преди две години. Фактът, че това е възможно, това се промени. Ако го нямаше Тръмп, не мисля, че критиките към \"Последните джедаи\" щяха да бъдат толкова остри, мисля, че хората щяха да си мълчат, защото щяха да знаят, че това не е популярна гледна точка. - Не, но всъщност това не са едни и същи хора. Хората, които си говорят с Марк Хамил, обикновено са почитатели. А и той е един вид светец, хаха, недосегаем е. Докато Райън Джонсън е новодошъл в тази вселена. Той е холивудски независим режисьор, правил разни претенциозни филми преди това и е лесна мишена. Дори най-разпалените почитатели не биха посмели да спорят с Марк Хамил, защото това ще е светотатство. Мисля, че хората, които аз класифицирах като такива с политически дневен ред, не биха се занимавали с Марк Хамил. Те влязоха в дискусията заради противоречията около \"Последните джедаи\". Между другото, виждал съм хора, които критикуват Хамил заради мнението му за Тръмп. Малко са. - Имаше много интересна книга, която цитирах в статията си, казва се Using the Force от Уил Брукър, и тя описва противоречията около предисторията, особено \"Невидима заплаха\". Разбира се, има ги и специалните издания. Гледали ли сте The People vs. George Lucas? Мисля, че го има онлайн. Той разглежда точно гнева на хората около специалните издания и \"Невидима заплаха\", а аз съм сред почитателите им. Бях свидетел на това и, повярвайте ми, омразата беше също толкова силна. Тогава нямаше социални медии или поне не бяха толкова голяма работа. Това е разликата – сега хората имат огромни мегафони, в които могат да крещят и да плюят омраза. - Мисля, че това е вярно, но зависи и от поколението. Не знам на колко години сте Вие, но някои от хората, които сме видели излизането на първата трилогия (аз бях на 7, когато излезе \"Империята отвръща на удара\" и това бе първият, който гледах на кино), наистина мислятя, че всичко, излязло по-късно, е боклук. Аз – не. Обичам всичко, свързано с \"Междузвездни войни\", и вероятно съм прекалено безкритичен. Но има много хора на моята възраст, които намират предисториите за ужасни, и се зарадваха много на \"Силата се пробужда\", която е много близко до \"Нова надежда\". Почувстваха се, сякаш нещо им е било върнато. - Мисля, че това е абсолютно вярно. Не съм сигурен, че всички стари почитатели не ги харесват, мисля, че мнозинството ги харесаха, но определено някои бяха недоволни. Но съм съгласен, че \"Дисни\" се опитва да привлече нова публика. Те правят това със създаването на всяка нова трилогия. Когато направиха предисторията, тя бе създадена за хората от това време, за да могат да имат същото юношеско изживяване, което са имали и хората, гледали първата трилогия, и тези, които сега гледат третата. - Голям въпрос – нека видим мога ли да започна отговора в единия край и да започна в другия. Приемането на \"Междузвездни войни\" като забавление за няколко поколения наистина зависи от това колко е американизирано обществото. Например в Дания, откъдето съм аз, е прието, че \"Междузвездни войни\" е за няколко поколения, но и Скандинавието е много американизирано. \"Соло\" излезе, когато бях на конференция в Прага, и да го гледам в Прага бе много различно. Беше очевидно, че там, където го гледах аз, бяха само \"истински фенове\" с тениски на филма. Мисля, че наистина зависи къде си. В американската култура има нещо, което вече се развива и в останалата част от света – концепцията за гийк културата. (Бел.ред. \"Гийк\" е жаргонна дума в английския език, която на български език може грубо да се преведе като \"маниак\" на непопулярна тема, който в същото време е и социално неадекватен.) Гийк културата е субкултура като тази на метъла или пънка, или на почитателите на автомобилите, като всичко друго, в което можеш да потънеш. От около десетилетие тя вече е приета тук като занимание и за възрастни, което не е ограничено от пола. Има двойки, които ходят по конвенции и се занимават с косплей (Бел. ред. Практиката привърженици на книги, филми и комикси да се обличат като любимите си герои, опитвайки максимално да ги наподобят.) Няма да кажа, че гийк културата е 50 на 50 в съотношението мъже - жени, но определено е 60 на 40. Разделена е поравно и в нея не участват само смотани момчета, които не могат да си намерят приятелка. Има и много смотани момичета, които не могат да си намерят приятел! Но, сега сериозно, все по-приемливо е да кажеш, че си част от тази субкултура, в която съм и аз, без да ме е срам, въпреки че съм на 50. Много различни неща са довели до това. За съжаление сега тя е малко непопулярна заради скандалите със сексуално насилие. Но Крис Хардуик е човек, който изигра голяма роля в The Nerds Podcast, който се превърна в един от най-популярните подкастове в Америка. Той построи цяла медийна компания от това, която по-късно продаде, тя се казва Nerdist. Това е цяла компания, фокусирана върху възрастните гийкове. Има продукти за тях, има и комикси, които никога не бих дал на човек, по-млад от 30 г. Може да се каже, че и Rogue One определено не е детски филм, а филм за юноши или възрастни. Има течение в гийк културата, което се цели във възрастните. Мисля, че Европа бавно приема тази култура по начина, по който я познаваме ние. - Това е трудно! Може ли да отговоря по друг начин, да кажа как подреждам филмите? Така ще можете да прецените коя трилогия е на първо място. Моята подредба на филмите е следната: Първо, \"Империята отвръща на удара\". Това е любимият ми филм, както и на много други фенове. Не мога да пропусна факта, че \"Нова надежда\" е оригиналът, така че това това е номер две. Номер три е \"Последните джедаи\". Мисля, че е брилянтен и по-добър от всички останали, освен първите два. Да видим.... Бих казал, \"Силата се пробужда\", \"Отмъщението на ситите\", \"Невидима заплаха\", \"Клонираните атакуват\" и \"Завръщането на джедаите\".", "date": "2018.10.09", "title": "Мортен Бей: Би било странно, ако руските тролове не обсъждат \"Междузвездни войни\""}
{"url": "https://www.dnevnik.bg/detski_dnevnik/2018/10/09/3322678_findus_i_petsun_se_zavrushtat_s_novi_istorii_za/", "text": "Много от малките читатели и техните родители познават добре илюстрираната поредица за Финдъс и Петсън от Свен Нордквист, която у нас излиза в 9 книги от издателство \"Фют\". След толкова години препрочитане от началото на седмицата техните почитатели вече могат да открият онлайн и в книжарниците новата \"Финдъс и Петсън и как по Коледа се случват чудеса\", която най-сетне излиза на български в каталога на същото издателство. Ако има хора, които не познават Финдъс и Петсън, то вероятно те отдавна не са попадали достатъчно близо до запалени по книжките и четенето деца. Това са едни от любимите герои на малките читатели в над 20 страни, които се раждат в книгите на шведския писател и художник още през 1985 г. и са издадени в милионни тиражи на 44 езика. Петсън е опак самотен старец, който живее в малката си къща, докато един ден съседката не му донася кашон с надпис \"Зелен грах \"Финдъс\". Когато от този кашон обаче изскача котараче с панталони на зелени райета, което естествено приема името Финдъс, двамата стават неразделни приятели и преминават през куп чудати приключения в техния уж спокоен, но така шарен селски свят, изпълнен с мърморещи кокошки, подли лисици, мишки и един особено нацупен съсед на име Густафсон. Новата книжка, която в оригинал излиза още през 1994 г., е с по-различен формат от класическата поредица. Тя предлага цели 144 страници забавление с преживяванията на този чудат, симпатичен, леко комичен, но и много миловиден тандем, който въпреки ярките си скандинавски корени успява да спечели сърцата на децата, независимо от географската ширина и дължина. И ако досегашните книги бяха с препоръчителна възраст от 4 до 9 години, то новото издание е предназначено за малко по-пораснала публика - от 6 до 12 и е подходящо за самостоятелно четене, допълват от издателството. Този възрастов ориентир вероятно има връзка и с по-голямото количество текст, както и по-малкия брой илюстрации в сравнение с досегашните, по-кратки книги от поредицата. Невероятните коледни преживелици на двамата герои са пълни с характерните за тях забавления, веселба, усещане за уют, приятелство и обич. Те съставят нещо като предколеден календар, но с истории, в които Финдъс и Петсън показват как по Коледа се случват чудеса и желанията се сбъдват. За себе си 72-годишният Свен Нордквист, който е почитател на \"Пинк Флойд\", обича да вдъхва живот на непотребни вещи и да прави къщички от дърво, казва, че е първо илюстратор, а след това - писател. Завършва архитектура, защото така и не го приемат да учи изкуство. Минава през тригодишен кореспондентски курс по илюстрация, работи в сферата на рекламата, но мечтата да стане илюстратор се оказва по-силна от всичко. През 1983 г. печели конкурс с една от илюстрираните си книги и оттогава се отдава изцяло на писането и рисуването. Трудът му бива оценен. Носител е на престижната награда на името на Астрид Линдгрен за цялостно творчество и макар да е автор на множество детски книги, най-голяма известност му носят Финдъс и Петсън. Приказките за тях се раждат, докато Нордквист играе със синовете си, които обича да води на село и сред природата. По мотиви от книгите са снимани анимационни филми, създадени са компютърни игри, поставени са театрални спектакли. Самият автор, подобно на Петсън, е доста лаконичен. \"Аз също не обичам да говоря много или да слушам други хора дълго време\", казва писателят. Финдъс пък описва като дете, което малките читатели харесват много, защото не трябва да ходи на училище, може да играе през цялото време и не е принуден да прави това или онова. \"Той просто е свободен, а това е идеалният живот за всяко дете\", допълва Нордквист пред изданието Trips 4 Kids в интервю преди две години. Още тогава обаче е категоричен, че нови книги за Финдъс и Петсън няма да има, защото за тях вече \"всичко е казано\". Това вече почти важи и на български.", "date": "2018.10.09", "title": "Финдъс и Петсън се завръщат с нови истории за коледни чудеса"}
{"url": "https://www.dnevnik.bg/evropa/2018/10/09/3324167_latviia_obvini_rusiia_v_kiberataki_sreshtu_vunshnoto_i/", "text": "Русия е извършила кибератаки срещу външното и военното министерство на Латвия, както и срещу други нейни държавни учреждения, заяви латвийска разузнавателна служба, цитирана от \"Ройтерс\" и БТА. Руското военно разузнаване ГРУ се е опитало да получи достъп до информация чрез фишинг атаки срещу правителствени компютри през последните години, посочи латвийското Бюро за защита на конституцията. \"Кибератаките в Латвия са извършени от ГРУ с цел шпионаж. Повечето от тях са били насочени срещу държавни институции, включително външните работи и отбраната\", се казва в изявление. Не са засечени атаки за повлияване на резултатите от  парламентарните избори  от миналата седмица. Миналата седмица  германското правителство обвини Русия , че стои зад масирана кибератака, извършена миналата година, а малко преди това САЩ,  Великобритания  и  Холандия  отправиха обвинения към Русия, че служители на нейното военно разузнаване са извършили кибератаки срещу базирани на Запад организации.", "date": "2018.10.09", "title": "Латвия обвини Русия в кибератаки срещу външното и военното й министерство"}
{"url": "https://www.dnevnik.bg/v_pamet/2018/10/09/3324171_pochina_animatorut_stoian_dukov/", "text": "На 87 години след тежко боледуване почина големият български аниматор, художник, режисьор и сценарист Стоян Дуков – Тачо, съобщи \"Площад \"Славейков\".  Той остави над 50 филма, между които \"Га\", \"Къщи-крепости\", \"Такъв е животът\", \"Музикална история\", \"Февруари\" (за който получава Наградата за анимационно кино на Съюза на българските филмови дейци), \"Март\". Стоян Дуков завършва специалността \"Плакат\" в Националната художествена академия. Ученик е на аниматора Тодор Динов, в съавторство с когото през 1963-а Дуков създава първия си филм \"Ябълката\". Режисьор е на 43 авторски филма и сценарист на 9. След дълги години работа в анимационното кино създава стотици плакати и карикатури. Първата му самостоятелна изложба е от 2001 г. - по повод 70-годишнината му. През септември 2010 г. участва в изложбата \"Класици на българската карикатура\" заедно с Велин Андреев, Генчо Симеонов, Иван Веселинов и Милко Диков. Вижте във видеото филма \"Га\". Га! на Стоян Дуков / Ga! by Stoyan Dukov  from  Bulgarian Animated Films  on  Vimeo .", "date": "2018.10.09", "title": "Почина аниматорът Стоян Дуков"}
{"url": "https://www.dnevnik.bg/na_put/2018/10/09/3320478_otkus_ot_sedem_godini_v_tibet/", "text": "Когато знаменитият австрийски алпинист Хайнрих Харер се отправя на експедиция до Нанга Парбат през 1939 г., той не подозира, че няма да види родината си в продължение на повече от десетилетие. Избухването на Втората световна война го застига и Хайнрих е изпратен в британски лагер в Индия. С цената на нечовешки усилия, глад и жажда успява да избяга, да прекоси планините на Тибет и да стигне до \"Забранения град\" – Лхаса, където намира убежище. Хайнрих Харер прекарва седем години в Тибет, но Тибет остава в сърцето му за цял живот. Благодарение на неговия жив разказ, целият свят се докосва до магията на тази загадъчна страна и нейния народ, който не губи вярата си въпреки трагичната си съдба. Хайнрих Харер (1912-2006) е австрийски алпинист, ски състезател, изследовател и писател. Част е от великата четворка, която прави първото изкачване на Северната стена на връх Айгер през 1938 г. Най-известните му книги са \"Седем години в Тибет\" и \"Белият паяк\". До края на живота си е отдаден на идеята за независимостта на Тибет, който се превръща в негова втора родина. Настъпи моята втора тибетска Нова година в Лхаса. Този път участвах във всички фази на празника от самото начало. Отново в града се стекоха десетки хиляди гости и Лхаса заприлича на огромен лагер. Празнуваше се началото на Годината на Огнения глиган, а блясъкът на церемониите по нищо не отстъпваше на миналогодишния. Естествено, мен ме интересуваха главно онези прояви, които предишната година бях пропуснал заради болестта си. Картината от тези празници, която и до днес е жива в паметта ми, е свързана с марша на хиляда войници в старинни доспехи. Този обичай е свързан с истинска история. Някога, много отдавна, една мюсюлманска армия тръгнала срещу Лхаса, но по време на невероятно тежкия преход в полите на Ниенчентхангла била застигната от силна снежна буря и снегът затрупал всички. Бьонпосите на тази област взели дрехите и оръжията на замръзналите войници и триумфално ги внесли в Лхаса. Оттогава всяка година те се изнасят и хиляда тибетски войници ги обличат, за да ги видят всички. Край зрителите преминават старите знамена, ризниците на мъжете и по конете дрънчат, шлемовете с надписи на урду блестят на слънцето, из тесните улички отекват изстрели от старинни пушки... Странна гледка е този средновековен строй в древния град! На неговия фон всичко изглежда съвсем истинско, не някаква историческа реминисценция. Водена от двама генерали, войската минава с марш през \"Паркхор\" до едно открито място в края на града. Там вече ги очакват десетки хиляди, събрани около огромен огън, в чиито пламъци изгарят жертвените дарове – масло и плодове. Тълпата наблюдава очарована как монасите хвърлят сред пламъците мъртвешки черепи и символични фигури на зли духове. В околните върхове отекват топовни гърмежи: войниците изстрелват с оръдията по един салют към всеки връх. За кулминация оракулът изпада в транс и пристъпва към огъня. След кратък танц изпада в безсъзнание. Това е знакът, който изтръгва масите от вцепенението им. Всички започват да крещят и се впускат в шеметни движения, като в екстаз. В такива мигове тълпата е непредсказуема. През 1939 г. участниците в единствената германска експедиция в Тибет едва са се измъкнали живи от подобен празник. Опитали се да заснемат клатещия се в транс оракул и тълпата прекъснала опита им с дъжд от камъни. Наложило се да прескачат зидове, да се катерят по покриви, за да избягат. Този случай не е знак на политическа омраза или неприязън към чужденците, той просто отразява религиозния фанатизъм на народа, който винаги може да доведе до подобни сблъсъци. Самият аз по-късно много внимавах, когато правех филми по поръчка на Далай Лама, понеже всеки път се стигаше до изпълнени с напрежение сцени. И винаги се чувствах много горд, когато успявах да направя по някоя снимка и за себе си. На този новогодишен празник самият интендант на Негово Светейшество ни уведоми, че сме включени в списъка на гостите на Далай Лама. Въпреки че бяхме виждали вече няколко пъти Божествения, а и по време на една процесия той беше благоволил да ни се усмихне, се почувствахме изключително развълнувани от възможността да се явим пред него в Потала. Усещах, че тази покана ще има голямо значение за нас. И наистина, от нея започна пътят към постепенното ми сближаване с Живия Буда.", "date": "2018.10.09", "title": "Откъс от \"Седем години в Тибет\""}
{"url": "https://www.dnevnik.bg/evropa/2018/10/09/3324169_nie_evropeicite_a_ne_stiv_banun_shte_spasim_evropa/", "text": "Лидерът на френската крайнодясна партия \"Национален сбор\" Марин льо Пен се разграничи от бившия стратег на Белия дом Стив Банън и заяви, че само европейци, а не американци, ще спасят континента от диктатите на Брюксел, предаде \"Асошиейтед прес\". На  съвместна пресконференция в Рим  с лидера на италианската крайнодясна партия \"Лига\" Матео Салвини Льо Пен заяви, че иска да внесе яснота по спекулациите  около плановете на Банън  да създаде фондация в  подкрепа на крайнодесните партии  в Европа. Банън не е европеец, а американец, който иска да създаде мозъчен тръст и да предлага научни изследвания на националистически партии в Европа, каза тя. \"Обаче ние и само ние сме тези, които ще оформим политическата сила, която се роди от  европейските избори \", каза Льо Пен под ръкоплясканията на Салвини. \"Защото сме привързани към свободата си, към суверенитета си и ние заедно, представителите на различните народи на Европа, сме тези, които ще оформят политическите сили, чиято цел е да спасят Европа\", добави тя. Във Франция се чуват мнения, че подкрепата на Банън, който иска да създаде транснационално евроскептично движение, може да застрашат усилията на Льо Пен да изчисти партията си от расистката й репутация, отбелязва АП./БТА", "date": "2018.10.09", "title": "Ние европейците, а не Стив Банън, ще спасим Европа, заяви Льо Пен"}
{"url": "https://www.dnevnik.bg/evropa/2018/10/09/3324173_ukrainskite_vlasti_evakuiraha_10_hil_dushi_sled/", "text": "В склад за боеприпаси в Черниговска област в Украйна през нощта избухна взрив, последван от пожар, съобщи на страницата си във \"Фейсбук\" генералният щаб на украинските въоръжени сили, цитиран от ТАСС. Във връзка с взрива в арсенала в района на селището Ичня са въведени ограничителни мерки. Първият сигнал е постъпил от началника на арсенала в 3.30 ч. Не се съобщава за жертви, отбелязва \"Ройтерс\". Оперативна група начело с началника на генералния щаб е пристигнала на местопроизшествието. Държавната служба за извънредни ситуации съобщи, че е получила информация за пожар и взривове на техническата територия на Шести арсенал на Министерството на отбраната в района на Ичня, Черниговска област, и е организирана евакуация на населението от зоната на възможните поражения. С изпратения автотранспорт от опасната зона са евакуирани около 10 хил. души, се казва в официалното съобщение. От 4.22 ч. е затворено за полети въздушното пространство в радиус от 20 км, спряно е движението на жп и автомобилния транспорт. По информация на службата територията на арсенала е около 682.6 хектара, от тях 402 хектара са техническа територия./БТА", "date": "2018.10.09", "title": "Украинските власти евакуираха 10 хил. души след експлозия в склад за боеприпаси"}
{"url": "https://www.dnevnik.bg/evropa/2018/10/09/3324174_slujiteli_na_evroparlamenta_suzdadoha_blog_metoo/", "text": "Персоналът на Европейския парламент създаде блог, в който да бъдат публикуван истории за  сексуален тормоз  в институцията, за да се сложи край на \"културата а мълчанието\", предаде \"Политико\". Стоящите зад блога MeTooEP, сред които са парламентарни асистенти, но не и евродепутати, заявиха, че ще започнат с публикуването на пет анонимни свидетелства на \"жертви на сексизъм, сексуален тормоз и сексуално насилие в рамките на Европейския парламент\". \"Дойде моментът да се сложи край на културата на мълчанието на работното ни място, да се подкрепят жертвите и те да бъдат окуражени да говорят и да споделят историите си\", се посочва в съобщение до медиите. Настоява се също така европарламентът да внесе промени в политиката си за сексуалния тормоз, която бе приета миналата година. Тогава няколко евродепутатки говориха по време на пленарно заседание в Страсбург за преживян сексуален тормоз, а в две петиции се настояваше за промени в културата и правилата в Европарламента. През октомври 2017 г. евродепутати изготвиха резолюция за борба със сексуалния тормоз и злоупотребите в ЕС. В текста се призовава Европарламентът да създаде \"комисия от независими експерти\", които да проучат въпроса, да започнат \"независимо\" разследване за докладваните случаи и да \"приложат най-строгите санкции, когато е необходимо, като в същото време подкрепят и предоставят правни съвети на жертвите, ако случаите включват наказуемо поведение\". По думите на Жан Понте, която е дала начало на проекта MeTooEP, обаче почти нито една от тези инициативи не е била приложена. \"Това не е лов на вещици. Блогът ще ни помогне да създадем по-добри правила\", допълва Понте.", "date": "2018.10.09", "title": "Служители на европарламента създадоха блог #MeToo"}
{"url": "https://www.dnevnik.bg/ot_vas/novini_ot_vas/2018/10/09/3324184_esen_na_gradskiia_ploshtad/", "text": "Град Ниш в Сърбия е наричан \"Портата между Изтока и Запада\". Още от древността тук са се пресичали важни търговски пътища. Ниш е родният град на император Константин Велики. На снимката: Нишката крепост, разположена на десния бряг на р. Нишава, един от входовете към центъра на града. Крепостта е строена през (1719-1723Г.) и е върху основите на античен град Наисус. Много добре са запазени крепостните стени, на места достигащи височина 8 м. Нишката крепост днес е от обектите на световно-културно наследство на ЮНЕСКО.", "date": "2018.10.09", "title": "Есен на градския площад"}
{"url": "https://www.dnevnik.bg/sport/2018/10/09/3324163_kraklev_provede_purvi_razgovori_za_kandidaturata_na/", "text": "Министърът на младежта и спорта Красен Кралев е провел първи разговори за евентуалната кандидатура на София за домакин на зимни младежки олимпийски игри през 2024 г. Той обяви във \"Фейсбук\", че е обсъждал темата с вицепрезидента на МОК Угюр Ерденер и с члена на изпълнителния комитет на МОК Ненад Лалович. Кралев обаче не даде подробности за разговорите. \"По покана на президента на МОК Томас Бах бяхме гости заедно с генералния секретар на БОК Белчо Горанов на историческата 133-та сесия на Международния олимпийски комитет в Буенос Айрес. На нея за първи път се взе решение олимпийски игри да се проведат в Африка\", написа Кралев. МОК реши Дакар да бъде домакин на летните младежки олимпийски игри през 2022 г.  Кралев е в Буенос Айрес, където  в момента се провеждат летни младежки игри . Преди седмици, по време на посещението си в София, Бах препоръча на България да се кандидатира за домакин на зимни олимпийски игри. Тогава министър-председателят Бойко Борисов отвърна, че ще е по-добре най-напред страната да натрупа опит с домакинство на младежкия форум и  възложи задача да се подготви кандидатура .", "date": "2018.10.09", "title": "Кралев проведе първи разговори за кандидатурата на София за младежките игри през 2024 г."}
{"url": "https://www.dnevnik.bg/sport/2018/10/09/3324092_fotogaleriia_ekstremnite_vulneniia_v_ultramaratona/", "text": " предложи много емоции в съчетание със силни резултати и рекорди. В надпреварата, която се проведе за трети път, участваха 204 състезатели от 25 държави.", "date": "2018.10.09", "title": "Фотогалерия: Екстремните вълнения в ултрамаратона \"Пирин ултра\""}
{"url": "https://www.dnevnik.bg/biznes/2018/10/09/3324216_onlain_turgoviiata_v_socialnite_mreji_krie_riskove/", "text": "Бързото навлизане на онлайн търговията в социалните мрежи крие рискове за потребителите. Една от основните опасности е свързана с мними търговци. Това коментира председателят на Комисията за защита на потребителите (КЗП) Димитър Маргаритов в ефира на телевизия \"Европа\". \"Там се появяват мними търговци. Хора, които в своите профили предлагат определени стоки или услуги и после много бързо този профил изчезва, регистрира се друг и т.н. Това според мен е един от \"дефектите\" на социалните мрежи – че те позволяват почти ежедневно да бъдат акумулирани милиони профили, част от които за съжаление са направени единствено с цел измама\", посочи Маргаритов. Той уточни, че това е въпрос, с който се занимават основно специалистите по киберсигурност.  Маргаритов акцентира и върху друг проблем - психологически момент. \"Той е свързан с общуването на реалните потребители в тези мрежи и със случващото се в резултат на това общуване по отношение формирането на потребителските решения, които те взимат в даден момент\", каза председателят на КЗП. Той добави, че \"много потребители ежедневно качват снимки, информация къде са ходили, как изглеждат, с кого се познават и т.н. и това безспорно се отразява на решенията, които техните приятели и познати в тази социална мрежа вземат като потребители\".  В подкрепа на това твърдение Маргаритов цитира проучване, според което най-вече представителите на т.нар. миленуим поколение (родените през 80-те и 90-те години на XX век), които и престояват най-дълго време в интернет и социалните медии, са склонни да вземат спонтанни решения за покупка под въздействието на рекламите и поведението на останалите в свързващите ги мрежи. В пряка връзка с това са и данните от друг сондаж в САЩ, който сочи, че повече от половината американци в този възрастов диапазон нямат абсолютно никакви спестявания. \"В повечето случаи това е така не защото те не изкарват никакви пари, а защото предприемат редица действия и си купуват какво ли не. А в много голяма степен вече и от облъчването от присъствието си в социалните мрежи и от това, което се случва там\", коментира председателят на КЗП.  В хода на разговора Маргаритов посочи, че наред с проверките по постъпващите жалби и усилията за съдействие на потребителите да възстановят нарушените им права комисията търси решението и на глобални, принципни въпроси в областта на електронната търговията. Той даде пример с опита на институцията да накаже физическо лице за заблуждаваща информация за предлаган от него артикул в онлайн платформа. \"Отпреди няколко дни има решение на Съда на ЕС в Люксембург по повод запитване на Административния съд във Варна по един наш казус, който касае предлагането на стоки от физически лица в социалните медии и в онлайн платформи. Санкционирано от нас лице е обжалвало нашето решение, като се опитва да се оправдае с аргумента, че не е търговец и не подлежи на този режим\", даде пример той. Маргаритов допълни, че отговорът на Люксембургския съд е, че не може да се приеме априори, че всеки, който предлага в онлайн пространството нещо срещу заплащане, се счита за търговец. Това обаче трябва да бъде преценено в зависимост от всеки конкретен случай.", "date": "2018.10.09", "title": "Търговията в социалните мрежи крие рискове, съобщава Комисията за потребителите"}
{"url": "https://www.dnevnik.bg/sviat/2018/10/09/3324208_generalniiat_sekretar_na_oon_prizova_ubiicite_na/", "text": "Генералният секретар на ООН Антониу Гутериш призова снощи правителствата да гарантират, че извършителите на престъпления срещу журналисти като изнасилването и убийството на българската журналистка  Виктория Маринова  ще бъдат наказани, предаде агенция \"Асошиейтед прес\". Гутериш е изключително притеснен за  убийството на Маринова  и очаква заключенията на разследването, подчерта Стефан Дюжарик, говорител на генералния секретар. \"Има изключително смущаващо нарастване на насилието, включително сексуално, което е насочено особено срещу журналистките\", добави той. Генералният секретар на ООН следи много внимателно тази тенденция и е повдигал въпроса за насилието срещу журналисти пред страни, членки на организацията, както публично, така и на четири очи. Стотици опечалени българи се събраха на  бдение в памет на Маринова в Русе  тази вечер, отбелязва АП. Председателят на 73-ото заседание на Общото събрание на ООН Мария Еспиноса Фернанда Гарсес също осъди убийството на Маринова, предаде вчера ТАСС. Тя изрази и сериозна загриженост от изчезването на саудитския журналист Джамал Кашоги. Профсъюзът на австрийските журналисти, секция на Обединението на профсъюзите от частния сектор, осъжда категорично убийството на българската журналистка Виктория Маринова и призовава ЕС \"най-после да окаже натиск за опазване свободата на печата\", заяви председателят на профсъюза Елке Кулман. Обезпокоена от престъплението е и министърът на външните работи Карин Кнайсъл. И варварското убийство на саудитския журналист Джамал Кашоги, и убийството на Виктория Маринова \"трябва да се разследват и убийците да бъдат изправени пред съд\", пише министърът в \"Туитър\". Германското правителство остро осъжда убийството на българската журналистка Виктория Маринова и го нарича \"брутално и ужасно\", предаде Асошиейтед прес. Говорител на германското външно министерство каза, че е наложително \"да има бързо разследване и ужасното събитие да бъде разкрито колкото се може по-бързо\". Берлин се обявява за свобода на печата и призовава органите на реда в България към пълномащабно разследване, заяви днес пред журналисти говорителят на МВнР на ФРГ Кристофер Бергер, цитиран от ТАСС. Членът на германския парламент от партията на Зелените Свен Гиголд каза, че цяла Европа трябва да е разтревожена от убийството. \"Първо Малта, после Словакия, сега България. Неприемливо е в Европа отново да убиват журналисти\", каза той, имайки предвид убийствата на разследващите журналисти Дафне Керуана Гилиция и Ян Куцяк. Депутатът призова Европейския парламент бързо да изпрати делегация в България, която да помогне за разследването на убийството на журналистката.", "date": "2018.10.09", "title": "Генералният секретар на ООН призова убийците на Виктория Маринова да бъдат наказани"}
{"url": "https://www.dnevnik.bg/sviat/2018/10/09/3324228_kolko_blizki_sa_prezidentite_na_sasht_s_vurhovniia_sud/", "text": "Затъвайки в Корейската война, президентът Хари Труман замислил заговор, чрез който федералното правителство да установи контрол над американските металургични компании, за да предотврати стачка в тях. Преди да осъществи плана си, той тайно попитал председателя на Върховния съд Фред Винсън - негов близък приятел и партньор на покер, как би реагирал съдът. Винсън казал на приятеля си да не се безпокои и Труман изпълнил замисъла си. Няколко месеца по-късно Върховният съд оцени действията му като неконституционни. Това е един от няколкото случая, в които президенти и съдии изглежда са се опитвали да не спазват ясното конституционно разделение на властите. Тези примери са характерни за новата история, когато американските президенти са били в състояние на война. Отношението между  Белия дом и Върховния съд  отново е поставено под лупа след острата битка, разиграла се около назначаването на Брет Кавано, който гневно се опълчи на политическите опоненти на президента Доналд Тръмп по време на слушанията в Сената по неговата кандидатура. Кавано , който преди е работил в екипа на президента Джордж Буш-младши в Белия дом, се оказа толкова притеснен от впечатлението за партизанщина, което е оставил, че написа коментар в \"Уолстрийт джърнъл\" в навечерието на утвърждаването му за върховен съдия. В него той подчерта надеждата си, че \"независимата и безпристрастна съдебна система е от ключово значение за нашата конституционна република\". Той оправда част от партийния си патос с интензивността на процеса на утвърждаване на кандидатурата му, който едва не катастрофира заради появилите се  обвинения в сексуална агресия . Кавано бе утвърден с минимално мнозинство в събота и ще заеме мястото си във Върховния съд тази седмица. По време на усложнилата се процедура той бе активно съветван как да реагира на обвиненията от съветници на Тръмп, включително съветника на Белия дом Дон Макгън. Историкът Майкъл Бешлос, автор на книгата \"Президенти по време на война\", каза, че Кавано \"се оказа много тясно обвързан с администрацията на Тръмп през последните няколко седмици\". И добави, че в историята има примери \"защо трябва да се безпокоим за един съдия, който не е достатъчно независим от президента\". Бешлос описва отношенията между президента  Линдън Джонсън  и неговия близък приятел Ейб Фортас, когото лично той номинира за Върховния съд през 1965 г. След утвърждаването на Фортас, той \"стига дотам, че помага в писането на речите на президента и в избора на мишени за бомбардировки във Виетнам\", отбелязва Бешлос. Близките връзки между Джонсън и Фортас допринесоха за проваляне на номинацията на последния за председател на Върховния съд, след като те бяха разкрити пред Сената. Някои президенти са се обръщали и по-открито към върховни съдии с молби да им помогнат в труден политически момент. След бомбардировка на  Пърл Харбър  през Втората световна война, президентът Франклин Рузвелт се е страхувал, че може да бъде обвинен за нападението, защото е преместил американския Тихоокеански флот от Сан Диего на Хаваите. Опитвайки се да изпревари конгресно разследване, пише Бешлос, Рузвелт се обърнал дискретно към върховния съдия Оуен Робъртс с идеята той да оглави независимата комисия. \"Робъртс бил известен като сговорчив, което го направило обект на настоятелните молби на президента\", отбелязва Бешлос. Робъртс се срещнал лично с Рузвелт най-малко три пъти след създаването на комисията. Изготвеният от него доклад пощадил президента и посочил за виновни местните командири - генерал Уолтър Шорт и адмирал Хазбънд Кимъл. Високопоставени служители от Белия дом на Тръмп сипеха похвали за консервативните позиции на Кавано, а в същото време твърдяха, че той ще бъде безпристрастен съдия. \"Той ще прилага закона, а няма да се опитва да го нагажда в движение\", каза в неделя съветничката от Белия дом Келиан Конуей в токшоуто \"Тази седмица\" на телевизия Ей Би Си. \"На тази страна ѝ е омръзнало от хора, които поправят законите така, както им отърва, за да паснат на определени политически намерения или на нечии лични предпочитания\", заяви тя. Книгата на Бешлос, която ще излезе тази седмица, изследва как осем военновременни президенти - от Томас Джеферсън до Джордж Буш, са упражнявали властта си съгласно конституцията. Той пише особено подробно за Джонсън, който според него е станал по-параноичен и емоционално объркан с разгръщането на Виетнамската война. Той силно се фокусирал върху хората, които смятал за свои съперници, и казал в тайни записи, че Мартин Лутър Кинг бил \"изцяло под контрола\" на комунистите, а също твърдял, че Робърт Кенеди плащал на Кинг да подклажда улични вълнения. Според Бешлос Джонсън все пак се надявал, че демократите ще го предложат за президентската си номинация през 1968 г. въпреки публичното му изявление, че няма да се стреми, нито да приеме номинацията. Джонсън възнамерявал да отиде в Чикаго, където се провеждал партийният конгрес (през лятото на същата година), на рожден ден, но в крайна сметка се отказал от частната сбирка, след като неговите съветници предположили, че няма да бъде номиниран. Джонсън останал да гледа дебатите на партийния форум по телевизията от ранчото си в Тексас. /БТА", "date": "2018.10.09", "title": "Колко близки са били президентите на САЩ с Върховния съд"}
{"url": "https://www.dnevnik.bg/bulgaria/2018/10/09/3324230_prezidentut_v_neravenstvata_propadat_opitite_za/", "text": "Неравенствата водят до изкривяване на всички системи в обществото. Има някакъв праг, до който те са допустими, но неравенствата днес в България са далече от всякакви средни европейски показатели и са толкова дълбоки, че в тях пропадат всякакви опити за обединение около национално значими цели за развитие. Със сега съществуващите в България финансови, икономически, социални, здравни и образователни модели това все още се оказва непосилна задача\". Това обяви президентът Румен Радев при откриването на кръгла маса \"Неравенства и бедност в България\", която се провежда под неговия патронаж днес в резиденция Бояна. Според държавния глава бедността не е порок, но е проблем, тъй като ражда корупция и престъпност. Той обяви, че въпреки че работят или са работили, стотици българи живеят в бедност и социално изключване. По думите му трагедия е, че има деца, лишени от образование и възможност да развият способностите си. \"Наша е отговорността да пресечем схемите, при които тези неравенствата придобиват необратим характер\", каза още Румен Радев. Той поиска отговори кои са причините за бедността и неравенствата в България и как националният доход може да се разпределя справедливо. В момента, в който все повече се говори за стабилност и ръст на БВП, толкова повече трябва да говорим за бедността и как публичните средства да допринасят за хармонично развитие на обществото. Пренебрегването на темата за бедността и неравенствата е безотговорност към бъдещето развитие на нашето общество\", обяви още Радев. В кръглата маса участват зам.-министърът на труда и социалната политика Султанка Петрова, бившите министри Ивайло Калфин, Иван Нейков и Илко Семерджиев, представители на синдикатите и експерти.", "date": "2018.10.09", "title": "Президентът: В неравенствата пропадат опитите за обединение около национално значими цели"}
{"url": "https://www.dnevnik.bg/sviat/2018/10/09/3324232_favoritut_za_prezident_na_braziliia_iska_da_se_bori_s/", "text": "Да се изкорени насилието в Бразилия, една от най-опасните страни в света. Това бе една от основните теми в кампанията на  Жаир Болсонаро,  който спечели десетки милиони гласоподаватели с прости и радикални решения. Бившият армейски капитан предложи следната рецепта за борба с липсата на сигурност - ако бъде избран във втория президентски тур на 28 октомври, ще разреши носенето на оръжие, а това ще даде възможност за масови извънсъдебни екзекуции. На първата му снимка след атентата, който без малко не го уби на 6 септември, го виждаме в \"Инстаграм\" да имитира с пръсти пистолет. Жест, станал негова запазена марка, на който подражават хората по митингите му и се снимат - широко усмихнати, прегърнали децата си - на фона на плакатите му. Насилието е същински бич за 208-те милиона бразилци - миналата година то взе рекордните 63 880 жертви, а убитите в страната за седем години са повече, отколкото във войната в Сирия. Как да се бориш в най-голямата латиноамериканска държава с престъпност, убиваща над седем души всеки час? \"Дай на почтените хора възможност да носят оръжие\", отговаря Болсонаро. \"Ако някой от нас, цивилен или войник, бъде нападнат (. . .) и стреля 20 пъти по нападателя, трябва да бъде награден, а не изправен на съд\", заяви кандидатът на крайната десница на митинг в Мадурейра през август. Простите му послания попадат право в целта при хора като Жамая Беатрис, маникюристка от това престъпно предградие на Рио. \"Живея в опасен квартал - обясни младата жена, ако някой нахлуе вкъщи, искам да мога да защитя децата.\" Престъпления от омраза Сара Уинтър, кандидат на десницата за Националния конгрес, приветства желанието на Болсонаро \"да въоръжи жените, за да могат да се отбраняват, да вдигне наказанията за изнасилвачите и да въведе химическа кастрация\". Атентатът превърна в жертва на насилието и самия Болсонаро. Веднага след като бе призовал предизборно в един от щатите \"да се разстрелват\" членуващите в лявата Партия на трудещите се. В Бразилия има много оръжие. Освен това на наркотрафикантите, минаващи през лесно преодолимите граници с Боливия и Колумбия, да не забравяме и оръжието, продавано на черно от корумпирани военни и полицаи. Но Болсонаро уверява: \"Оръжията не водят до война.\" Идването на власт на Доналд Тръмп в САЩ \"значително увеличи престъпленията от омраза, защото според хората, склонни към тях, една такава личност ги легитимира\", смята Глаубер Сезерино, социолог и съпредседател на (френско-бразилското сдружение - бел. прев.) \"Другите Бразилии\". Но има риск \"мрежите на бразилската крайна десница да започнат нападения над чернокожи, хомосексуалисти, транссексуални или дори хората с леви възгледи\", добавя той. Болсонаро обеща да либерализира носенето на оръжие. Може би по примера на \"САЩ, където човек може да купи малокалибрени оръжия в (супермаркет като) \"Уолмарт\", казва Сезерино. А в парламента политикът ще може да разчита на влиятелно оръжейно лоби. \"Ловният сезон\" Болсонаро обеща освен това да облекчи реда за психологическа експертиза, изисквана при покупка на оръжие, и да намали времето за изчакване на разрешително, чието издаване отнема понякога година. Колкото до  най-опасните зони като фавелите , човекът, казал \"добър бандит е мъртвият бандит\", ще може - ако стане президент - \"да открие сезона за лов\" на престъпници, опасява се Сезерино. Ще е достатъчно да използва президентските си прерогативи, за да мобилизира армията и силите за национална сигурност. Това значи да се отвори път за масови извънсъдебни екзекуции, каквито се вършат с  хиляди на Филипините в името на борбата с наркотиците , започната от президента Родриго Дутерте, и заради които не е преследван нито един полицай. Полицията в Бразилия бездруго лесно натиска спусъка и също не дава сметка никому, както с тревога констатира \"Амнести интернешънъл\" - миналата година силите на реда са убили при операции 5144 души, с 20 на сто повече отпреди. В огромната страна обаче насилието не е само в градовете. Според Болсонаро \"за едрите земевладелци трябва да има облекчен режим за носене на оръжие, за да се бранят от движението на безимотните селяни\", претендиращи за земя, като индианците например, добавя Сезерино. \"Хората, окупирали (имоти), ще бъдат изтласквани\" от тях. Със сила. /БТА", "date": "2018.10.09", "title": "Фаворитът за президент на Бразилия иска да се бори с насилието с повече оръжия"}
{"url": "https://www.dnevnik.bg/evropa/evropeiski_parlament/2018/10/09/3324234_junker_nastoia_da_se_pravi_razlika_mejdu/", "text": "Председателят на Европейската комисия Жан-Клод Юнкер призова Европа да се изправи срещу крайната десница, предаде EurActiv. Възходът на национализма, популизма и крайнодесните движения вероятно ще оформи дневния ред в ЕС преди  евроизборите през май 2019 г.  и може да окаже влияние върху преговорите за бюджета през следващите седем години. В реч при откриването на Европейската седмица на регионите и градовете в Брюксел Юнкер настоя да се разграничават \"онези евроскептици, които имат въпроси и мнения, от глупавите популисти\". \"В Европа има растящ брой евроскептици и те са склонни да насърчават евроскептични мнения. Трябва да говорим с тях. Не можем да изградим Европа срещу нациите и регионите\", подчерта Юнкер. \"Европа не е само Брюксел и Страсбург, а всеки град и регион\", допълни той. Юнкер изтъкна, че някои от проблемите в Европа, като климатичните промени, не са ограничени от граници и държавите членки не могат да ги решат сами. Именно там, по думите му, градовете и регионите са ключ. \"Без сътрудничество и кохезия нищо не е възможно в Европа\", предупреди той. \"Градовете и регионите са най-важните партньори, които имаме\", заяви еврокомисарят по регионалната политика Корина Крецу. По думите й \"кохезионната политика е много повече от инвестиция, кохезионната политика е солидарност\". Кохезионната политика след 2020 г. През следващите няколко месеца Еврокомисията, Европейският парламент и Съветът ще преговарят за новия дългогодишен бюджет на ЕС. Очакват се съкращения до 10% в кохезионната политика. Юнкер се съгласи с регионалните представители, според които съкращенията са заплаха за самото съществуване на политиката. Според него обаче това е единственият начин да се осигурят средства за новите приоритети, за които настояват държавите членки, например сигурност и миграция. Той все пак подчерта, че кохезията остава приоритет за комисията. \"Кохезионната политика не е политика на миналото, а е реална политика на бъдещето\", заяви Карл-Хайнц Ламберц, президент на Европейския комитет на регионите. \"Трябва да питаме не какво Европа може да направи за нас, а какво ние можем да направим за Европа\", допълни той.", "date": "2018.10.09", "title": "Юнкер настоя да се прави разлика между евроскептиците с мнение и глупавите популисти"}
{"url": "https://www.dnevnik.bg/biznes/turizam/2018/10/09/3324239_sofiia_e_na_vtoro_miasto_v_evropa_po_rust_na/", "text": "София е на второ място в Европа по ръст на чуждестранните посетители, пренощували в града през 2017, в сравнение с предходната година. Това сочат резултатите от Глобалния индекс на най-посещаваните градове на Mastercard, съобщава компанията. Проучването включва 162 държави. Ръстът е с 15.2% ръст спрямо 2016 година. София се нарежда веднага след Истанбул (16.8%) и пред някои от най-популярните туристически дестинации като Лисабон (14.6%), Париж (13.1%), Мюнхен (12.9%) и Варшава (12.3%). По отношение на чуждестранните посетители пренощували в града за периода 2009 – 2017, София е на пето място в Европа. Със своя средногодишен ръст от 9.0% столицата на България се нарежда веднага след Букурещ (10.3%), Лисабон (10.6%), Минск (10.0%) и Санта-Круз-де-ла-Палма (9.3%). През 2017 година най-предпочитаните дестинации са Бангкок, Лондон и Париж, което подчертава значението на стабилната инфраструктура, предлагането на възможности за бизнес и за развлечения и не на последно място – присъствието на силна местна култура. С около 20 милиона международни посетители, пренощували в града, Бангкок оглавява класацията и през 2017 година с продължаваща стабилна прогноза за растеж от 9.6% за 2018. Средният престой на чуждестранните посетители в града е 4.7 дни, а среднодневният им разход - 173 щатски долара. Не всички дестинации обаче са равнопоставени, що се отнася до направените разходи от чуждестранните посетители по време на престоя им. Дубай продължава да е на първо място в класацията, базирана на среднодневен разход, направен от посетител на града, със сумата от 537 щатски долара. В тази класация освен очакваните дестинации за първи път се появяват Мака, Саудитска Арабия (второ място), Палма де Майорка, Испания и Пукет, Тайланд. Истанбул, който е сред най-посещаваните градове, е с най-нисък показател от 108 щатски долара.", "date": "2018.10.09", "title": "София е на второ място в Европа по ръст на чуждестранните посетители за 2017 г."}
{"url": "https://www.dnevnik.bg/sviat/2018/10/09/3324292_mesec_predi_mejdinnite_izbori_v_sasht_strahut_ot/", "text": "Алекс Халдерман знае, че няма нищо по-лесно от това да извършиш хакерска атака срещу машина за електронно гласуване, за да промениш резултата и да не оставиш следи. Той го е правил и американските избиратели има от какво да се притесняват месец преди междинните избори за Конгрес. Неотдавна на конференция, посветена на тези въпроси, преподавателят по информатика от Мичиганския университет разигра сценка как на едни въображаеми избори трима души от публиката гласуват за първия американски президент Джордж Вашингтон. Благодарение на една най-обикновена заразена флаш-карта обаче печели предателят от Войната за независимост Бенедикт Арнолд. Машината за гласуване от малката демонстрация на професор Халдерман е използвана в двайсет американски щата и не произвежда хартиено копие на избора на гласоподавателя, с което да се потвърдят резултатите. Така няма никакъв начин да се разбере дали вотът не е бил манипулиран. \"Не мога да спя, като си представя как някоя вражески настроена страна проучва детайлно всички (политически) колебаещи се щатове или избирателни райони и намира най-слабо защитените, за да може тайно да промени резултатите от изборите\", обяснява Халдерман. С наближаването на изборите на 6 ноември експертите по сигурността са на мнение, че рисковете от хакерски атаки срещу машините за електронно гласуване или избирателните информационни системи могат да създадат съмнение в резултатите, а избирателите да имат основание да смятат, че са нарушени конституционните им права. Притесненията са доста по-големи от тези през 2016 г., тъй като американските разузнавателни служби твърдят, че руски агенти са се опитали да проникнат в електронните избирателни списъци на най-малко двадесет щата и са получили достъп до поне един от тях, но изглежда не са променили никакви данни. Ако руснаците бяха решили да унищожат или да променят избирателните списъци, това щеше да доведе до истински хаос в изборния ден, казва Халдерман. Други изследователи, разкрили слабостите, позволяващи на хакери да проникнат в машините за електронно гласуване или в избирателните системи, призоваха към отмяна на начините за гласуване, при които въобще не се използва хартия. Между 20 и 25 процента от американските избиратели гласуват с такива машини. Повече хартия В публикуван миналия месец доклад Националната академия на науките на изборите тази година да има повече хартиени бюлетини, \"които се четат от хора\" и до 2020 г. тава да стане правило. Докладът съветва да бъдат извършвани проверки преди потвърждаването на резултатите с цел сравняване на вота от електронните системи и хартиените бюлетини. Изборите в САЩ се администрират на местно ниво и поради това е трудно уеднаквяване на правилата. Освен машините за електронно гласуване и избирателните списъци хакерите могат да атакуват и системите, с които се администрират изборите. Например чрез вирус, изискващ пари за разблокиране на системите, както се случи тази година в Атланта (щата Джорджия, югоизточната част на САЩ), обяснява Джоузеф Хол, натоварен със случая от Центъра за демокрация и технология, който защитава цифровите права. \"Изключително сме разтревожени от възможни атаки срещу избирателните системи\", независимо дали от държави, или от частни лица, добавя Хол. Прогрес Конгресът предостави тази година 380 милиона долара за подобряване на сигурността по време на изборите. Конгресмените обаче отказаха да запишат в закона стандартизирани норми и проверки. Националната асоциация на отговорниците за електронните системи на щатско ниво омаловажава заплахата и твърди, че симулациите не са реалистични. Тази на Алекс Халдерман \"не възпроизвежда по точен начин физическите и електронните защити, въведени от местните власти\", посочва асоциацията. Министърът на вътрешната сигурност Кирстен Нилсен изтъква \"огромния прогрес\", постигнат през последните две години, и дава за пример детекторите за проникване в системите. Проблемът обаче е, че хакерите нямат нужда да \"изразходват много енергия, за да предизвикат хаос на изборите\", твърди Кристин Санторо от института \"Оупън Сорс Илекшън Текнолоджи\". Въпреки че могат да опитат и кибератаки, на хакерите им стига и да разпространят малко дезинформация и пропаганда като тези в социалните мрежи на изборите през 2016 г., за да объркат изборния процес. /БТА", "date": "2018.10.09", "title": "Месец преди междинните избори в САЩ страхът от кибератаки срещу вота нараства"}
{"url": "https://www.dnevnik.bg/biznes/2018/10/09/3324293_turgoviiata_s_kompjutri_i_komunikacionna_tehnika/", "text": "През август оборотът на търговците дребно нараства с 0.5% спрямо предходния месец и с 5.1% спрямо август 2017 г., съобщи Националният статистически институт.", "date": "2018.10.09", "title": "Търговията с компютри и телефони нараства през август"}
{"url": "https://www.dnevnik.bg/biznes/2018/10/09/3324316_stroitelstvoto_namaliava_s_06_prez_avgust/", "text": "По предварителни данни през август 2018 г. индексът на продукцията в сектор \"Строителство\" намалява с 0.6% спрямо равнището от предходния месец, съобщават от Националния статистически институт (НСИ). Отчетено е и намаление от 1.1% на строителната продукция в сравнение със същия месец на 2017 г. През август 2018 г. индексът на произведената строителна продукция, изчислен от сезонно изгладени данни, е под равнището от предходния месец, като намалението на продукцията от сградното строителство е с 0.8%, а от гражданското/инженерното строителство - с 0.3%. На годишна база понижението на строителната продукция през август 2018 г. се определя от отрицателния темп при сградното строителство, където спадът е с 2.8%, докато при гражданското/инженерното строителство е регистрирано увеличение с 1.1%.", "date": "2018.10.09", "title": "Строителството намалява с 0.6% през август"}
{"url": "https://www.dnevnik.bg/bulgaria/2018/10/09/3324320_firmata_nadziravashta_remonta_na_ul_graf_ignatiev_e/", "text": "Фрмата, изпълняваща надзора на ремонта на централната софийска улица \"Граф Игнатиев\" е глобена със 100 хил. лв. Това съобщи кметът Йорданка Фандъкова и добави, че не е доволна от работата й. Реакцията на кмета идва след вълна от обществено недоволство от качеството на ремонта на оживената улица и искания за оставката на самата Фандъкова. Изпълнител е \"Джи Пи груп\". Строителният надзор се изпълнява от фирмата \"Трансконсулт-БГ\", което печели като част от сдружение с \"Ди Ви България\" и \"ММ консулт\". Ремонтът заедно с надзора и рекламата струва 24 млн. лева, като парите са по оперативна програма \"Региони в растеж\". Допълнителният контрол, възложен от Фандъкова, е от специалисти от Университета по архитектура, строителство и геодезия. Те ще проверяват работата и на надзора, и на изпълнителя и ще изследват материалите в лаборатория.", "date": "2018.10.09", "title": "Фирмата, надзираваща ремонта на ул. \"Граф Игнатиев\", е глобена със 100 хил. лв."}
{"url": "https://www.dnevnik.bg/sviat/2018/10/09/3324328_avstraliia_obmislia_da_zabrani_na_novodoshlite_da_se/", "text": "Възможно е част от новите мигранти в Австралия да бъдат накарани да се заселят в по-малки градове и селските райони, а не в големите градски центрове като Сидни и Мелбърн, предадоха ДПА и \"Франс прес\". Предложението бе направено днес от австралийския министър за градовете,  градската инфраструктура  и населението Алън Тюдж.  Той предлага на новите имигранти в Австралия да им бъде забранено да живеят в най-големите градове в страната за период до пет години с цел намаляване на тяхното  пренаселване . Прекалено големият брой на жителите на тези градове струва на австралийската икономика по 25 млрд. австралийски долара (17.7 млрд. американски долара) на година, като правителството очаква разходите да нараснат до 40 милиарда долара годишно до 2030 г.  \"Това е сериозно предизвикателство за домакинствата и сериозно икономическо предизвикателство за държавата\", заяви Тюдж на среща на мозъчен тръст в Мелбърн. Министърът посочи, че правителството иска да коригира \"дисбаланса\" при увеличаване на населението с нови условия за местожителство при предоставянето на виза и със създаването на стимули. Населението на Австралия се увеличава с по 400 000 души всяка година (колкото е населението на столицата Канбера). Прирастът се дължи до голяма степен на имиграцията. Новопристигналите се заселват предимно в големи градове като Мелбърн, Сидни и Брисбън, отбелязва ДПА./ БТА", "date": "2018.10.09", "title": "Австралия обмисля да забрани на новодошлите да се заселват в големите градове"}
{"url": "https://www.dnevnik.bg/citat_na_deniia/2018/10/09/3324315_citat_na_denia_sled_remont_na_remonta_vuzlojih_kontrol/", "text": "Това каза кметът на София Йорданка Фандъкова пред журналисти днес в коментар на некачествени ремонт на ул. \"Граф Игнатиев\". Фирмата, осъществяваща строителния надзор,  е глобена , ще има и допълнителен контрол от специалисти на Университета по архитектура, строителство и геодезия.", "date": "2018.10.09", "title": "Цитат на деня: Възложих контрол на контрола, понеже много се говори за ремонт на ремонта"}
{"url": "https://www.dnevnik.bg/bulgaria/2018/10/09/3324333_ministerstvoto_na_obrazovanieto_predlaga_moratorium/", "text": "Министърът на образованието Красимир Вълчев смята да предложи мораториум върху разрастването на университетската мрежа. То е на базата на решение на съвета на ректорите, което бе гласувано миналата година и ще бъде внесено заедно с готвените промени в закона за висшето образование. Това съобщи министърът на дискусия в УНСС за предизвикателствата пред висшето образование, цитиран от вестник \"Сега\". Мораториумът ще засегне не само разкриването на нови университети, но и на нови филиали на висши училища, както и на нови, несвойствени за тях специалности. С минимум 400 млн. лв. повече ще са парите, които ще получи системата на образованието догодина, съобщи още Вълчев. Така от 3.840 млрд. лв. през 2018 г. бюджетът за образование ще скочи поне до 4.240 млрд. лв. през 2019 г. 330 млн. лв. от парите ще са за увеличение на учителските заплати. Те трябва да покрият 20-те процента скок (от 1 януари 2019 г.) на заплатите на преподавателите, записан в колективния трудов договор в системата на народната просвета. Това ще е втората стъпка от обещаното от кабинета Борисов двойно увеличение на учителските заплати. Около 30 млн. лв. от парите ще са за покриване на 10% увеличение на заплатите на непедагогическия персонал. 25 млн. лв. ще бъдат заделени за дейности по интереси в училищата. Вълчев посочи, че със сигурност повече пари ще има и за закуски, за които в момента се дават по около 50 ст. на ден на дете и \"чието качество е под всякаква критика\". Поне 40 млн. лв. допълнително са предвидени за системата на висшето образование - за издръжка на обучението на студентите (парите ще се увеличат от 330 на 370 млн. лв.). Университетите ще получат тези пари над тазгодишните си бюджети, но не на брой студенти, а според комплексната оценка на обучението в дадено професионално направление, отчитаща учебната, научната дейност и реализацията на пазара на труда. Така някои вузове, имащи много направления с ниска оценка, какъвто е например \"Асен Златаров\" в Бургас, ще получат доста по-малко допълнителни средства от други, които имат направления с висока комплексна оценка. Политиката за намаляването на приема в масовите специалности с излишък на кадри като икономика, администрация и управление и туризъм ще продължи, посочи още просветният министър. При тях обаче ще бъде увеличена издръжката с 10-15%, тъй като тя е най-ниска измежду останалите направления. По думите му се обмисля и възможността за някои специалности с огромен недостиг на кадри, каквато е например \"педагогика на обучението по...\", подготвяща учители по различни предмети, държавата да отпусне т.нар. трета стипендия, покриваща обучението на студента. Подобни направления с много малко студенти, при които обучението може да стане безплатно, са още математика, химически и физически науки. За други направления като медицината, където кандидатите са много, но след завършване повечето заминават в чужбина, се обмисля възможността студентите да получават кредит за обучението си, който да се опрощава, ако те останат за определен срок в България.", "date": "2018.10.09", "title": "Просветното ведомство предлага мораториум върху откриването на нови университети"}
{"url": "https://www.dnevnik.bg/zdrave/2018/10/09/3324330_zdravnata_kasa_iska_da_kupuva_medicinski_izdeliia_samo/", "text": "Националната здравноосигурителна каса (НЗОК) да сключва договор само с един производител или търговец на дадено медицинско изделие за болнична помощ. А болниците и пациентите след това да могат да работят само с този продукт, купен от касата. Или ако искат различно изделие, да трябва да го платят изцяло сами, да няма доплащане. Такива са плановете на здравната каса, които могат да станат факт от догодина. На сайта за съгласуване на нормативни изменения  вече беше качена промяна в наредбата  за плащането на лекарствени продукти, които ще дадат възможност на касата сама да може да купува директно от производителите или търговците на едро медицински изделия, нужни за болничната помощ. Сега здравната каса определя стойности за медицинските изделия и впоследствие покрива на болниците купените от тях продукти. А лечебните заведения сами сключват договорите и купуват от търговци и производители. От проекта за промени в наредбата се разбира само, че и касата ще има право да купува директно медицински изделия. От дискусиите в надзорния съвет на НЗОК, когато е било одобрено изменението, се виждат и подробности около идеята. Стенограма от заседанието вече може да се види на сайта на касата. \"До момента договарянето, което е провеждано в касата, позволява за една и съща група медицински изделия да се явят много производители, определя се някаква стойност и оттам нататък всичките тези N броя производители имат право да си продават по болниците, болниците купуват и т.н. Сега това, което е промяната, за определена група медицински изделия, не за всички, там, където е приложимо, когато критериите за качество, които се въвеждат, са приложими за цялата група, касата ще обяви бройка, до която ще плати на годината и ще сключи договор с един производител, а не както е в момента с N броя\", обяснява директорът на НЗОК Дечо Дечев. И допълва, че така печелившата фирма, като получи гаранция за покупка на голямо количество, ще намали и цените. Промяната ще засегне \"на първо място\", които са близо 50% от разходите на касата за медицински изделия. \"Тук проблемът е, който донякъде сме го решили, проблемът е да гарантираме качество, т.е. да няма да се яви компания, която може да ни подведе в качеството. Въвеждаме да се заплаща най-малко в три фонда. И задължаваме да има минимум 3 международни клинични проучвания приключили\", обяснява Дечев. На всяка болница ще й се дава ще поръчва от него и ще отчита бройките, казва още директорът на касата. В отговор на няколко въпроса каква ще е процедурата за избор на доставчика, от който ще се купува, и как ще се стигне до договора с него, Дечев казва, че касата няма да минава по закона за обществените поръчки, а с производители и търговци. И допълва, че с промяна в закона ще бъде записано, че всяка година касата ще договаря с търговци дадени медицински изделия. По време на дискусията се поставя и въпросът касата да гарантира качеството на изделията, които ще договаря по новия начин. \"Това е проблемът, там ще атакуват. Демек вие ще вземете сега някакви боклуци и тук хората ще умират. Те точно в момента ги вкарват евтините, защото има определена цена за стент и ти си вкарваш каквото искаш\", коментира Дечев. А зам.-министърът на здравеопазването Жени Начева допълва, че сега ще бъдат въведени критерии и \"Този механизъм в момента не го прилагаме за всички медицински изделия. Печелившият ще бъде един от тези компании, чиито изделия и в момента се използват, т.е. няма как да кажеш – това за нас е непознато. Ще имаме по един от водещите, но другите няма да са доволни, но няма да имат аргументи... Никой не може да каже срещу БМВ, да скочи срещу \"Мерцедес\" и да каже \"Мерцедес\" са лоши коли. Оттук нататък всеки си избира. В края на краищата този, който ще го ползва изделието, той ще ползва и твоите пари, и моите пари, и ние сме в правото си да питаме защо си даваме парите за нещо по-скъпо. Като не искаш, ако толкова държиш... \", отбелязва шефът на здравната каса. В края на дискусията всички членове на надзорния съвет одобряват промяната.", "date": "2018.10.09", "title": "От догодина пациентите и болниците вероятно няма да могат да избират чии медицински изделия да ползват"}
{"url": "https://www.dnevnik.bg/bulgaria/2018/10/09/3324351_policiiata_v_ruse_obiavi_goresht_telefon_zaradi/", "text": "Областната дирекция на МВР обяви телефон за сигнали от граждани по повод на разследването на убийството на 30-годишната Виктория Маринова от Русе, съобщава БТА. Хората, които разполагат с информация, свързана с извършеното тежко криминално престъпление, могат да позвънят на телефон: Тялото на Виктория Маринова - административен директор на TVN и водеща на предаване, беше открито в ранния следобед на 6 октомври в обрасла с растителност зона край брега на Дунав. На няколко метра от него са намерени и вещи на жертвата. Заради случая  вчера в Русе пристигнаха  главният прокурор Сотир Цацаров и министърът на вътрешните работи Младен Маринов, които заявиха, че в разкриването на бруталното убийство е мобилизиран целият експертен капацитет на МВР", "date": "2018.10.09", "title": "Полицията в Русе обяви горещ телефон заради убийството на Виктория Маринова"}
{"url": "https://www.dnevnik.bg/biznes/2018/10/09/3324357_bulgariia_e_sred_stranite_v_es_s_nai-goliam_rust_na/", "text": "България е на челните места сред държавите в Европейския съюз (ЕС), в които цените на имотите са се увеличили най-много за последната година. По данни на Евростат страната дели с Чехия седмата позиция по този показател. От европейската статистическа агенция подчертават, че изследването им разглежда второто четиримесечие на 2018 г., което се сравнява със същия период от 2017 г. Цените на имотите в България са се увеличили средно със 7.5% за последните 12 месеца. През първото четиримесечие на 2018 г. ръстът е 7.1 на сто. За периода от май до август жилищата са поскъпнали с 2.8% спрямо първите четири месеца на годината. На годишна база най-голям скок в цените има в Словения (13.4%), следвана от Ирландия (12.6%), Португалия (11.2%) и Унгария (10.4%). Холандия и Латвия се намират непосредствено преди България. Единствено в две страни в ЕС е записано понижение на цените на имотите. В Швеция спадът е с 1.7%, а в Италия – с 0.2 на сто. Преди седмица компанията за недвижими имоти \"Адрес\" обяви, че  ръстът на цените в София спрямо края на миналата година е средно със 7.7% , като бум на поскъпването има в смятаните доскоро за неблагоприятни за живеене райони, каквито са \"Дружба\" (+12.59%) и \"Овча купел\" (+11.52%).", "date": "2018.10.09", "title": "България е сред страните в ЕС с най-голям ръст на цените на имоти за последната година"}
{"url": "https://www.dnevnik.bg/sviat/2018/10/09/3324353_mrejata_za_digitalna_reklama_httpool_stana_partnyor_na/", "text": "Мрежата за дигитална реклама Httpool е официалният партньор по продажбите на \"Фейсбук\" (Facebook) на Балканите, включително за България. Httpool в качеството си на официален партньор по продажбите на реклама на Facebook ще осигурява съвети, знания и опит на местните бизнеси и ще ги подпомага в техните маркетинг стратегии във Facebook, Instagram, Facebook Messenger и Whatsapp. Целта на сътрудничеството е да достави на местно ниво и на български език подкрепа на рекламодателите на Балканите. Партньорството ще въведе в региона най-добрите практики на Facebook, както и обучения, техники за стратегическо развитие и възможността за плащане на местно юридическо лице в местна валута с помощта на Httpool. Рекламните агенции ще получават и обучения на своите екипи, директно фактуриране и пряко обслужване при неясноти с рекламната политика на Facebook. Httpool е дъщерна компания на Internet Media Services (IMS) и водеща международна мрежа за дигитална реклама с 21 офиса в Европа и Азия.", "date": "2018.10.09", "title": "Мрежата за дигитална реклама Httpool стана партньор на \"Фейсбук\" за България"}
{"url": "https://www.dnevnik.bg/sport/2018/10/09/3324331_ruskiiat_nacionalen_otbor_zatvaria_vratite_si_za_dvama/", "text": "Руските футболисти Александър Кокорин и Павел Мамаев са изправени пред заплахата от тежки санкции след участие в побой в кафене в Москва, пише ТАСС. По случая вече е започнало разследване, а министърът на спорта Павел Колобков посочи, че двамата \"очевидно повече няма да играят в националния отбор\". Кокорин и Мамаев заедно с други лица са влезли в кафе в руската столица, след което се е стигнало до спречкване с един от присъстващите, който им направил забележка. Според информацията Кокорин взел стол и започнал да удря човека. Потърпевшият бил високопоставеният държавен служител Денис Пак - директор на департамента по автомобилна промишленост и железопътно строителство в Министерството на промишлеността и търговията.   \"Инцидентът все още не е разрешен. Пострадалите са се обърнали към полицията, има видеозаписи, но в случая не може да има смекчаващи обстоятелства. Ако наистина участват професионални футболисти, това е недопустимо - това е неспортсменско поведение, което хвърля сянка върху целия руски футбол\", каза Колобков. \"Тези момчета не играят в руския национален отбор и очевидно никога няма да бъдат. Предполагам, че собствениците на клубовете, които представляват, също ще направят изводи\", добави министърът. Профсъюзът на руските футболисти заяви готовност да окаже правна помощ на двамата играчи. В момента те не са част от националния отбор, посочиха от руската федерация. Нападателят на \"Зенит\"  Кокорин пропусна световното заради контузия . Това не е първият скандал, в който двамата се замесват, припомня ТАСС. През 2016 г. - малко след европейското във Франция, Кокорин и Мамаев бяха в центъра на купон в Монте Карло, като поръчали 500 бутилки шампанско по 500 евро и се забавлявали под звуците на руския химн. Тогава двамата се извиниха за поведението си.", "date": "2018.10.09", "title": "Руският национален отбор затваря вратите си за двама футболисти, участвали в побой"}
{"url": "https://www.dnevnik.bg/bulgaria/2018/10/09/3324362_roiters_ima_zadurjan_za_ubiistvoto_na_viktoriia/", "text": "Българската полиция е задържала заподозрян за  убийството на телевизионната водеща Виктория Маринова . Това съобщава агенция \"Ройтерс\", позовавайки се на свой правителствен източник. Пред агенцията говорителка на МВР е отказала да потвърди или отрече информацията и е казала, че институцията може да разпространи изявление по-късно днес. По информация на \"Дневник\" говорителят на прокуратурата Румяна Арнаудова пътува към Русе, където по-късно днес се очаква да говори пред медиите. Вчера в Русе, където пристигнаха, за да дадат напътствия как да продължи разследването, главният прокурор Сотир Цацаров и министърът на вътрешните работи Младен Маринов потвърдиха, че  има резултати от изпратените в София ДНК и други експертизи , но дадоха да се разбере, че до момента няма съвпадение между получените данни и данни от базата на полицията с криминалнопроявени. Според непотвърдена информация на БНР задържаният е румънски гражданин, има и молдовски паспорт. Пред БТА шефът на областната дирекция на МВР в Русе старши комисар Теодор Атанасов съобщава, че полицията проверява за съпричастност към убийството украинец с румънски паспорт . Тялото на Виктория Маринова - административен директор на TVN и водеща на предаване, беше открито в на 6 октомври по обяд в обрасла с растителност зона край брега на Дунав. На няколко метра от него са намерени и вещи на жертвата. Властите обявиха, че смъртта й е причинена от комбинирана травма на главата и задушаване, и уточниха, че убийството е било извършено с особена жестокост. Убийството предизвика силен отзвук извън България. Множество международни организации, както и представители на Еврокомисията, настояха  властите в България да направят задълбочено разследване  на случая и да установят извършителя на престъплението. За случая съобщиха редица авторитетни световни медии - от британските Би Би Си, \"Файненшъл таймс\" и \"Гардиън\" през италианския в. Il Fatto Quotidiano и холандската телевизия НОС, европейското издание на \"Политико\" и испанското \"20 минути\" до американските телевизии \"Фокс нюз\" и Си Ен Ен и катарската \"Ал Джазира\". Версии Първоначално разследващите заявиха, че версията убийството да е свързано с работата на тв водещата е малко вероятно, но по-късно коригираха позицията си с акцент, че се работи върху всички верисии и никоя не е изключена. Последното предаване на Виктория Маринова от 30 септември включва интервю с журналистите Димитър Стоянов от \"Бивол\" и Атила Биро (Attila Biro) от RISE Project Romania, арестувани докато водят разследване за  корупция  при разпределението на средства за европроекти от \"Джи Пи груп\". Интервюто е направено от друг журналист - редакторът на предаването Иван Иванов. Това е първия брой на предаването \"Детектор\", в което водещ е Маринова. Преди това тя е имала друго предаване - \"Подиум\", което се е занимавало със социални теми. Вчера акцент в изявлението на вътрешния министър беше, че екип от Института по психология на МВР прави психопрофил на извършителя, като разследващите не изключват убийството да е \"случайно събитие, извършено от човек с психични отклонения и изявен полов нагон, или планирани действия от такова лице или пък от друг, но с личен мотив\". Хронология Във видео, излъчено снощи от TVN, се дава следната хронология на събитията от деня на убиството на Виктория Маринова - 6 октомври: \"Най-вероятно убийството е извършено между 11. 24ч., когато за последно е отворила телефона си, и 14 ч. Виктория Маринова завела 7-годишната си дъщеря при родителите си, тъй като искала да направи подготовка за любителското бягане по случай 70-та годишнина на резервата \"Сребърна\" на следващия ден, в който възнамерявала да участва. След това с автомобила си се придвижила до хотел \"Рига\", където паркирала и слязла на крайбрежната алея, по която обичала да бяга. Малко след 14 ч. разхождащ се в района под тенискортовете гражданин намерил на земята безжичните й слушалки, а на няколко метра от тях - розова дамска маратонка. В района, където намерил вещите, имало следи от борба и петна, намонящи за кръв. Тъй като това място е сравнително безлюдно, мъжът веднага подал сигнал на телефон 112. На няколко метра по-нататък, в обрасло с храсти място криминалисти открили тялото на 30-годишната жена. Установено е, че причина за смъртта е травма на главата в резултат на нанесени удари и задушаване, била е обезобразена. Разпозната е от доскорошния й съпруг, който по сигнал от родителите й, че в продължение на няколко часа не могат да установят връзка с нея, организирал заедно с приятели собствено издирване. При направения оглед не били намерени мобилният телефон, ключовете за атомобила, очилата на жертвата, както и част от дрехите й.\"", "date": "2018.10.09", "title": "\"Ройтерс\": Има задържан за убийството на телевизионната водеща Виктория Маринова (обновена)"}
{"url": "https://www.dnevnik.bg/sviat/2018/10/09/3323981_mediini_organizacii_poiskaha_razsledvane_dali_malta_e/", "text": "Европейският център за свобода на медиите (ECPMF) и още 24 организации от медийния сектор призоваха в  открито писмо  малтийския премиер Джоузеф Мускат да поиска публично независимо разследване за бомбения атентат срещу журналистката Дафне Каруана Галиция. Преди година - на 16 октомври 2017 г., тя бе убита от бомба, монтирана под автомобила ѝ, която избухна малко след като тя потегли от дома си. В писмото се отбелязва, че адвокатите на семейството на Галиция са представили правна позиция, в която твърдят, че Малта не е успяла да започне каквото и да разследване или проверка за това дали държавата носи отговорност за смъртта на журналистката. Фамилията на Галиция поиска започване на разследване, напълно независимо от това на полицията, правителството и политиците на Малта. Освен това роднините настояха то да бъде проведено от група съдии с международна репутация, бивши съдии и/или квалифицирани лица без връзки с политически сили или правителството. \"Напълно подкрепяме това искане и ви призоваваме да преосмислите позицията си като отговорите незабавно и с одобрение на исканията на семейството на Каруана Галиция. Защитата на живота и гласа на журналистите в Малта и Европа зависи от това публично разследване. Няма от какво да се страхувате от подобно разследване\", казват организациите. Те обръщат внимание и на нещо друго - че макар да е в ход разследване срещу заподозрените убийци и дали да бъде повдигнато обвинение срещу евентуални поръчители, \"нищо от това не разследва по-широкия и дори по-важен въпрос - дали малтийската държава е отговорна за обстоятелствата, довели до смъртта на Каруана Галиция\". Подписалите се посочват, че съгласно Европейската конвенция за правата на човека Малта трябва да провери дали държавата е знаела или е трябвало да знае за непосредствена заплаха срещу живота на журналистката. Освен това трябва да се провери адекватността на каквито и да е мерки, предприети от Малта срещу този риск и какви стъпки трябва държавата да направи, за да предотврати убийства на журналисти.", "date": "2018.10.09", "title": "Медийни организации поискаха разследване дали Малта е знаела, че може да бъде убита журналистка"}
{"url": "https://www.dnevnik.bg/biznes/2018/10/09/3324374_promishlenoto_proizvodstvo_se_uvelichava_prez_avgust/", "text": "През август промишленото производство нараства с 0.8% спрямо юли и с 2.3% спрямо съответния месец през 2017 г., съобщи Националният статистически институт. Месечното увеличение се дължи основно на преработващата промишленост, където скокът на производството е с 1.6%, и на производството и разпределението на електрическа и топлоенергия и газ - с 1.3%. По значителен ръст в преработващата промишленост се наблюдава при ремонта и инсталирането на машини и оборудване - с 14.8%, производството на електрически съоръжения - с 11.5%, производството на напитки - с 4.7%, производството на химични продукти - с 4.5%. Спад е регистриран при производството на тютюневи изделия - с 11%, производството на превозни средства, без автомобили - със 7.5%, производството на изделия от каучук и пластмаси - с 6.0%, производството на мебели - с 5.5%. Статистиката отчита, че на годишна база ръстът в преработващата промишленост е с 5%, а спад е регистриран в добивната промишленост - със 17.4%, и в производството и разпределението на електрическа и топлоенергия и газ - с 2.2%. По-значително увеличение в преработващата промишленост спрямо предходната година се наблюдава при ремонта и инсталирането на машини и оборудване - с 32.3%, производството на електрически съоръжения - с 26.1%, производството на автомобили, ремаркета и полуремаркета - с 23.1%, производството на превозни средства, без автомобили - с 15.2%. Намаление е отчетено при производството на тютюневи изделия - с 37.9%, производството на химични продукти - с 8.7%, производството на дървен материал и изделия от него, без мебели - със 7.7%.", "date": "2018.10.09", "title": "Промишленото производство се увеличава през август"}
{"url": "https://www.dnevnik.bg/bulgaria/2018/10/09/3324375_mediiniiat_regulator_odobri_registraciiata_na/", "text": "На днешното си заседание Съветът за електронни медии (СЕМ) одобри регистрацията на Българска свободна телевизия, съобщават от БСП. Документите бяха внесени от партията в края на миналия месец. Днешното решение на СЕМ, което е взето с гласа на четирима \"за\" и един \"против\", влиза в сила след 14 дни, ако през този период не бъде обжалвано пред Върховния административен съд.  На 2 октомври  регистрацията на телевизията беше отложена  от СЕМ със седмица заради липсващ документ от Националната агенция за приходите (НАП). Тогава регулаторът съобщи, че проверка е установила, че юридическото лице \"Българска свободна медия\", което стои зад телевизията, има публични задължения. От СЕМ обаче не уточниха какъв е техният размер. На 27 септември лидерът на левицата  Корнелия Нинова внесе в СЕМ документи за регистрация на телевизията , която по думите ѝ ще бъде \"не партийна, а обществена, истинска, свободна\". Девизът на телевизията е \"Бъди свободен\". Програмата ще бъде 24 часа и ще се разпространява по кабел и сателит. Ще се залага основно на новинарски емисии и публицистика. Желанието на БСП, която е отделила 2 млн. лв. за финансирането на проекта, е телевизията да тръгне от 1 декември и да се помещава в халетата на бившия хладилен завод.", "date": "2018.10.09", "title": "Медийният регулатор одобри регистрацията на телевизията на БСП"}
{"url": "https://www.dnevnik.bg/politika/2018/10/09/3324301_evropeiskite_izbori_shte_sa_test_za_predsrochni_izbori/", "text": "Ако не стане нещо изключително, няма да има предсрочни избори, а тест за това накъде вървят политическите настроения ще бъдат европейските избори. Това прогнозира социологът Боряна Димитрова от \"Алфа рисърч\" пред bТВ. \"Евровотът ще бъде тест и ще бъде превърнат в обществен вот на недоверие или на доверие към управляващата коалиция, така както стана през 2014 г.. Ако управляващата коалиция спечели тези избори, това означава, че ще се върви наесен към местни избори, и смятам, че ще изкарат своя мандат\", каза Димитрова. През 2014 г., след европейските избори ДПС излезе от коалицията с БСП и така падна кабинетът на Пламен Орешарски. Според Димитрова резултатът от европейските избори ще е тест и за това на къде върви Европа. Данните от последното изследване  на АЛФА РИСЪРЧ показват, че управляващата коалиция е с леко разклатени позиции. \"Усещането не е за принципно разбирателство, а за разбирателство от седмица до седмица. Наблюдаваме това през целия летен период\", каза Димитрова. Това, което се случва в управляващите, не прелива кредит на доверие към опозиционните партии, но създава една чувствителност и раздразнение в обществото и не знаем в следващите месеци тази симбиоза накъде ще тръгне, коментира още Боряна Димитрова. Дали патриоти ще влязат в следващ парламент ще зависи от тенденцията и дали те ще останат в коалицията.", "date": "2018.10.09", "title": "Европейските избори ще са тест за предсрочни според Боряна Димитрова"}
{"url": "https://www.dnevnik.bg/sviat/2018/10/09/3324370_asad_otnovo_obiavi_amnistiia_za_dezertyori_v_opit_da/", "text": "Сирийският президент Башар ал Асад издаде днес указ за всеобща амнистия за отклонилите се от военна служба вътре и извън пределите на страната, съобщи държавната информационна агенция САНА, цитирана от ТАСС и \"Ройтерс\". Дезертьорите са освободени от наказателно преследване, предаде БТА. По силата на указа бегълците, намиращи се на територията на Сирия, трябва да се явят и предадат на властите до четири месеца. За намиращите се извън страната крайният срок е удължен на шест месеца. Сирийският президент вече е издавал подобни укази през 2013 и 2015 г. Коментатори в Дамаск отбелязват, че това е важна стъпка по пътя към национално помирение и ще облекчи процеса  по завръщането на бежанците в Сирия , но вероятно не всички ще посрещнат радушно новината.  По плана за завръщане  работи и Русия. Неправителствени организации често цитират нежеланието за наборна военна служба, особено на страната на режима, като причина за мнозина да напуснат Сирия. Голяма част от близо петте милиона избягали обаче търсят спасение от конфликта, отнел живота на стотици хиляди сирийци за 7 години и половина. Милиони други са разселени в самата Сирия. Амнистията обаче не включва бунтовниците, сражавали се срещу режима на Асад. Критици на инициативите на правителството отбелязват, че те няма да променят отношението на голяма част от бежанците към властта, тъй като те я смятат за репресивна. Ливан - една от страните, приели най-голям дял от бежанците - твърди, че над 50 хил. души са се върнали в Сирия. В Европа и други държави обаче мнозина настояват, че не биха се прибрали, докато Асад е на власт. Дамаск междувременно взе мерки, с които да опита да ускори завръщанията - например чрез спорен закон, на практика  оставящ стотици хиляди непотърсили имотите си  без собственост.", "date": "2018.10.09", "title": "Асад отново обяви амнистия за дезертьори в опит да върне бежанците в Сирия"}
{"url": "https://www.dnevnik.bg/evropa/regioni/2018/10/09/3324369_nauchenoto_v_chujbina_da_se_priloji_v_bulgariia_koi_e/", "text": "Грамотата на 19-годишния Ивайло е за проекта му \"Обезшумяване на дигитални изображения\", който се фокусира върху редуцирането на дигиталния шум, присъстващ в рентгеновите изображения и приложение в обработката на рентгенови снимки и астрономически фотографии. Ивайло е студент в Грьонингенския университет, Холандия, специалност \"Изкуствен интелект\". През септември Ивайло се завърна от Европейския конкурс за млади учени в Дъблин с две отличия, които му дават право да участва в най-големия конкурс за наука на предколежанско ниво – Intel ISEF, който ще се състои във Финикс, Аризона през май 2019 г., и в международния форум за млади учени Swiss Talent Forum. \"Отзвук\" публикува интервю с Ивайло Желев. - Беше невероятно преживяване, а и това да се поставя в тази среда на вдъхновение и брилянтност, бе много по-приятно от спечелването на наградите. - От България бяхме трима и един ръководител. Останалите две момчета – Наско и Алекс, се представиха с един проект в областта \"Астрономия\". Всеки участник си прави постери, които залепя на стените в павилиончето си, в което се представя проектът. В определени часове форумът е отворен за публика и може да мине всеки желаещ, включително и членове на журито и другите участници. Аз също минах покрай другите участници и се вдъхнових жестоко. - От година и половина работя върху проекта. Разработих алгоритъм за изчистване на шума от изображенията. Този шум е дефект, който се наблюдава при радиографски изображения като рентгенови снимки, ядрено-магнитен резонанс, както и други видове снимки, важни за медицината и индустрията. Големият проблем в диагностиката е, че шумът ги прави много трудни за четене, където малки детайли означават много. Това, което в момента се използва, за да се справят с шума, е да взимат няколко рентгенови снимки, като избират най-доброто от тях. Но това означава, че пациентът се излага на голяма доза радиация. Много по-ефективно от технологична гледна точка е да се използва алгоритъм, понеже шумът като цяло е неизбежен в изображенията. Това, което направих аз, е математически модел за справяне с този проблем и го имплементирах като алгоритъм. Научният ми ръководител е Станислав Харизанов и на него дължа поне половината от този успех. Трябва да имаш до себе си човек с опит, за да може идеята, която имаш, да се разгърне. За да придобие квазерна форма, ми трябваше човек с опит и знания като на Станислав Харизанов. Той работи в Института по информатика и математика към БАН, ръководи националния отбор по математика на международни олимпиади и наскоро стана доцент. - Всяка страна, която е поканена за участие в този формат, първо провежда състезание на национално ниво. В моя случай беше \"Млади таланти\" в София през април. Представяш разработката си пред журито и победителите придобиват право да участват в Европейския конкурс за млади учени. - Бяха много трудностите, пред които се изправих. - По-скоро имаше много сериозни моменти на съмнения. Първо бяхме разработили алгоритъма само теоретично – как би трябвало да работи математически. Точно така го представихме и на българското състезание и така го предадохме за EUCYS. Но за самото представяне трябваше вече да имаме и реализация. Теоретичното беше малко не съвсем сигурно, защото се разчита на това да извличаме информация от случайността, т.е. един вид да нарушаваме един закон на ентропията. Докато не успяхме да имплементираме (осъществим, внедрим – бел. ред.) алгоритъма, не бяхме абсолютно сигурни, че ще работи. И докато го имплементирахме, имахме много странни резултати, но в крайна сметка успяхме да се справим, да направим така, че да има подобрения навсякъде и алгоритмът да проработи изцяло. - От шести клас знаех какво искам и, да, бих казал, че това ми е детската мечта. В 10-и клас бях убеден, че искам да се занимавам с изкуствен интелект и все още нито едно от тези неща не ми е избледняло като страст, даже напротив. - В момента уча в стотния най-добър университет в света. Много ми харесва либералното и практически насоченото обучение в Холандия. Когато пристигнах тук, разбрах, че е много по-хубаво, отколкото съм си го представял. Първо е много либерално – оставят те да си филтрираш информацията, която ти трябва, освен това не искат от теб да назубриш нещата за изпита, а всяка седмица имаш задание, по което работиш и мислиш. Единственото, което исках да следвам, е \"изкуствен интелект\" и такава добра програма има само в Холандия. - За съжаление моето мнение за българското образование е малко негативно. Има много какво да се модернизира и да се сменят изцяло подходите. Заради това смятам, когато завърша университета, да се върна в България и да се боря за това следващото поколение да се наслаждава на много по-качествено образование. - О, да. Много повече от твърдо. Дори не съм сигурен, че ще завърша магистратура в Холандия, може и в България да я изкарам.", "date": "2018.10.09", "title": "Наученото в чужбина да се приложи в България: кой е студентът, отличен за дебютен пробив в компютърните науки"}
{"url": "https://www.dnevnik.bg/biznes/2018/10/09/3324385_bulgargaz_shte_moje_da_izbira_mejdu_dva_varianta_za/", "text": "Булгаргаз\" вече ще може да избира дали доставните цени на газа от \"Газпром Експорт\" да се образуват по сегашната формула, или ще се съобразяват с цените на европейските газови борси, каза по БНР изпълнителният директор на \"Булгаргаз\" Николай Павлов. Това става факт, след като след разговори през миналата седмица е подписано допълнение към съществуващия договор за доставка на газ. От \"Газпром Експорт\" приемат новата формулировка като резултат от антимонополното дело на Европейската комисия, по което руският газов гигант се съгласи да предоговори условията по договорите за доставка на гориво. Ще има възможност двата варианта на ценообразуване да се комбинират в рамките на една доставка. \"Дали ще бъде по сега действащата формула, или ще бъде по формула, която ще ценообразува по цени на хъбове, вече това е въпрос на анализ. Не е тайна, че през последните години цената за България в никакъв случай не е по-висока в сравнение с тези в Западна Европа, и като потвърждение на това идва и фактът, че до настоящия момент няма постъпила оферта в \"Булгаргаз\" за доставка на природен газ на цена, по-ниска от действащата\", казва Павлов пред БНР. Плевен, Бургас и Враца са под заплаха да останат без парно Потребителите в Плевен, Бургас и Враца могат да останат без парно в началото на отоплителния сезон, защото топлофикационните дружества в трите града дължат общо 15 милиона лева на \"Булгаргаз\" и не са си плащали от юли. \"Изпратени са напомнителни писма. Имат срок до 19 октомври да си погасят задълженията за юли, август и септември. Те са наясно с проблема и в момента предполагам, че търсят решение\", обобщи Николай Павлов. В отговор на въпрос изпълнителния директор на \"Булгаргаз\" прогнозира, че от Нова година, ако има увеличение на цените на газа, то ще бъде под 5%.", "date": "2018.10.09", "title": "\"Булгаргаз\" ще може да избира между два варианта за образуване на цената на газа"}
{"url": "https://www.dnevnik.bg/bulgaria/2018/10/09/3324376_policiiata_zagradi_s_lenta_mestoproizshestvieto_v_ruse/", "text": "На третия ден след убийството на телевизионната водеща Виктория Маринова в Русе полицията загради с ленти мястото, където беше намерен трупът й. Това осуети организирано от бившия й съпруг Свилен Максимов \"гражданско претърсване\" на мястото. За намерението на Максимов се разбра от излъчен снощи репортаж на телевизия TVN, където Маринова беше административен директор и водещ на предаване. Лентите са били поставени тази сутрин. Към 10 ч. три коли, в които имаше десетина мъже, бяха на мястото, но след като видяха полицейските ленти, отпътуваха. На мястото имаше и двайсетина полицаи, които обхождаха храстите, алеята за джогинг и брега на Дунав. Полицаите отказваха да говорят с журналисти. Тази вечер са планирани две събития, посветени на Виктория Маринова. В 18.15 ч. е обявено  бягане по маршрута й , организирано За 19 ч. в социалните мрежи се организира блокиране на движението на кръговото кръстовище в района на Дунав мост. В апел към русенци близките и колегите на убитата тв водеща се обявяват против планираната акция и призовават хората да проявят търпение. \"Вярваме, че полицията е на финалната права да разкрие извършителя. Молим Ви, не прибягвайте до никакви крайни мерки!!! Така няма да помогнем, а напротив. Ще има време за гняв! Просто нека не е днес!\", се казва в  апела, публикуван на сайта на TVN .", "date": "2018.10.09", "title": "Три дни след убийството в Русе полицията загради местопроизшествието"}
{"url": "https://www.dnevnik.bg/sport/2018/10/09/3324360_australian_open_moje_da_razreshi_trenyorski_ukazaniia/", "text": "Организаторите на първия тенис турнир от Големия шлем Australian Open обмислят да разрешат даването на треньорски указания по време на мачовете след  скандалите със Серена Уилямс във финала на US Open . Във втория сет на двубоя с японката Наоми Осака Уилямс влезе в остър спор със съдията на стола Карлос Рамос. Американката получи предупреждение за треньорски указания, наказателна точка за строшена ракета и наказателен гейм за грубо отношение и обидни реплики към рефера. Турнирите от Големия шлем напълно забраняват комуникацията между играчите и треньорите по време на мачовете. Такава е разрешена при определени условия в другите състезания от календара на Женската тенис асоциация (WTA). При мъжете е забранена във всички турнири. \"Събираме всички ръководни органи - АТП, WTA, Международната федерация по тенис (ITF) и Големия шлем, за да обсъдим заедно какъв да бъде подходът ни за треньорските указания. Мисля, че това е много важно, за да не се объркват феновете и играчите. Надявам се в следващите седмици да можем да обявим нашата позиция\", каза турнирният директор на Australian Open Крей Тили. Той добави, че организаторите на турнира са били ангажирали австралийските тенисисти Кейси Делакуа и Джон Милман да съберат мнения сред играчите за правилото за треньорски указания. Те са разговаряли с повече от сто състезатели. \"Имахме екип, който разговаря с играчите и те също като нас искат да има последователност при треньорското правило. Искаме да стъпим на тази основа при взимането на решение\", каза още Тили. По-голям награден фонд Организаторите обявиха, че наградният фонд на предстоящия Australian Open ще е 60.5 млн. австралийски долара (43 млн. щатски долара/37 млн. евро). Това е с 10% повече, отколкото тенисистите се разпределиха в тазгодишния турнир в Мелбърн. Тепърва ще бъде обявена разбивката на премиите по кръгове, но със сигурност сумата ще бъде разделена поравно между мъжете и жените. US Open oстава турнирът с най-голям награден фонд - 53 млн. долара през 2018 г. В тазгодишния \"Ролан Гарос\" бяха раздадени 48 млн. долара, а в \"Уимбълдън\" - 44 млн. долара. Други промени Организаторите на първия за годината турнир от Големия шлем обявиха още няколко промени. От 2019 г. правилото за 25 секунди пауза между точките ще важи за всички мачове от основните схеми, а на всеки един от 16-те корта ще има \"ястребово око\". Турнирите при мъжете и жените ще останат с по 32-ма поставени, а не с по 16, както се обсъждаше през сезона. Броят на участничките в квалификациите за дамската надпревара се увеличава от 96 на 128. Настоящата политика в случаите на високи температури, която предизвика доста спорове през година, ще бъде заменена с нова. \"Току-що приключихме някои специфични проучвания. Ще направим заключения в близките седмици. Правилото за горещините ще бъде малко по-различно и разбираемо\", обясни Тили. \"Винаги сме се гордеели с това, че изслушваме мнението на играчите. Тази година издигнахме консултациите ни на съвсем ново ниво. Нашият екип прекара много време в разговори с играчите, треньорите и техните отбори за това кое е важно за тях, кое им харесва и какво искат да се промени\", допълни турнирният директор на Australian Open.", "date": "2018.10.09", "title": "Australian Open може да разреши треньорски указания след скандала със Серена Уилямс"}
{"url": "https://www.dnevnik.bg/sviat/2018/10/09/3324391_turciia_shte_pretursi_sauditskoto_konsulstvo_v/", "text": "Турското външно министерство обяви, че разследването на случая със саудитския журналист Джамал Хашокжи, изчезнал в саудитското консулство, ще продължи с претърсване на консулството на Рияд в Истанбул, предаде \"Ройтерс\". Бившият съветник на саудитските власти, а впоследствие дисидент и журналист, критичен към реформите на престолонаследника Мохамед бин Салман,  изчезна, след като влезе в сградата преди седмица . Вчера президентът Реджеп Тайип Ердоган поиска от Рияд \"доказателства\", че той не е бил убит в консулската служба, а е напуснал жив мисията, както уверяваха представители на кралството. Рияд нарече твърденията за убийство на журналиста безпочвени. Говорителят на турското министерство Хами Аксой каза, че макар Виенската конвенция да дава имунитет на консулските служби, те могат да бъдат претърсвани от властите в страната домакин със съгласието на шефа на мисията. Затова \"в рамките на разследването\" сега предстои да бъде претърсено помещението на мисията. Турски медии, близки до управляващите, същевременно твърдят, че разследването се е насочило основно към два микробуса, напуснали консулството два часа след влизането на Хашокжи. Междувременно \"Вашингтон пост\"  публикува снимка на Хашокжи  от влизането в консулската служба. Датата на изображението съвпада с деня, в който се смята, че е изчезнал - 2 октомври. Европейската комисия следи отблизо случая с Хашокжи, съобщи днес говорител на институцията, цитиран от БТА. Той добави, че ЕК очаква от саудитските власти да съобщят какво се е случило с журналиста след изчезването му на 2 октомври. Както цялата международна общност, очакваме пояснения от властите в Рияд, допълни говорителят.", "date": "2018.10.09", "title": "Турция ще претърси саудитското консулство в Истанбул заради изчезналия журналист"}
{"url": "https://www.dnevnik.bg/evropa/2018/10/09/3324401_sled_provaleniia_referendum_rumuniia_se_gotvi_da/", "text": "Управляващата партия в Румъния възнамерява да въведе законодателство, с което да легализира гражданските съюзи, след като референдумът за ограничаване на тези права  не събра достатъчно гласове , за да бъде валиден, предаде \"Ройтерс\". Неделният референдум в Румъния за промяна на конституцията, така че бракът да бъде определен като \"съюз между мъж и жена\", а не между \"съпрузи\", както е в момента, бе смятан за ключов тест за популярността на управляващата Социалдемократическа партия, чиито опити да отслаби антикорупционното законодателство бяха остро критикувани от Европейската комисия. На референдума обаче гласуваха едва 21% от румънците, което е под трийсетте процента, необходими, за да бъде валиден. Според анализатори гласоподавателите са гледали на референдума като на  трик на управляващите за отклоняване на вниманието  от по-належащите проблеми. \"Законопроектът е завършен и... моите колеги депутати ще го внесат в парламента следващата седмица\", заяви министърът по европейските въпроси Виктор Негреску пред държавната новинарска агенция \"Аджерпрес\". Религиозно консервативната държава в момента забранява и брака, и гражданските съюзи на хомосексуални двойки и не признава сключените в чужбина такива. По-рано тази година Румъния бе принудена  от решение на Съда на ЕС  да даде право на пребиваване на гей двойки, сключили брак в други страни членки. Румъния декриминализира хомосексуалността през 2001 г., десетилетия след съседите й.", "date": "2018.10.09", "title": "След проваления референдум Румъния се готви да легализира гражданските съюзи на гей двойки"}
{"url": "https://www.dnevnik.bg/sport/2018/10/09/3324319_sofiiskiiat_maraton_iska_da_uvelichi_duljinata_na/", "text": "Организаторите на маратона в София планират да увеличат дължината на трасето, по което се провежда надпреварата. Според тях наличието на по-дълга обиколка ще увеличи интереса на  елитните състезатели , които ще имат възможност да гонят по-силни постижения. В момента дължината на трасето е 10.550 км, като състезателите в класическата дисциплина (42.195 км) правят четири обиколки. Според директора на маратона Даниел Дуков в настоящия вариант \"елитните маратонци ще имат затруднения при разминаването на други състезатели\" заради големия брой участници. \"За следващата година искаме да направим нов маршрут и да увеличим километрите в обиколката, за да няма тези притеснения за елитните бегачи да бягат в своето темпо. При наличието на много бегачи, които бягат за удоволствие или искат да завършат дистанцията, гоненето на постижения е почти невъзможно и ние трябва да им дадем възможност\", каза Дуков. Маратонът, който ще се състои за 35-и път, ще се проведе на 14 октомври (неделя). В състезателните дисциплини на 10.5, 21 и 42 км са се записали близо 3000 състезатели, а организаторите очакват  над 4000 души от близо 50 държави да се включат в събитието . Наградният фонд е 60 000 лева, като победителите ще получат по 8000 лева. Всеки състезател, завършил някоя от дистанциите, ще получи медал. Общо 22 жени и 73 мъже ще определят шампионите от държавното първенство в маратона.  Началото на маратона е в 10 ч., а събитието ще бъде открито с масов старт за любители с дължина 3 км в 9.40 ч. Състезанието ще започне от Националния стадион \"Васил Левски\", след което ще премине по бул. \"Евлоги и Христо Георгиеви\", ул. \"проф. Фритьоф Нансен\", бул. \"Патриарх Евтимий\", бул. \"Витоша\", бул. \"България\", бул \"Петко Каравелов\", бул. \"Арсеналски\" и обиколката завършва пред Орлов мост. Движението на превозни средства в района на трасето ще бъде спряно от 6 до 16 часа в неделя. Организаторите отправиха молба за търпение от страна на гражданите.  \"В никакъв случай не трябва да ни притеснява това, че улиците се затварят, а напротив, трябва да се радваме от това, което ще се види по тези улици, защото очакванията са за един истински спектакъл\", каза председателят на федерацията по лека атлетика Добромир Карамаринов.", "date": "2018.10.09", "title": "Софийският маратон иска да увеличи дължината на обиколката от 2019 г."}
{"url": "https://www.dnevnik.bg/razvlechenie/2018/10/09/3324296_zashto_dushterite_na_raiun_gosling_misliat_che_toi_e/", "text": "Канадецът Райън Гослинг може и да е един от най-известните актьори в света, но собствените му деца са на друго мнение. Дъщерите му са убедени, че той всъщност е астронавт. Звездата сподели това по време на участието си в предаването на Джими Кимъл, в което представи биографичния филм \"Първият човек\" на режисьора Деймиън Шазел, в който той изпълнява ролята на първия човек на Луната Нийл Армстронг. \"Те дойдоха на снимките, докато снимахме една от сцените на излитане. Бях в космически костюм и се преструвах, че излитам. Мисля, че сега ме мислят за астронавт\", разказва звездата за дъщерите си, които отглежда заедно с половинката си, актрисата Ева Мендес. 37-годишният актьор допълва, че по-голямата от двете - Есмералда - на следващия ден посочила Луната и го питала дали това е мястото, на което работи сега. \"Първият човек\" тръгва паралелно по кината в САЩ и в България на 12 октомври, a междувременно \"Дневник\" и \"Форум Филм България\" предлагат от 8 до 21 октомври шанс за спечелването на един от 10 двойни билета в  игра, посветена на филма . Лентата се опитва да върне на големия екран история от първите космически опити пред публика, която е отгледана дълго след въпросните събития. \"Може и да е бил голям скок за човечеството... но все още никой от нас не е стъпил на Луната през живота си. Звездите от драмата \"Първият човек\" искат да ни напомнят за надеждата и вълнението, както и опасността на тези първи дни от изследването на Космоса\", пише изданието CNet. Гослинг и режисьорът Деймиън Шазел вече имат опит от съвместната си работа по нaградения с \"Оскар\" филм \"Странта Ла-ла-ла\" (La La Land). Онова, което сега ги вдъхновява да преразкажат известната история е, че по времето на тази космическа надпревара успешното пътуване до Луната въобще не се е приемало за даденост. Шазел е решен да припомни на днешната публика, че в началото на 60-те, пътуването до Луната е било равносилно на \"налудничава идея\" - нещо толкова непосилно, колкото сега изглежда пътуването до Марс. Нийл Армстронг прави първите човешки стъпки на Луната по време на мисията \"Аполо 11\" на 20 юли 1969 година. Актьорът Райън Гослинг, който сега влиза в неговата роля, се ражда през 1980 г. и самият той споделя, че значимостта на това събитие някак не достига до него. \"Никога не съм мислил за това. Иска ми се да бях, но мисля, че човешките космически полети някак се превърнаха в даденост... Човекът на луната бе логото на MTV\", допълва той пред изданието. Междувременно критика се изказва разнозначно преди излизането на филма пред широката публика. В ревюто си Deadline пише, че тематиката не е нова за Холивуд и има прекрасни примери като номинирания за \"Оскар\" - \"Аполо 13\" и \"Гравитация\". Онова, което отличава \"Първият човек\", е фокусът върху портрета на конкретно един от множеството герои, представени в другите филми. Изданието изтъква, че адаптацията на Джош Сингър по романа на Джеймс Р. Хансен не просто героизира кацането на Армстронг, но и не пропуска да представи част от политическата обстановка в напрегнатата 1969 г.. Има дори включена сцена на фона на песента на Джил-Скот Херон Whitey on the Moon на фона на чернокожи протестиращи, оставени на заден план в бедност и неугледни квартали, докато белите мъже летят до Луната.  USA Today обаче отбелязва, че филмът \"впечатлява технически, но му липсва космическа връзка\". В ревюто си медията пише, че в технически аспект лентата няма слабо място, а музиката на Джъстин Хървиц допълват величието и опасността, които Шазел показва на екрана по време на космическите сцени и особено моментите, в които поставя зрителя буквално в каската на Армстронг. Но според изданието \"мистериозната необятност на космоса в \"Първият човек\" е като отворена книга в сравнение с енигмата на своята историческа централна фигура\". За разлика от предишните филми на режисьора \"Камшичен удар\" и \"Страната Ла-ла-ла\" (La La Land), които представят душите на творци по един отчетливо личен начин, тук историята е за интроверт, който често изглежда някак далечен, пише още USA Today.", "date": "2018.10.09", "title": "Защо дъщерите на Райън Гослинг мислят, че той е астронавт"}
{"url": "https://www.dnevnik.bg/sviat/2018/10/09/3324417_v_taivan_shte_ima_referendum_za_ednopolovite_brakove/", "text": "Тайван ще организира референдум за това дали в гражданското законодателство на страната да бъде предвидена възможността за сключване на еднополови бракове, предаде \"Ройтерс\", като се позова на двама служители на изборната администрация. Агенцията отбелязва, че това възобновява дебата дали трябва да бъде приет отделен закон за гражданските бракове между хомосексуални. През май миналата година Конституционният съд на Тайван постанови, че гей двойките имат право да сключват граждански брак, и даде срок от две години тази възможност да бъде включена в националното законодателство. Това бе първото по рода си решение в Азия, припомня \"Ройтерс\". Група активисти подадоха през август молба в тайванската Централна избирателна комисия за организиране на референдум по въпроса и с искане уредбата на гражданските бракове между хомосексуални да не бъде включвана в гражданския кодекс, а за тях да бъде предвиден специален закон с цел да бъдат защитени \"семейните ценности\". След като разглежда молбата в продължение на месец, комисията реши днес на 24 ноември да се състои исканият от активистите референдум. /БТА", "date": "2018.10.09", "title": "В Тайван ще има референдум за еднополовите бракове"}
{"url": "https://www.dnevnik.bg/skorost/avtomobilna_industriia/2018/10/09/3324467_germanska_kompaniia_investira_15_mln_evro_v_zavod_za/", "text": "Германската компания \"Фос Аутомотив\" открива завод за производство на авточасти в България, в който ще инвестира 15 млн. евро и ще наеме 400-500 работници на първо време, съобщи на пресконференция днес управляващият директор на компанията д-р Щефан Ото. Фабриката ще се намира в индустриалния парк край ловешкото село Баховица, където има завод за сглобяване на китайските автомобили \"Грейт уол\". Реално \"Фос Аутомотив\" наемат за дълъг период ползвания до скоро от производителя на автомобили склад, както и част от административната сграда в комплекса. Германската компания е основата през 1931 година, като първоначално произвежда арматура и кранчета. През 1954 година \"Фос Аутомотив\" започва да прави проводници, маркучи и горивопроводи за автомобилната индустрия. Половин век по-късно компанията усвоява производството на модули, които се използват в пречистването на отработените газове от дизеловите двигатели. Сред най-новите продукти са такива, които се грижат за поддържане на определена температура (термомениджмънт), включително и на батериите, използвани в електрическите превозни средства. През миналата година \"Фос аутомотив\" има оборот от 600 млн. евро и 6000 служители. \"Стремежът ни е да сме близо до нашите клиенти и затова имаме заводи в Европа (Германия и Полша), Азия (Китай и Индия), САЩ и Южна Америка\", уточни д-р Щефан Ото. Плановете на компанията за България са през февруари да започне монтажа на машините в наетите халета, а първите компоненти да се произведат през май, каза управляващият директор на \"Фос Аутомотив България\" Роланд Вайс. Той допълни, че ако производството тръгне, към 2020 г. в българския завод ще работят 1000 души. Компанията вече набира работници от района на Плевен и Ловеч, за които ще организира транспорт до завода. Първите специалисти са назначени и минават обучение в Германия и Полша. \"Фос аутомотив\" планира и партньорства с технически училища и университети в страната. Преди началото на представянето на германската компания министърът на икономиката Емил Караниколов обяви, че развитието на автомобилната индустрия е сред акцентите в икономическата политика на страната, като в нея има голям потенциал. В България вече има 170 фирми, които произвеждат компоненти за автомобилната индустрия, а за тях работят над 40 хиляди души, посочи министърът.", "date": "2018.10.09", "title": "Германска компания инвестира 15 млн. евро в завод за авточасти в Баховица"}
{"url": "https://www.dnevnik.bg/regioni/2018/10/09/3324459_infrastrukturnata_jp_kompaniia_shte_stroi_nov/", "text": "Националната компания \"Железопътна инфраструктура\" (НКЖИ) ще строи нов автомобилен подлез в района около жп гарата в Пловдив. Предвижда се дейностите да започнат през 2020 г., като се очаква за две години съоръжението да бъде готово. Прогнозната стойност на обекта е 45 млн. лв., като по-голяма част от тях ще бъдат европейски средства, съобщиха от НКЖИ. Изграждането на четирилентовия път под гарата се налага заради събарянето на стария Бетонен мост в града, който е основна връзка между южната част и центъра на Пловдив. Генералният директор на НКЖИ Красимир Папукчийски уточни, че Бетонният мост няма да бъде разрушен, докато не бъде разширена ул. \"Кукуш\" и връзката със съществуващия надлез. На самата Централна гара и до нея ще бъдат изградени още и три надлеза за преминаване на пешеходците. Пешеходният подлез под линиите ще бъде запазен. Папукчийски каза още, че до 2022 г. вече ще имаме изградена инфраструктура за движение на влаковете между Пловдив и Бургас със 160 км/час. Целта пред НКЖИ е скоростта на влаковете през Пловдив да е 130 км/час.", "date": "2018.10.09", "title": "Инфраструктурната жп компания ще строи нов автомобилен подлез до гарата в Пловдив"}
{"url": "https://www.dnevnik.bg/bulgaria/2018/10/09/3324371_policiiata_v_ruse_otreche_zadurjaniiat_da_e/", "text": "Полицията в Русе, която разследва  жестокото убиство на телевизионната водеща Виктория Маринова , потвърди, че има задържан по случая, но уточни изрично, че той не е заподозрян за извършването на престъплението. \"Има задържан, чието алиби изясняваме. Той не е заподозрян в извършването на престъплението, тъй като изясняването продължава и към момента\", заяви пред журналисти шефът на областната дирекция на полицията старши комисар Теодор Атанасов. Той уточни, че става дума за румънски гражданин с украински произход. Атанасов увери, че разследващите проверяват съпричастността към престъплението на множеството лица, но няма конкретен заподозрян. По-рано днес агенция \"Ройтерс\" съобщи, като се позова на свой правителствен източник, че  полицията е задържала заподозрян за убийството  на телевизионната водеща Виктория Маринова. Малко след 14.30 ч. агенцията обнови информацията със съобщение, че за 24 часа е задържан румънски гражданин във връзка с убийството, но той не е заподозрян и разследването продължава. По информация на \"Дневник\" говорителят на прокуратурата Румяна Арнаудова пътува към Русе, където по-късно днес се очаква да говори пред медиите. Тялото на Виктория Маринова - административен директор на TVN и водеща на предаване, беше открито в на 6 октомври по обяд в обрасла с растителност зона край брега на Дунав. На няколко метра от него са намерени и вещи на жертвата. Властите обявиха, че смъртта й е причинена от комбинирана травма на главата и задушаване, и уточниха, че убийството е било извършено с особена жестокост. Убийството предизвика силен отзвук извън България. Множество международни организации, както и представители на еврокомисията, настояха  властите в България да направят задълбочено разследване  на случая и да установят извършителя на престъплението. За случая съобщиха редица авторитетни световни медии - от британските Би Би Си, \"Файненшъл таймс\" и \"Гардиън\" през италианския в. Il Fatto Quotidiano и холандската телевизия НОС, европейското издание на \"Политико\" и испанското \"20 минути\" до американските телевизии \"Фокс нюз\" и Си Ен Ен и катарската \"Ал Джазира\". Днес  Съюзът на издателите в България излезе с позиция , в която също настоява за задълбочено разследване, като в същото време подчертава, че лошата медийна среда в България е причина обществото да свързва убийството в Русе с професията на жертвата. Версии Първоначално разследващите заявиха, че версията убийството да е свързано с работата на тв водещата е малко вероятна, но по-късно коригираха позицията си с акцент, че се работи върху всички верисии и никоя не е изключена. Последното предаване на Виктория Маринова от 30 септември включва интервю с журналистите Димитър Стоянов от \"Бивол\" и Атила Биро (Attila Biro) от RISE Project Romania, арестувани докато водят разследване за  корупция  при разпределението на средства за европроекти от \"Джи Пи груп\". Интервюто е направено от друг журналист - редакторът на предаването Иван Иванов. Това е първия брой на предаването \"Детектор\", в което водещ е Маринова. Преди това тя е имала друго предаване - \"Подиум\", което се е занимавало със социални теми. Вчера акцент в изявлението на вътрешния министър беше, че екип от Института по психология на МВР прави психопрофил на извършителя, като разследващите не изключват убийството да е \"случайно събитие, извършено от човек с психични отклонения и изявен полов нагон, или планирани действия от такова лице или пък от друг, но с личен мотив\". Близките с призив за търпение В  апел, публикуван на сайта на TVN , днес близките и колегите на убитата тв водеща призовават за търпение и се обявяват срещу организиращата се в социалните мрежи акция за блокиране на движението на кръговото кръстовище в района на Дунав мост тази вечер в 19 ч. \"Вярваме, че полицията е на финалната права да разкрие извършителя. Молим Ви, не прибягвайте до никакви крайни мерки!!! Така няма да помогнем, а напротив. Ще има време за гняв! Просто нека не е днес!\", се казва в апела. Хронология Във видео, излъчено снощи от TVN, се дава следната хронология на събитията от деня на убиството на Виктория Маринова - 6 октомври: \"Най-вероятно убийството е извършено между 11.24 ч., когато за последно е отворила телефона си, и 14 ч. Виктория Маринова завела 7-годишната си дъщеря при родителите си, тъй като искала да направи подготовка за любителското бягане по случай 70-ата годишнина на резервата \"Сребърна\" на следващия ден, в който възнамерявала да участва. След това с автомобила си се придвижила до хотел \"Рига\", където паркирала и слязла на крайбрежната алея, по която обичала да бяга. Малко след 14 ч. разхождащ се в района под тенис кортовете гражданин намерил на земята безжичните й слушалки, а на няколко метра от тях - розова дамска маратонка. В района, където намерил вещите, имало следи от борба и петна, намонящи за кръв. Тъй като това място е сравнително безлюдно, мъжът веднага подал сигнал на телефон 112. На няколко метра по-нататък, в обрасло с храсти място криминалисти открили тялото на 30-годишната жена. Установено е, че причина за смъртта е травма на главата в резултат на нанесени удари и задушаване, била е обезобразена. Разпозната е от доскорошния й съпруг, който по сигнал от родителите й, че в продължение на няколко часа не могат да установят връзка с нея, организирал заедно с приятели собствено издирване. При направения оглед не били намерени мобилният телефон, ключовете за атомобила, очилата на жертвата, както и част от дрехите й.\"", "date": "2018.10.09", "title": "Полицията в Русе отрече задържаният да е заподозрян за убийството на тв водещата"}
{"url": "https://www.dnevnik.bg/sport/2018/10/09/3324491_dancho_lazarov_se_utvurdi_nachelo_na_voleibolnata/", "text": "Управителният съвет на Българската федерация по волейбол (БФВ) направи стъпка към запазване на състава си без промяна до 2021 г., научи \"Дневник\". Това на практика означава, че дългогодишният председател на федерацията Данчо Лазаров ще остане на поста още три години. Заседанието на БФВ протече в отсъствието на вицепрезидента Любомир Ганев, който в момента е в Буенос Айрес, където се провеждат младежките олимпийски игри. Наскоро  Ганев изрази готовност да се кандидатира за президент на федерацията  в очакване на общо събрание още тази година. Управителният съвет на федерацията обаче предприе мерки това да не се случи. Ръководството на волейбола опитва да използва това, че решенията от общото събрание от 2015 г. бяха вписани в съда през април 2017 г. \"Една от идеите е да се съхрани управителният съвет\", каза един от присъствалите пред \"Дневник\". \"След проведено обсъждане и лично изказано мнение от всеки от присъстващите членове на УС единодушно, с 21 гласа, беше решено настоящото ръководство на управителния съвет да предложи на предстоящото общо събрание на БФВ да бъде взето решение за определяне на мандата на управителните органи на федерацията до 5 април 2021 г., което е и крайният срок съгласно устава на сдружението\", се казва в кратката официална информация в сайта на федерацията. Още от същото През годините Лазаров отблъсна много опити да бъде свален. В края на февруари тази година  той заяви, че световното за мъже в България ще е  последният му \"голям форум като председател на федерацията\" . В момента изглежда, че плановете му са се променили. Според информация на \"Дневник\" в последните седмици във федерацията се е породило напрежение между Лазаров и Ганев. \"Господин Лазаров е направил толкова много за българския волейбол, така че дали ще се откаже или не, може да реши само той. Аз винаги съм казвал, че стига да имам възможност и ако клубовете ме подкрепят, за мен ще бъде чест да го наследя, защото знам, че имам още какво да дам на българския волейбол\", каза Ганев преди дни. Той изтъкна, че вече 11-12 години е в управителния съвет на федерацията и че има много контакти. \"Само тази година - ще дам пример, че съм донесъл над 1 милион лева във федерацията от партньори, с които лично аз съм водил преговорите, лично аз съм ги убеждавал. Все пак, за да проведем световно първенство на такова ниво, няма как да бъде без помощта на нашите партньори. Знаете, че правителството плати таксата от 5 млн. долара, но всичко останало ние като федерация трябваше да си намерим и да си финансираме\", добави Ганев. Отлични оценки По време на заседанието ръководството си е поставило висока оценка за организацията на световното първенство за мъже. Не е поставян официално въпросът за това кой ще е следващият селекционер на националния отбор. Договорът на Пламен Константинов изтече, като  федерацията даде знак, че няма да го поднови . \"Вратата за Пламен е полуотворена и полузатворена\", казал Лазаров пред членовете. Съобщено е било, че до момента не са водени разговори с никой друг. Фаворит за поста е  италианецът Силвано Пранди , с когото България спечели последните си медали - бронзовите отличия от Евро 2009. Управителният съвет гласува да бъдат приети два нови клуба – ВК \"Славия 2017\" и ВК \"Ерма 96\" (Трън), се казва още в информацията.", "date": "2018.10.09", "title": "Данчо Лазаров се насочи към управление на волейболната федерация до 2021 г."}
{"url": "https://www.dnevnik.bg/bulgaria/2018/10/09/3324483_izdateli_zaradi_natiska_vurhu_mediite_obshtestvoto/", "text": "Натискът върху свободата на журналистите и медиите у нас последните десет години доведе до рязко влошаване на медийната и публична среда в страната. Точно това е причината обществото - и в България, и по света, да свързва това тежко престъпление с професионалния статус на жертвата. Това пише в позиция на Съюза на издателите в България (СИБ), в която се призовава за задълбочено разследване и изправяне пред съда на действителните отговорници за  убийството на телевизионната водеща  Виктория Маринова. \"Призоваваме за същата ефективност и безкомпромисност върху всяко друго подобно деяние независимо от личността, професионалния и социалния статус на жертвата и мотивите на извършителя\", допълват издателите. В позицията се посочва, че според годишния индекс на международната неправителствена организация \"Репортери без граници\" България е на  111-о място в класацията за свободата на словото , падайки с две позиции спрямо предходната година и се нарежда на последно място сред балканските държави, включително и такива, които са кандидати за членство в ЕС. Ето и останалата част от позицията на Съюза на издателите в България: В тази връзка призоваваме всички сродни организации и колеги да обединим усилия за подобряване на медийната среда у нас, включително и по отношение на \"новия\" медиен закон, който в момента е на второ четене в Народното събрание и чиито текстове няма да доведат до промяна в статуквото и да гарантират независимостта на медиите. Изказваме своите съболезнования към роднините и близките на жестоко убития колега – Виктория Маринова, водеща на предаване и административен директор на телевизия ТВН в гр. Русе и заявяваме готовността си за подкрепа на нейното семейство. Вярваме, че нивото на качество, независимост и свобода на медиите не са абстракция, защото от тях зависи имунната система на всяко общество и демократична държава. Вчера  Асоциацията на европейските журналисти призова  да не бъде изключвана предварително нито една възможна версия за убийството, включително и тази за причини, свързани с работата на жертвата. Убийството предизвика силен отзвук извън България. Множество международни организации, както и представители на еврокомисията, настояха  властите в България да направят задълбочено разследване  на случая и да установят извършителя на престъплението. За случая съобщиха редица авторитетни световни медии - от британските Би Би Си, \"Файненшъл таймс\" и \"Гардиън\" през италианския в. Il Fatto Quotidiano и холандската телевизия НОС, европейското издание на \"Политико\" и испанското \"20 минути\" до американските телевизии \"Фокс нюз\" и Си Ен Ен и катарската \"Ал Джазира\".", "date": "2018.10.09", "title": "Издатели: Заради лошата медийна среда обществото свързва убийството в Русе с професията на жертвата"}
{"url": "https://www.dnevnik.bg/sport/2018/10/09/3324502_ludpogorec_se_razdeli_s_paulo_autuori/", "text": "Дългогодишният спортен директор на \"Лудогорец\" Методи Томанов беше уволнен, а старши треньорът Пауло Аутуори ще напусне след мача с \"Левски\" на 20 октомври. Клубът обяви двете промени в рамките на няколко минути на официалния си сайт. Аутуори сам е пожелал да си тръгне от \"Лудогорец\". От клуба обявиха, че договорът с бразилеца се прекратява по взаимно съгласие. \"Съгласно уговорката той ще води отбора в мача срещу \"Левски\", след което ще си замине от България\", допълват от клуба. Начело на българския шампион ще застане селекционерът на младежкия национален отбор на България Антони Здравков, който досега беше помощник на Аутуори. Той ще дебютира начело на тима от Разград в двубоя с кипърския АЕК (Ларнака) от Лига Европа на 25 октомври. Съобщението за предстоящата раздяла с Аутуори дойде няколко часа след като медиите в Колумбия обявиха, че бразилецът ще е новият треньор на \"Атлетико насионал\" (Меделин). Двукратният носител на Копа Либертадорес с \"Крузейро\" и \"Сао Пауло\" ще изкара малко повече от четири месеца в България. Той пристигна в Разград в началото на юни, като в досегашните си 23 мача начело на \"Лудогорец\" има 15 победи, четири загуби и четири равенства. Аутуори не успя да вкара тима в Шампионската лига след загуба и равенство срещу унгарския \"МОЛ Види\" във втория квалификационен кръг. Българският шампион влезе в групите на Лига Европа, където стартира с две загуби в два мача. В Първа лига разградчани заемат второто място на две точки от лидера \"Левски\". Доста по-неочаквана беше раздялата с Томанов, който е част от \"Лудогорец\" от 2011 г. Първоначално той беше главен скаут, а през март 2014 г. беше назначен за спортен директор. \"Методи Томанов беше освободен от поста с решение на управителния съвет на клуба. Очаква се в близките дни ръководството на \"Лудогорец\" да направи структурни и организационни промени и да обяви кой ще заеме овакантената позиция\", заявиха от клуба. \"Управителният съвет благодари на Томанов за всеотдайната работа през годините. Той е с основна заслуга за селекцията в \"Лудогорец\" от средата на 2011 г. и има съществен принос за успехите на клуба в българското първенство и на европейската сцена\", се казва още в изявлението на \"Лудогорец\".", "date": "2018.10.09", "title": "\"Лудогорец\" уволни Методи Томанов и се разделя с Пауло Аутуори"}
{"url": "https://www.dnevnik.bg/sviat/2018/10/09/3324473_richard_bransun_obeshta_poleti_v_kosmosa_do_sedmici/", "text": "Космическата компания на милиардера Ричард Брансън \"Върджин галактик\" ще извърши първите си тестови полети в космоса до броени седмици. Това обеща самият предприемач за  Си Ен Би Си , без да навлезе в подробности. \"Трябва да сме в космоса до седмици, не до месеци. А тогава ще сме в космоса, (там ще съм и) аз, до месеци, а не до години\", каза основателят и главен изпълнителен директор на компанията. По думите му полетите в космоса, които \"Вържин галактик\" обещана от години, би трябвало да се случат \"не дълго след това\". Британецът Брансън е един от тримата известни предприемачи - заедно с американците Илон Мъск и Джеф Безос - които си оспорват \"първенството\" в бъдещата космическа индустрия. Проектът, в който конкуренцията между тях е особено силна, е за изпращане на туристи в космоса. \"Върджин галактик\", основана през 2004 г., обещаваше да започне подобни пътувания до 2009 г. Впоследствие проектът се забави, а  катастрофа през 2014 г.  временно осуети плановете на Брансън. Самият той трябваше да полети през април, но събитието се отложи и той уверява, че в момента тече подготовката му и ще е готов до броени месеци. Наскоро конкурентите \"Спейс Екс\" и  \"Блу Ориджин\"  (компаниите на Мъск и Безос) обявиха, че се очакват мисии съответно през 2019 и 2022 г., като първата е частен пътнически полет около Луната ( а първият турист на борда вече е избран ). Не е известно обаче дали и на \"Блу ориджин\" ще бъде туристически полет. Попитан дали ще има достатъчно желаещи за космически туризъм, той обяснява: \"В стая с десет души осем биха желали да отидат в космоса, ако могат да си го позволят. Така че мисля, че пазарът на хора, които ще искат да станат астронавти и да отидат в космоса, е гигантски. Наша работа е да произведем колкото можем повече кораби, за да се справим с търсенето.\" Билетът за такъв полет в момента е 250 хил. долара, но според Брансън ще спадне няколко пъти за десетилетие. Според доклад на американската Bank of America Merrill Lynch космическият сектор ще струва поне 2.7 трлн. долара през следващите 3 десетилетия.", "date": "2018.10.09", "title": "Ричард Брансън обеща полети в космоса \"до седмици\""}
{"url": "https://www.dnevnik.bg/analizi/2018/10/09/3323972_koga_zavihme_obratno_kum_bezumieto_na_stalinskite/", "text": "Всяка година отличените с наградата \"Анна Политковская\" на международната организация \"Помощ за всяка жена във война\" (Raw in WAR) пишат писмо до убитата на 7 октомври 2006 г. пред дома си руска журналистка. Тазгодишните носители са живеещата в Беларус Нобелов лауреат за литература от 2015 г. Светлана Алексиевич и индийската правозащитничка Биналакшми Непрам, които ще получат приза през февруари в Лондон. Предлагаме ви  текста на Алексиевич , разпространен от в.\"Новая газета\", където работеха и Политковская, и първата носителка на наградата на нейно име Наталия Естемирова от организацията \"Мемориал\" в Чечения, която също беше отвлечена и убита. Скъпа Анна! Искам да ти разкажа как живеем без теб. Къде сме? В коя точка от историята? Едно е ясно - че не сме там, където искахме. Няма те над 10 години и за това време можеше да се отиде да се живее в друга страна, да се преместиш от империята на ГУЛаг в нормална европейска държава, както сториха мнозина наши съседи. Но, както е казал Столипин: \"В Русия на всеки 10 години всичко се променя, а за 200 години - нищо\". Вече ни е омръзнал този цитат, но в него има толкова от познатото ни отчаяние, че ми се искаше да го повторя. Помниш 90-те години - \"тежките\", кървавите, святите. Помниш какви романтици бяхме. Днес трябва да си признаем, че бяхме престъпни романтици. Наивно вярвахме, че ако в книжарниците се появят книгите на Солженицин, Шаламов, Гросман, заради които преди това можеше да те тикнат в затвора, че ако се появят свободни вестници на разни партии, а не само на КПСС, ще започнем да строим нормален живот. Ще станем като всички. Ще влезем в света, ще спрем да плашим всички с нашите ракети \"Искандер\". На площадите се събираха митинги от стотици хиляди хора, шестваха и скандираха \"Свобода! Свобода!\". Изглеждаше, че това е вечната руска мечта - това чудесно същество, лелеяно в кухните, където обикновено се събирахме и мечтаехме - която ей сега ще стане реалност, буквално утре ще бъдем свободни. Никой не знаеше, че не може бивш затворник, прекарал цял живот в лагера, да излезе от портите му и да стане свободен. Не може, защото всичко, което той знае, е лагерът и всичко, което умее, е лагер. Колко илюзии имаше тогава! Наивно смятахме, че ей сега, като съборим от пиедестала статуята на палача Дзержински, ще е достатъчно, за да задиша страната свободен въздух. И ето, отпечатаха Солженицин, Рибаков, всички четяха. У дома, при приятелите ми, пък и във всеки интелигентен дом невинаги висеше прилично палто, но задължително имаше голяма библиотека, а сега децата и внуците не знаят какво да правят с тези книги и \"дебели\" списания, не им трябват и ги изхвърлят на боклука. Да, тичахме по площадите и викахме \"Свобода! Свобода!\" и наистина никой не знаеше какво е това. И се започна. Закриват заводи, фабрики, научни институти, предприятия... и какво да правиш с тази свобода? Никой не си беше мечтал, че ще бъдем свободни и бедни. Всички искаха да бъдат господари, а не прислуга. Дори днес в луксозен магазин, когато поискаш да ти обърнат малко повече внимание, това вече се възприема като унижение. Всички бяхме изскочили от социализма, където всички бяха бедни, но еднакво бедни. Мисля си, Анна, че си успяла да го видиш по телевизията: \"новите руснаци\" обядват с черен хайвер, монтират си златни тоалетни в частните самолети, имат най-дългите яхти в света, а народът някъде в Рязан или на остров Сахалин го гледа гладен - няма работа, няма пари. Никой не беше мислил за народа. Идеята обичаха повече от човека. Днес се изненадваме, че в главите на хората цари пълна каша от бяло и червено. Защото никой не е разговарял с тях, не е сядал пред телевизионната камера и не им е обяснявал. Ето, Путин разговаря, но той се е научил от нашите грешки. И въпросът не е само в Путин, той говори това, което народът иска да чуе. Бих казала, че всеки руснак е и малко Путин. Мислехме си, че става дума за колективния Путин, че проблемът е в съветската власт, за хората. \"Съветската каша\" в главите и генетиката. Колко бързо заработи сталинската машина. С какво знание и страст всички отново правят доноси един срещу друг, ловят шпиони, бият заради това, че си различен, как Сталин възкръсва и из цяла Русия издигат негови статуи, рисуват портрети, откриват музеи на Сталин. Анна, тръгна си от живота с вярата, че сме победили опита за преврат. А времето, което живяхме без теб, показа, че пучът само временно е притихнал, приел е други форми и днес победи. През 90-те години положението беше такова, че всеки с тениска със Сталин и надпис \"СССР\" би предизвикал присмех, сега това е нормално. На рафтовете в книжарниците има десетки книги за Сталин: за жените на Сталин, за великия генералисимус по време на войната, за любимото вино на Сталин, за това какви цигари е пушил... По необясним за мен начин в хората едновременно съществуват плачът по невинно избитите роднини и любовта към Сталин. Носталгия по всичко съветско. Руснакът иска да има шенгенска виза, чуждестранна марка кола - може и втора ръка, и вяра в Сталин. Най-трудното, в което ще ти се наложи да повярваш, е, че руснаците се научиха да убиват братя, да ненавиждат. Мога да ти разкажа как московски таксиметров шофьор ме изхвърли от колата, когато научи, че съм от Западна Украйна, че майка ми е украинка и обичам украинците. \"Крим е наш!\" - крещеше той. \"Не, не е твой, украински е\" - \"Донбас е наш!\" - \"Не, украински е\". Не знам, Анна, щеше ли сърцето ти да побере и тази болка. Без съмнение ти би заминала при войната в Украйна, несъмнено би писала честните си репортажи. Ако по-рано цинковите ковчези идваха от Афганистан и правеха погребенията тайно нощем, сега докарват \"Товар 200\" от Украйна и Сирия. Но има страшна разлика - когато пишех книгата \"Цинковите момчета\" за войната в Афганистан и отидех в дома на майката, чакаща ковчега с тялото на сина си, тя ме посрещаше с думите \"Всичко ще ти разкажа!\" Напиши истината\". Днес майките мълчат и говорят шепнешком. Само една призна - четох за това в пресата: \"Нищо няма да ви кажа, защото няма да ми дадат пари за убития син. С тези пари ще купя апартамент на дъщерята\". Къде? Кога? Направихме обратен завой, потопихме се в мрака на безумието, страха и ненавистта от сталинските години. Още се боим да си го признаем. Но е така. Задава се война... В бившето постсъветско пространство загинаха десетки журналисти, всяка година в този черен списък се добавят нови имена. Руският живот по обичай се лута между бардака и бараката. Неслучайно около мен често чувам, че четат книги за 30-те години в Германия или за времената преди руската революция. Ще попиташ \"Защо?\". Защото животът днес плашещо прилича на онези времена. Едни говорят за Трета световна война, други - за фашизъм. Свободата е дълъг път... Този опит придобихме без теб. Много си ни нужна, Анна! Учим се от теб, че на война компромисът е невъзможен, че дори най-малкият компромис превръща всекиго в съучастник. Щеше да ни е по-трудно без това, което ти успя да кажеш и направиш. Без твоята вяра, че ще ни спаси не ненавистта, а любовта към човека. Благодаря, че те имаше и те има. ", "date": "2018.10.09", "title": "Кога завихме обратно към безумието на сталинските времена"}
{"url": "https://www.dnevnik.bg/politika/2018/10/09/3324504_radev_poiska_bjudjetniiat_izlishuk_da_se_razpredelia/", "text": "Президентът Румен Радев поиска Народното събрание да изиска тази година \"съзнателно заложеният и грижливо отглеждан бюджетен излишък\" да се изхарчи в края на годината след обществен дебат и санкция на парламента. Според държавния глава това ще бъде един много силен сигнал от страна на правителство и парламента към българските граждани, както и надежда за демократичните процеси в страната. В последните години при управлението на Бойко Борисов пари от бюджетния излишък се разпределят с постановления на Министерския съвет, без да се прави промяна в закона за бюджета. В началото на август правителството обяви, че излишъкът е над 2 млрд. лв. Според президента разпределянето на бюджетния излишък от парламента е стъпка към промяната, която е необходима в България. Друга стъпка били дебатът около истината и сблъсъкът на идеи. Тезата си Румен Радев разви в заключителна реч на  кръгла маса \"Неравенства и бедност в България\" , която се проведе под неговия патронаж днес в резиденция Бояна. В нея президентът цитира книгата \"Защо нациите се провалят\" на Дарон Аджемоглу и Джеймс Робинсън, според които успехът или провалът на нациите се дължи на първо място на институциите. Радев допълни, че има два вида институции - инклузивни и екстрактивни. След това разясни, че инклузивните политически институции раждат инклузивни икономически институции, които генерират прогрес и просперитет, който се дължи на иновации и конкурентоспособност, докато бедност и неравенства има при екстрактивни икономически институции, родени от екстрактивни политически институции, при които гражданите са слабо представени в управлението, а неговата цел е личностно облагодетелстване. \"При екстрактивните политически институции централизираната държава е слаба, по-точно няма такава. Липсата на централизирана държава значи, че тя не може да защити правата и собствеността на гражданите, не може да гарантира тяхната сигурност, не може да наложи ефективна и справедлива данъчна политика и да гарантира достъп до образование и здравеопазване. При тези институции публичните средства се разходват без достатъчно прозрачност, а управляващите са безотчетни и безотговорни\", обясни още Радев. После обяви, че е много трудно да се даде еднозначен отговор къде е България между тези два институционални полюса, тъй като картината на политическия, икономическия и социалния пейзаж била сложна, многопластова и исторически обременена. Със сигурност обаче била нужна промяна.", "date": "2018.10.09", "title": "Радев поиска бюджетният излишък да се разпределя от парламента, а не от Борисов"}
{"url": "https://www.dnevnik.bg/sviat/2018/10/09/3324540_kak_bellingcat_i_the_insider_otkriha_d-r_mishkin_ot_gru/", "text": "Запазването на част от оригиналните имена, рождена дата и местоживеене в документите на руснака \"Александър Петров\", единият от двамата обвинени за покушението срещу Сергей Скрипал в Солсбъри, е станало отправната точка за издирването на реалния човек зад псевдонима. Това разказа днес руското издание The Insider, което заедно с разследващата група Bellingcat, посочи късно в понеделник, че това е Александър Евгениевич Петров, лекар от Главното управление на Генщаба на руската армия. Няколко часа по-късно двете организации разпространиха още подробности, включително как са стигнали до изводите си. Диалектът, с който говори \"Петров\" в интервюто по руската телевизия RT, е бил разпознат от родени в Архангелска област и град Котлас, посочен във фалшивия му паспорт като родно място. След като и британски медии, позоваващи се на свои източници, твърдяха, че Александър е истинското име на заподозрения, от Bellingcat и The Insider допуснали, че е възможно и други факти от реалния живот да съвпадат с \"агентурната легенда\", за което вече има поне един пецедент. Разследващите допуснали, че реален е градът, в който е издаден фалшивият паспорт - Санкт Петербург. Когато проверили регионалните публични регистри за лице с име Александър и бащино Евгениевич, роден на 13 юли 1979 г., излязло едно единствено име на човек с тази рождена дата - Александър Евгениевич Мишкин. На същия адрес са били регистрирани 7 души, което предполагало, че това е ведомствено жилище. Понеже повечето били 18-24-годишни, а в блока - още десетки са били на тази възраст, и наблизо са Висшата медицинска академия и общежитието ѝ, имало логика това да са студенти медици и Мишкин да е бил един от тях. Bellingcat издирва възпитаници от този випуск, но никой не си спомнял за Мишкин, докато накрая един го познал по от телевизионния екран (още двама след това потвърждават самоличността). Той разказва на Bellingcat, че с него и с мнозина от съкурсниците му са се свързвали от руските спецслужби с предупреждение да не разкриват на никого идентичността на Мишкин. Издирването по адрес и телефон го открива и в Москва, а базата данни за застраховане на колите - че е бил собственик на Volvo XC90. Въпросното волво се оказва регистрирано на \"Хорошевское шосе\" 76, където е щаб квартирата на ГРУ. Ключово потвърждение, че \"Петров\" е Мишкин е сканираното копие на паспорта, както и друг негов документ съсснимка, които предоставил руски източник. Данни в него напълно съвпадали с откритото в други бази Независима проверка за сходството на снимките е извършена от експерт от Университета в Брадфорд по т.нар. visual computing и симулиране как би трябвало да се е състарил Мишкин. Преподавателят стига до извод, че това е едно и също лице с разлика от 15 години. Тогава The Insider и Bellingcat изпращат свои хора в село Лойга, където според оригиналния му паспорт е роден Мишкин. Няколко местни жители веднага го разпознали от снимките на британската полиция като \"едно местно момче\". Поне петима са потвърдили, че той работи като военен лекар, а преди няколко години е бил отличен с награда Герой на Русия. Един от познатите на баба му разказал, че връчването било тайно \"за Крим и Янукович\", а баба му имала снимка как го награждава президентът Владимир Путин. Същото - за награждаване заради ивеждането на украинския президент Виктор Янукович от Украйна през 2014 г. - се твърди и за Анатолий Чепига, другият обвиняем за покушението срещу Скрипал, пътувал с паспорт на Руслан Боширов. Двамата са получили като награда и апартаменти, а разследването показва, че са останали близки и след това, защото някъде в началото на 2018 г. джипът Mercedes GL на Чепига се оказва собственост на Мишкин. Относно офицерския мин двете разследващи групи нямат точна информация, но посочват, че възпитаниците на Военно-медицинската академия завършват като старши лейтенант и би трябвало днес Мишкин да е подполковник или полковник. Вербуването му за ГРУ е не по-рано от 2007 г. и не по-късно от 2010 г.", "date": "2018.10.09", "title": "Как Bellingcat и The Insider откриха д-р Мишкин от ГРУ"}
{"url": "https://www.dnevnik.bg/gradska_sreda/2018/10/09/3324536_fanudkova_e_poiskala_prenarejdaneto_na_plochite_pred/", "text": "Причината в неделя плочките пред \"Св. Седмочисленици\" да бъдат пренаредени е искане на кмета на София Йорданка Фандъкова, която тогава е направила проверка на мястото. Това съобщи самата тя пред журналисти днес в отговор на въпрос защо е  наложила санкция от 100 хил. лева на фирмата \"Трансконсулт 22\" , която изпълнява строителния надзор на обекта. Преднареждането на плочките започна изненадващо  и без обяснение от общината, като първи за това съобщиха от \"Спаси София\". Същевременно от началото на седмицата те, както и настилката на ул. \"Граф Игнатиев\" бяха обект на критики и повод за шеги на граждани във \"Фейсбук\". Така бързо се появиха спекуалции, че общината е решила да ги премахне. Впоследствие оттам уточниха, че някои от плочките само се пренареждат. \"Видях два реда наредени накриво плочи и ги накарах да ги демонтират и да ги монтират отново\", каза Фандъкова. Причината за наложената санцкия на строителната фирма е, че се налага \"аз или моите колеги да връщаме изпълнителя да коригира участъци\", което е задължение на фирмата, изпълняваща надзора. Два дни преди Фандъкова на мястото, на което плочките са били криви, беше зам.-кметът по транспорта Евгени Крусев заедно с автора на проекта - арх. Иво Пантелеев.Те обаче не са видели нередностите, установени от кмета. Изпълнението на ремонта на \"Граф Игнатиев\" и пред \"Св. Седмочисленици\"  стана повод общински съветници да поискат оставката на Крусев . Той обаче каза, че  няма намерение да напуска поста .", "date": "2018.10.09", "title": "Фандъкова е наредила в неделя да се пренаредят плочите пред \"Св. Седмочисленици\""}
{"url": "https://www.dnevnik.bg/detski_dnevnik/2018/10/09/3324546_za_88_ot_roditelite_shamarut_ne_e_efektiven_za/", "text": "Общо 88% от родителите осъзнават, че шамарите са неефективно възпитателно средство, но голяма част от тях продължават да ги прилагат. Въпреки че използването на физически наказания намалява през последните 5 години, около 2/3 от родителите някога са прилагали телесни наказания и други травмиращи практики като изолация, ненамеса при опасност от нараняване, заставяне да стои в неудобна поза или подлютяване. Делът на родителите, които системно прилагат подобни практики, е около 1/4.  Насилието - не само у дома Участниците в изследването казват, че прибягват до наказание в момент на афект, безсилие и когато се страхуват, че ще загубят контрол над негативното поведение на детето си. Около 30% от родителите споменават гняв и обида като причини за прилагане на телесно наказание.  Все повече родители осъзнават вредните последици и съответно оценяват негативно прилагането на телесни наказания и други травмиращи практики. Нагласите по отношение на телесното наказание се променят към по-умерени и по-малко противоречиви, но остават в голяма степен консервативни. Тревожен е фактът, че \"твърдите\" привърженици на телесното наказание остават константен дял от настоящите и бъдещи родители. Психическият тормоз - само вкъщи Респондентите възприемат като по-травмиращи и по-срамни \"възпитателните\" методи, причиняващи емоционални щети на децата - обиди, постоянно крещене, омаловажаване и подценяване. Това заедно с обществената неприемливост е една от причините подобни практики да се прилагат по-често вкъщи, отколкото на обществени места. Институционалната среда също не се справя добре с премахването на телесни и сходни наказания. Изследването потвърждава, че в училищата и детските градини подобни практики са също често разпространени: 41% от родителите споделят, че децата им са потърпевши от вербално насилие; 22% свидетелстват за телесно наказание като удар или причиняване на болка, а 14% - за практики на игнориране. Проучването показва, че има срив в доверието към държавата като гарант за правата на децата. Делът на родителите и младите хора, които биха се обадили на тел. 112 при малтретирано дете, е намалял съответно с 22 и с 30 пункта. Държавните институции не биват разпознавани като подпомагащи родителите в осъществяването на позитивно възпитание. В същото време обаче се наблюдава стремеж към повишаване на обществената отговорност – намалели са отрицателните нагласи към намесата на странични наблюдатели и съобщаването в случай на насилие към дете. Докато през 2013 г. 80% от хората са смятали, че намесата в семейните разправии на други хора води само до неприятности, през 2018 г. делът им е спаднал на 56%. Тревожност заради агресията между децата Проучването установява още чувствително повишаване на нивото на тревожност сред родителите и младежите през последните 5 години. Ако пред 2013 г. хората, които са оценявали своето населено място като \"най-безопасно\" или \"по-скоро безопасно за деца\" са били около половината от респондентите, днес те са около 40%. Преди 5 г. агресията между децата изобщо е отсъствала от списъка на най-сериозните рискове за децата в България. Днес тя е поставена от родителите на първо място по опасност заедно с разпространението и злоупотребата с вещества като алкохол, цигари, наркотици, опасността от инциденти и катастрофи и лошата приятелска среда. Детето и възпитанието - стрес за родителите Тези комбинирани фактори водят до тенденция детето и възпитанието все повече да се свързват с напрежение и стрес, отколкото с щастие и удовлетворение. Причината за това са все по-големите изисквания към родителите как да осъществяват възпитанието на фона на все по-голямата им самотност в това предизвикателство. Ако по времето, когато днешните родители са били деца, възпитанието се е възприемало като отговорност на цялото общество, днес то се възприема като задача единствено и изцяло на родителите. В големите градове тези тенденции се усещат по-ясно поради по-напрегнатия ритъм на живот и относително по-малката помощ, която получават родителите от страна на разширеното семейство. Повишената тревожност за децата и по-голямата отговорност на родителите имат като резултат стремеж към по-голям контрол върху детето във всички основни аспекти на неговия живот. Липса на общуване Общуването с децата се превръща във все по-голяма ценност, но и все по-остро се усеща нейният дефицит. В сравнение с данните от 2013 г. видимо намалява времето, което родителите прекарват с децата си. Времето, отделено за общуване, заема най-малка част от родителското време за децата – около 14-15%. Напрегнатото ежедневие, дефицитът на време и на адекватна помощ са предпоставки за неразбиране на причините за нежелано поведение на децата, а оттам и за неадекватна родителска реакция спрямо това поведение. Около 2/3 (67%) от родителите съобщават за системни проблеми със своите деца, а 89% споделят, че са имали някога проблем. В същото време едва 30% от родителите са търсили информация във връзка с проблем с дете. Име на конкретна организация или институция в помощ на децата са в състояние да посочат около 5-6%. Обществените институции, имащи потенциално отношение към подкрепата на възпитателния процес, не се припознават като полезни за родителите, а като безучастни към потребността от подкрепа или като по-скоро санкциониращи, отколкото помагащи.", "date": "2018.10.09", "title": "За 88% от родителите шамарът не е ефективен за възпитанието, но 2/3 са го ползвали"}
{"url": "https://www.dnevnik.bg/sport/2018/10/09/3324548_djokovich_zapochna_uvereno_pohoda_kum_rekordna_titla_v/", "text": "Шампионът от \"Уимбълдън\" и US Open Новак Джокович започна успешно похода си към рекордна четвърта титла в тенис турнира от сериите \"Мастърс\" в Шанхай. Сърбинът победи французина Жереми Шарди с 6:3, 7:5 и се класира за третия кръг. Джокович имаше нужда от 83 минути за успеха срещу 41-ия в световната ранглиста. Сърбинът, който почиваше в първия кръг като поставен под №2, не даде нито една точка за пробив на съперника. В същото време той стигна до пет възможности в сервис геймовете на французина и реализира три от тях. Световният №2 вкара цели 75% от първите си сервиси и загуби само 13 от 53-те точки, които бяха разиграни в подаванията му. Шарди пласира повече асове - 7 срещу 4, но допусна и повече двойни грешки - 3 срещу 2, и имаше големи проблеми с втория си сервис. Джокович записа 12-а победа от 12 мача срещу Шарди. Световният №2 е спечелил всеки един от 28-те сета, които двамата са изиграли помежду си. В спор за място в четвъртфиналите трикратният шампион в Шанхай ще се изправи срещу победителя от мача между корееца Хьон Чун и италианеца Марко Чекинато. В същото време отпаданията на поставени тенисисти продължи със загуба на Доминик Тийм. Австриецът, който беше №6 в основната схема, загуби драматично от австралиеца Матю Ебдън с 4:6, 7:6 (8), 6:7 (4). Тийм е петият поставен, който напуска надпреварата още след първия си мач. В понеделник от турнира си тръгнаха Диего Шварцман (№9), Милош Раонич (№14) и Пабло Кареньо Буста (№15), а в неделя загуба претърпя Джак Сок (№12). Поставеният под №1 Роджър Федерер, който ще защитава титлата си от 2017 г., ще започне участието си в сряда с двубой срещу  шампиона от турнира в Токио Данийл Медведев .", "date": "2018.10.09", "title": "Джокович започна уверено похода към рекордна титла в Шанхай"}
{"url": "https://www.dnevnik.bg/sport/2018/10/09/3324420_real_i_barselona_sa_klubovete_s_nai-malko_tekuchestvo/", "text": "Реал\" (Мадрид) и \"Барселона\" са клубовете, в които има най-малко текучество на футболисти. \"Байерн\" (Мюнхен) допълва челната тройка, като това са единствените отбори в Европа, в които средният престой на играчите надвишава пет години. \"Реал\" е най-стабилният клуб за играчите със среден престой от 5.84 години, показва последното проучване на Международния център за спортни изследвания (CIES Football Observatory). В \"Барселона\" футболистите се задържат средно по 5.36 години, а в \"Байерн\" - по 5.26 години. Още четири са клубовете от елитните дивизии в Европа със среден престой на играчите над четири години - шампионът в Лига Европа \"Атлетико\" (Мадрид) (4.17), чешкият \"Виктория\" (Пилзен) (4.28), шотландският \"Селтик\" (4.25) и украинският \"Шахтьор\" (Донецк) (4.02). След тях се нареждат \"Тотнъм\" (3.89), австрийският \"Матерсбург\" (3.86), \"Атлетил\" (Билбао) (3.80), норвежкият \"Одд\" (3.78), унгарският \"Пакс\" (3.76), \"Манчестър юнайтед\" (3.72), чешкият \"Теплице\" (3.67) и руският \"Ахмат\" (3.65). \"Лудогорец\" е лидер сред отборите в българското първенство, като заема 30-ото място в общата класация. Средният престой на футболистите в разградския клуб е 3.04 години. Испанското и норвежкото първенство имат най-много представители в топ 30 - по четири тима. По три отбора има от елитните дивизии на Англия, Германия, Русия и Чехия. Най-голямо текучество има в хърватския \"Истра\", където средният престой на играчите е около два месеца. По-малко от три месеца средно се задържат футболистите в украинския \"Лвов\". \"Верея\" заема седмото място в класацията със среден престой на играчите малко под половин година. Тимът от Стара Загора е единственият представител на българската Първа лига в топ 20. Сред големите пет първенства на Европа (Англия, Испания, Италия, Германия и Франция) най-голямо текучество има в \"Парма\". Клубът, който този сезон се завърна в Серия А, задържа играчите си средно по около осем месеца. В още седем отбора от големите пет лиги средният престой на футболистите е под една година - \"Каен\" (0.74), \"Фрозиноне\" (0.75), \"Уеска\" (0.81), \"Болоня\" (0.90), \"Дженоа\" (0.92), \"Бетис\" (0.96) и \"Райо Валекано\" (0.99). В Англия най-кратък е престоят на играчите във \"Фулъм\" (1.12), а в топ 20 няма нито един германски клуб. В класацията по първенства Първа лига заема третото място  за най-голямо текучество на играчите. Футболистите в елита на българския футбол са средно от 1.18 години в настоящите си отбори. По-голямо е текучеството само в Хърватия (1 г.) и Кипър (1.13 г.).", "date": "2018.10.09", "title": "\"Реал\" и \"Барселона\" са клубовете с най-малко текучество на играчите"}
{"url": "https://www.dnevnik.bg/ot_vas/novini_ot_vas/2018/10/09/3324001_parkut_pri_reka_nishava/", "text": "Паркът при река Нишва в град Ниш за мен е едно странно място. Не усетих топлината на есента въпреки слънчевия ден. Наситен е с призраците на войната.", "date": "2018.10.09", "title": "Паркът при река Нишава"}
{"url": "https://www.dnevnik.bg/analizi/2018/10/09/3324534_tuk_ubiistvoto_e_da_ni_nakarat_da_mulchim/", "text": "Докато се приготвям да пиша,  \"Ройтерс\" съобщава, позовавайки се на български правителствен източник , че има задържан заподозрян за убийството на журналистката от русенската телевизия TVN Виктория Маринова. Докато сядам да пиша, полицията в Русе, която разследва престъплението, уточнява, че  няма заподозрян, а задържан за проверяване на алибито му . Тече четвъртият ден и е видно, че полицията е затруднена с разкриването на убиеца по горещи следи. А от три дни ни съобщават, че по случая работят най-добрите криминилисти, главният прокурор отиде вчера, за да каже, че има напредък, защото експертизите са готови, днес в града пристигна неговият говорител и още прокурори, вътрешният министър все още е там... Не се срамувам да призная, че се моля да успеят - и как би ми се искало да пиша тези редове в държава - моята държава, в която всички се тревожим от затруднението на нейните служби, но с подкрепа, надежда и доверие следим всяка стъпка и усилие на полиция и прокуратура и да - и се молим да успеят. Това вече е невъзможна илюзия. Четвърти ден се разгаря все по-силно огънят на недоверието, предопределено от разрухата - институционална и морална, на институциите, които години наред вместо за борба с престъпността служеха за щитове или тояги за удобните и неудобните на скритата реална власт. Късно е за пощада. (Жалко за онези криминалисти, които са запазили живеца на професията и призванието си, сигурно ги има.)", "date": "2018.10.09", "title": "Тук убийството е да ни накарат да мълчим"}
{"url": "https://www.dnevnik.bg/sviat/2018/10/09/3324706_bulgarin_v_chehiia_zaplashil_pakistan_s_teroristichni/", "text": "Българин на 21 години бе осъден днес в Чехия на 40 месеца затвор, защото заплашил с терористични нападения Пакистан, ако той не освободи чехкиня, арестувана за притежание на наркотици, предаде \"Франс прес\", цитирана от БТА. За случая съобщават и  местни издания . Районният съд в Пилзен, Западна Чехия, призна за виновен Николай Симеонов Иванов, защото през януари изпратил на пакистанска телевизия и онлайн вестник есемеси и имейли със заплахи с терористични нападения. Пред съда той заявил, че познава лично чехкинята Тереза Х., задържана в Пакистан, след като на 10 януари била арестувана с хероин на летището в Лахор. \"Ако Пакистан не освободи до 48 часа Тереза, арестувана с 9 кг хероин, и не ѝ позволи да се качи в самолет за Чехия, в Пакистан ще има терористични нападения\", написал Иванов в посланията си, прочетени пред съда от представител на прокуратурата. Младият българин живее в Пилзен от 2016 г. Арестуван бил в края на януари и признал деянията си. Пред съда той каза, че не допускал някой да приеме сериозно посланията му, още повече, че те съдържали телефонния номер и имейл адреса му. След като излежи присъдата си, Иванов ще бъде експулсиран за осем години от Чехия, реши съдът в Пилзен. \"Искал да помогне на чехи, задържани в Пакистан. Сега го очаква 12-годишна присъда,\"  писа \"Лидове новини\" , преди съдът да обяви решението си. За последната присъда настояваше прокуратурата, но искането ѝ не бе удовлетворено. Обвинението настояваше, че той не е познавал арестуваната жена.", "date": "2018.10.09", "title": "Българин в Чехия, заплашил Пакистан с терористични нападения, е осъден на 40 месеца затвор"}
{"url": "https://www.dnevnik.bg/evropa/2018/10/09/3324312_evrokomisiiata_obmislia_kak_da_spre_iznosa_na_mrusni/", "text": "Открай време Източна Европа предупреждава - старите и мръсни дизелови автомобили, които излизат от употреба на Запад заради обсъжданите забрани и ограничения на тези коли, рано или късно се оказват в източноевропейските членки на ЕС. Докато благосъстоятелните западноевропейски държави подобряват качеството на въздуха на своя територия, преследването на европейските климатични цели на Изток става все по-трудно, пише \"Франкфуртер алгемайне цайтунг\". Така например само през миналата година в България са били внесени над 100 хил. стари автомобили, като над 30 хил. от тях са били \"мръсни дизели\", по данни на европейската екологична организация \"Transport & Environment\" (T&E), посочва в тази връзка порталът heise.de. Проблемът се измества - от Запад на Изток На този фон Европейската комисия е решена да се задейства, пишат редица немскоезични издания - тя предупреждава германските автомобилни компании да се въздържат от износ в Източна Европа на онези стари дизелови автомобили, които техните клиенти връщат, за да получат премия и да купят нови коли. \"Износът (на тези коли) не е решение, това е просто изместване на проблема със замърсяването на въздуха от Западна към Източна Европа\", казва пред \"Тагесшпигел\" еврокомисарят по промишлеността и вътрешния пазар Елжбета Биенковска. Разбираемо е, че германските собственици на подобни автомобили желаят да се възползват от предлаганите им \"премии за бракуване\" или \"екологични премии\". Само че не бива старите и лошо оборудвани автомобили да продължат да се движат по пътищата на Европа, макар и в други страни, казва тя, цитирана от \"Дойчландфунк\". По този повод интернет порталът heise.de припомня, че в началото на октомври германското правителство и автопроизводителите са приели концепция за  решаване на проблема с \"мръсните дизели\" . Тя залага основно на премии, полагащи се на собственици на стари автомобили при покупката на нова кола. Същевременно техническо преоборудване се предвижда само при някои определени случаи - за сметка на производителите. Автоконцерните обаче отказват да поемат тези допълнителни разходи, което превръща изпълнението на тази част от плана в много несигурно, четем в статиите по темата. Според еврокомисар Бенковска, старите дизелови автомобили могат да бъдат експортирани само ако преди това са били дооборудвани. Същевременно от еврокомисията признават, че не разполагат с правна основа за налагането на подобно задължение и добавят, че става дума по-скоро за оказване на политически натиск, посочва \"Франкфуртер алгемайне цайтунг\". 20% по-висок износ от Германия През 2017 броят на експортираните стари дизелови автомобили от Германия действително се е увеличил - с 20% в сравнение с 2016, достигайки 240 хил. Една трета от тези автомобили се оказват в Италия, Австрия, Франция, Украйна и Холандия. Останалите - в източноевропейските членки на ЕС. Откакто избухна скандалът \"Дизелгейт\" преди три години, дебатът за \"чистите\" дизелови автомобили не е стихвал. \"Проблемът вече е европейски, а не национален\", е цитирана да казва още Елжбета Бенковска.", "date": "2018.10.09", "title": "Еврокомисията обмисля как да спре износа на \"мръсни дизели\" за Източна Европа"}
{"url": "https://www.dnevnik.bg/biznes/2018/10/09/3324710_prizivut_na_prezidenta_za_razpredeliane_na_izlishuka/", "text": "Призивът на президента за разпределяне на излишъка от бюджета е неоснователен. Това коментира пред журналисти финансовият министър Владислав Горанов, цитиран от БНР. По-рано през деня  държавният глава Румен Радев призова  излишъкът в бюджета, който по традиция през декември се разпределя в различни сфери от правителството, да бъде раздаден със санкция на Народното събрание. \"Всички разходи, които ще бъдат направени в рамките на бюджета за 2018 г., ще бъдат в рамките на гласуваните разходи от българския парламент. Не разбирам за кой излишък говори президентът, но ние няма да надхвърлим одобрените разходи, гласувани с годишния закон държавния бюджет, ако искаме да изхарчим излишъка, то трябва да актуализираме бюджета, а ние нямаме такова намерение\", заяви министърът на финансите.  Владислав Горанов съобщи, че на 29 октомври правителството ще приеме проекта на бюджета за следващата година и ще го внесе в Народното събрание. Срокът за това е 31 октомври. ", "date": "2018.10.09", "title": "Призивът на президента за разпределяне на излишъка от бюджета е неоснователен, обяви Горанов"}
{"url": "https://www.dnevnik.bg/bulgaria/2018/10/09/3324702_policiiata_v_kraina_smetka_shte_osvobodi_zadurjaniia_v/", "text": "Румънският гражданин с украински произход, който беше задържан по-рано днес, за да се изясни алибито му във връзка с  убийството на телевизионната водеща Виктория Маринова , ще бъде освободен в най-скоро време. Това съобщи шефът на местната полиция Теодор Атанасов след продължило повече от 5 часа заседание, в което участваха полицаи, прокурори от София и Русе, вътрешният министър Младен Маринов, шефът на ГДБОП Ивайло Спиридонов и говорителят на главния прокурор Румяна Арнаудова. Очакваше се след него да има подробности около разследването. Няма нови факти Полицейският шеф обаче излезе да говори пред медиите, за да обяви, че няма нови факти, които да бъдат съобщени, както и че няма заподозрян за извършването на престъплението. След това той се върна в сградата на полицията, а вратите бяха заключени зад гърба му. Заседанието продължава и не е известно кога ще приключи.  САЩ и Евросъюзът вече предложиха помощ  за разкриването на престъплението, но засега няма коментар от българските власти дали ще се възползват от нея. Пред полицията в Русе, освен представители на българските медии, от часове има голяма група чуждестранни журналисти, повечето от тях - румънски. Те пристигнаха малко след като изтече  информация, че има арестуван за убийството  на Виктория Маринова. Малко по-късно  полицията отрече  и уточни, че задържаният е в управлението само за да се изясни дали има алиби. Продължителното чакане, засиленият медиен интерес и липсата на официална информация доведе до комични ситуации. В една от тях журналисти гониха до колата му излязъл от сградата русенски полицай, когото помислиха за задържания. Версиите Така в края на третия ден от жестокото убийство все още няма официална информация за основната версия, по която се работи, нито за евентуални заподозрени. Първоначално разследващите заявиха, че версията убийството да е свързано с работата на тв водещата е малко вероятна, но по-късно коригираха позицията си с акцент, че се работи върху всички верисии и никоя не е изключена. Последното предаване на Виктория Маринова от 30 септември включва интервю с журналистите Димитър Стоянов от \"Бивол\" и Атила Биро (Attila Biro) от RISE Project Romania, арестувани докато водят разследване за  корупция  при разпределението на средства за европроекти от \"Джи Пи груп\". Интервюто е направено от друг журналист - редакторът на предаването Иван Иванов. Вчера акцент в изявлението на вътрешния министър беше, че екип от Института по психология на МВР прави психопрофил на извършителя, като разследващите не изключват убийството да е \"случайно събитие, извършено от човек с психични отклонения и изявен полов нагон, или планирани действия от такова лице или пък от друг, но с личен мотив\". По-рано днес  полицията загради с ленти мястото , където беше намерено тялото на Виктория Маринова. Това стана на третия ден от убийството и малко преди обявеното от бившия й съпруг Свилен Максимов \"гражданско претърсване\", в което той възнамеряваше да търси улики на местопрестъплението. Отново бдение В Русе и София и днес имаше възпоминателни събития за Виктория Маринова. В родния град на телевизионната водеща имаше бягане по маршрута, по който е тренирала тя, огранизирано от  Runners of Ruse (Бегачите на Русе). В столицата бдението отново беше пред Съдебната палата.  Обявената в социалните мрежи блокада на кръговото кръстовище преди Дунав мост не се състоя, след като по-рано днес в  апел, публикуван на сайта на TVN , близките и колегите на убитата тв водеща призоваха за търпение \"Вярваме, че полицията е на финалната права да разкрие извършителя. Молим Ви, не прибягвайте до никакви крайни мерки!!! Така няма да помогнем, а напротив. Ще има време за гняв! Просто нека не е днес!\", се казва в апела.", "date": "2018.10.09", "title": "Полицията ще освободи задържания в разследването за убийството в Русе"}
{"url": "https://www.dnevnik.bg/bulgaria/2018/10/09/3324715_vejdi_rashidov_ne_stana_akademik_na_ban/", "text": "Председателят на комисията по култура и медии в парламента Вежди Рашидов, който е бивш министър на културата от ГЕРБ, не е станал академик на БАН. Това се вижда от съобщение на сайта на академията, на която Рашидов е член-кореспондент. Неотдавна се разбра, че той е допуснат в конкурс за академици в отделение \"Творци на изкуството\", където се състезаваше за едно място с проф. Боян Биолчев, Владимир Зарев, проф. Георги Георгиев, Пламен Марков и Симеон Симеонов–Янев. От решението на БАН се вижда, че и Биолчев не е сред академиците. В началото на октомври университетски преподаватели, интелектуалци, хора на изкуството от движението \" Реформи в културата \" към членовете на Българската академия на науките (БАН) се обърнаха към академията  с призив да не избира Рашидов за академик . В областта \"Медицински науки\" става чл.-кор. Лъчезар Динчов Трайков, в областта \"Обществени науки\": чл.-кор. Димитър Велков Димитров, а за член-кореспондент в областта на Аграрните и лесовъдните науки е избран проф. Иван Александров Илиев.", "date": "2018.10.09", "title": "Вежди Рашидов не стана академик на БАН"}
{"url": "https://www.dnevnik.bg/evropa/2018/10/09/3324427_italianskoto_dvijenie_pet_zvezdi_izkljuchva_sujuz_s/", "text": "Италианското Движение \"Пет звезди\" отхвърли възможността да сключи съюз с крайнодесни партии в Европейския парламент след евроизборите през май догодина, но все още не е взело решение за бъдещите си партньори, предаде \"Ройтерс\". Антисистемното Движение \"Пет звезди\" управлява в Италия заедно с крайнодясната \"Лига\". В Европейския парламент то е част от евроскептичния блок Европа на свободата и пряката демокрация (ЕСПД). Бъдещата му група все още не е ясна. Партията се опита да се присъедини към проевропейската либерална група, но бе отхвърлена. \"Няма съмнение, че движението никога няма да седне до (Марин) Льо Пен\", заяви Роберто Фико от партията пред репортери в Брюксел след среща с лидери на политическите групи в Европарламента. В институцията крайнодесният \"Национален сбор\" на Льо Пен и \"Лига\", водена от вицепремиера Матео Салвини,  са част от групата  Европа на нациите и свободата (ЕНС). Фико, който е говорител на италианската Камара на депутатите, заяви, че иска да се срещне с всички политически групи преди да вземе решение за бъдещите съюзи. Думите му повтарят коментар, направен по-рано от лидера на \"Пет звезди\" Луиджи ди Майо, който заяви, че партията му иска алтернативна на лявото и дясното група. Очаква се крайнодесните и евроскептични групи  да постигнат успех на евроизборите , но делът на местата им в институцията вероятно ще остане под 20% от общо 705 членове.", "date": "2018.10.09", "title": "Италианското Движение \"Пет звезди\" изключва съюз с крайнодесните в европарламента"}
{"url": "https://www.dnevnik.bg/sviat/2018/10/09/3324714_iztichaneto_na_kapitali_ot_rusiia_e_dva_puti_po-burzo/", "text": "Нетното изтичане на капитали от частния сектор в Русия за периода от януари до септември 2018 година е нараснало с 2,3 пъти спрямо същия период на миналата година и е достигнало 31.9 млрд. долара, се посочва в комюнике на Руската централна банка (РЦБ), цитирано от ТАСС. \"Отрицателното салдо на финансовите операции на частния сектор с юридически и физически лица, които работят в Русия, но са регистрирани в чужбина, е 31.9 млрд. долара и се е получило в резултат от операциите по погасяването на външни задължения и разпределение на активи в чужбина\", съобщи регулаторът. Преди година изтичането на капитали от Русия за същия период е било на стойност 13.7 млрд. долара. В края на 2017 година нетното изтичане на капитали е нараснало 1.6 пъти спрямо 2016 година и е било 31.3 млрд. долара (за цялата година). По данни на РЦБ нетното изтичане на капитали през миналата година се е дължало на операции на банковия сектор по погасяване на външни задължения. /БТА", "date": "2018.10.09", "title": "Изтичането на капитали от Русия е два пъти по-бързо тази година"}
{"url": "https://www.dnevnik.bg/sport/2018/10/09/3324721_zdravkov_napuska_mladejkiia_nacionalen_otbor_i_shte/", "text": "Антони Здравков ще напусне поста селекционер на младежкия национален отбор на България и ще води само \"Лудогорец\", съобщи \"Нова телевизия\". По-рано днес клубът от Разград обяви, че  се разделя със старши треньора Пауло Аутуори  след шампионатния мач с \"Левски\" на 20 октомври. Здравков, който в момента е помощник на бразилеца, ще го наследи на поста. Бившият треньор на \"Левски\" ще дебютира начело на \"Лудогорец\" в двубоя с АЕК (Ларнака) от Лига Европа на 25 октомври. Договорът на Здравков като селекционер на младежите изтича в края на месеца. Последните му мачове начело на националния тим до 21 години ще са европейските квалификации със Словения и Люксембург на 12 и 16 октомври. Отборът, който Здравков води от 2014 г., вече загуби шансове да се класира за европейското първенство в Италия през 2019 г. Очаква се в близките дни \"Лудогорец\" да обяви и нов спортен директор. Управителният съвет на клуба реши днес да освободи Методи Томанов, който заемаше поста от март 2014 г.", "date": "2018.10.09", "title": "Здравков напуска младежкия национален отбор и ще води само \"Лудогорец\""}
{"url": "https://www.dnevnik.bg/ot_vas/novini_ot_vas/2018/10/09/3324630_vecher_v_centura_na_erevan/", "text": "Ереван е много топъл и приветлив град. Армения, макар и близо до Кавказ, има стил на живот, много близък и познат на средиземноморските народи. Вечер всички излизат на улицата да празнуват. Ето какво може да се види на Северно авеню, новия пешеходен булевард на Ереван.Покана за танц под звуците на акордеона", "date": "2018.10.09", "title": "Вечер в центъра на Ереван"}
{"url": "https://www.dnevnik.bg/photos/2018/10/09/3324349_fotogaleriia_svetovnite_snimki_na_denia_-_9_oktomvri/", "text": "Момент от Олимпийските игри за младежи, Буенос Айрес, Аржентина.", "date": "2018.10.09", "title": "Фотогалерия: Световните снимки на деня - 9 октомври 2018 г."}
{"url": "https://www.dnevnik.bg/biznes/2018/10/09/3324727_energiiniiat_regulator_ne_ochakva_poskupvane_na_toka/", "text": "Токът няма да се повишава до края на годината, увери председателят на КЕВР Иван Иванов след днешното обществено обсъждане за новите цени на електроенергията, съобщи БНТ. Той не се ангажира с прогноза за 2019 г, тъй като електричеството е обвързано с промяната в цената на природния газ. Заради стабилната цена на природния газ, фактурите за ток няма да се променят, поне до Нова година. На 9 декември \"Булгаргаз\" ще внесе в КЕВР своето предложение за нова цена на газа за първото тримесечие на новата година. \"Директорът на \"Булгаргаз\" заяви, че ако има повишение на цената на природния газ в края на четвъртото тримесечие, то той очаква това повишение да бъде под 5%. Знаете, че ако повишението е под 5%, няма да има промяна нито на цената на топлинната, нито на цената на електрическата енергия\", коментира Иванов. Днес в КЕВР беше обсъден и планът за инвестиции на Енергийния системен оператор (ЕСО) до 2027 г. В 10-годишния план за развитие на мрежата на оператора е заложена инвестициия от 1.4 млрд. лв. Председателят на КЕВР увери, че това няма да бъде за сметка на по-високи цени на тока. \"Постепенно през годините ние естествено ще коригираме цената на мрежовите услуги, за ЕСО специално - цената за достъп и за пренос. Но както виждате и в последното ни ценово решение, там ние сме много консервативни - т.е. ние не допускаме никакви съществени изменения на мрежовите тарифи\", обясни Иванов. За да не товарят фактурите, от ЕСО търсят средства от Брюксел, като до момента са осигурени над 148 млн. лв. еврофинансиране. В оператора са изчислили, че има спад с 30% на потреблението на ток от фирмите, докато за бита консумацията е постоянна.", "date": "2018.10.09", "title": "Енергийният регулатор не очаква поскъпване на тока до края на годината"}
{"url": "https://www.dnevnik.bg/sport/2018/10/09/3324740_basketbolistite_na_balkan_vliazoha_v_grupite_na_fiba/", "text": "Баскетболист на \"Балкан\" (Ботевград) загуби реванша с холандския \"Ден Бош\", но влязоха в групите на четвъртия по сила европейски клубен турнир - Купата на ФИБА Европа. Българският отбор отстъп у дома с 66:68, но преодоля втория квалификационен кръг след победата с 86:76 в първата среща. Двата отбора изигра равностойна първа четвърт в зала \"Арена Ботевград\", която завърши при равенство - 16:16. Втората част също вървеше кош за кош през повечето време, като домакините поддържаха крехък аванс и се оттеглиха на почивка при 34:31. Второто полувреме обаче започна кошмарно за българския отбор. \"Ден Бош\" направи серия от 15:2 и заличи аванс на \"Балкан\" от първата среща. Третата четвърт завърши 25:15 в полза на холандците. Българският отбор все пак заздрави защитата си в последните десет минути на срещата и след 17:12 си осигури място в основната фаза на турнира въпреки загубата в реванша. Микейл Хопинс беше най-резултатен за \"Балкан\" с 18 точки, а Димитър Димитров добави 17. За \"Ден Бос\" над всички беше Джонатън Уилямс, който отбеляза 21 точки. Холандският отбор също запазва шансове да влезе в групите на Купата на ФИБА Европа като един от \"щастливите губещи\" от квалификациите.", "date": "2018.10.09", "title": "Баскетболистите на \"Балкан\" влязоха в групите на ФИБА Европа"}
{"url": "https://www.dnevnik.bg/sport/2018/10/09/3324743_dancho_lazarov_za_obeshtanieto_da_se_ottegli_ne_vijdam/", "text": "Председателят на Българската федерация по волейбол (БФВ) Данчо Лазаров направи интересно изказване след  промяната в намеренията си да слезе от поста . В края на февруари той заяви, че световното за мъже в България  ще е  последният му \"голям форум като председател на федерацията\" . \"Да, аз бях казал, но... Не виждам следващо голямо първенство\", заяви Лазаров пред \"Нова\". В календара следващото голямо първенство за националния отбор е европейското през 2019 г. Ако се гледа домакинство на голямо първенство, то федерацията се подготвя за такова, като иска да участва в организацията на Евро 2021 за жени. На заседанието на управителния съвет по-рано през деня  управителният съвет на БФВ направи подготовка за продължаване на дейността си в същия състав до април 2021 г . \"Мандатът на този управителен съвет е до 2021 г. Така е по закон и по устав. Да не влизаме в детайли - това юристите са го огледали много добре. Но най-важното решение ще го вземе общото събрание и хората, които ще участват в него. Ние само можем да дадем предложение\", заяви Лазаров.", "date": "2018.10.09", "title": "Данчо Лазаров за обещанието да се оттегли: Не виждам следващо голямо първенство"}
