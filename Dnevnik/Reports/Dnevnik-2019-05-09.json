{"url": "https://www.dnevnik.bg/sport/2019/05/09/3536952_livurpul_shte_vdigne_replika_na_kupata_ako_stane/", "text": "Ако \"Ливърпул\" стане шампион на Англия в неделя, ще получи реплика на купата, съобщава \"Таймс\". След  лудите дни в Шампионската лига  погледите вече се насочват последния кръг във Висшата лига, като всички мачове ще започнат в 17.00 часа българско време в неделя. Шампионът \"Манчестър сити\" води с точка пред червените. Воденият от Юрген Клоп отбор приема \"Уулвърхемптън\", а \"Сити\" гостува на \"Брайтън\". Преди година \"гражданите\" заслужиха купата с историческия си сезон, в който счупиха няколко рекорда. Оттогава отличието е на \"Етихад\", а в неделя ще пътува за Брайтън. Висшата лига разполага и с реплика - купа, която често е представяна в телевизионни студиа или участва в промоционални обиколки. Тя ще бъде на \"Анфийлд\" в неделя. На двата стадиона ще има и шампионски медали за всеки футболист, изиграл поне пет мача за отбора си през сезона. В случая на \"Манчестър сити\" това са 21 медала, а за \"Ливърпул\" са 19. Ако червените станат шампиони, то това ще е първата титла на отбора от създаването на Висшата лига. \"Ливърпул\" има 18 титли, но последната е от 1990 г.", "date": "2019.05.09", "title": "\"Ливърпул\" ще вдигне реплика на купата, ако стане шампион в Англия"}
{"url": "https://www.dnevnik.bg/evropa/2019/05/09/3536961_es_othvurli_ultimatuma_na_teheran_iska_da_izbegne/", "text": "Европейските лидери отхвърлиха днес това, което определиха като ултиматум на Техеран във връзка с ядрената му програма. Те подчертаха, че се надяват да спасят подписаното през 2015 г. международно споразумение и да избегнат опасността натискът на САЩ да доведе до ескалация на напрежението, предаде \"Франс прес\". Вчера иранският президент Хасан Роухани  каза, че  Иран ще поднови обогатяването на уран, ако световните сили, страна по споразумението от 2015 г. за иранската ядрена програма, не спазят дадените в него обещания. Страните от ЕС заявиха в общо комюнике, че продължават да държат на опазването и цялостното прилагане на ядреното споразумение. То е от съществено значение за неразпространението на ядрени оръжия, от което са заинтересовани всички. Въпреки че отхвърлиха иранските заплахи, европейците потвърдиха, че са поели твърд ангажимент за \"отменяне на санкциите в полза на иранския народ\" и изразиха съжаление за решението на САЩ да наложат отново ограничения. Вчера Вашингтон засили още повече икономическите санкции срещу Иран, добавяйки стоманата, желязото, медта и алуминия към секторите, на които бяха наложени наказателни мерки, припомня АФП. \"Трябва да работим, за да убедим едните и другите, както и Иран, да останат част от ядреното споразумение\", подчерта френският президент Еманюел Макрон при пристигането си в Сибиу. Не трябва да се поддаваме на напрежението и да се стига до ескалация, а да бдим над колективната си сигурност, добави той. Има опасност иранското досие да засенчи  останалите дебати , които европейците ще водят в румънския град. Ръководителите на 27-те страни планираха да покажат единство на тази среща на върха, посветена на бъдещето на Европа след Брекзит. Очакваше се и да започнат обсъждания за ключовите постове в европейските институции. Те се срещнаха без британския премиер Тереза Мей и се договориха да избягват темата за Брекзит, като вместо това наблегнат на стратегическите планове за следващите пет години. В кулоарите на срещата в Сибиу румънският президент Клаус Йоханис потвърди пред медиите, че на тази среща няма да бъде обсъждан Брекзит, предаде ТАСС. \"Първоначално се очакваше тази среща на върха да се състои точно след Брекзит. Брекзит обаче засега не се е случил и този въпрос няма да бъде част от дневния ред\", подчерта Йоханис. Очакваше се в Сибиу 27-те страни да приемат в кратка декларация \"10 приоритета\", включително обещанието да се защитава една обединена Европа \"от Изток до Запад и от Север до Юг\", припомня АФП. Лидерите на 27-те страни от ЕС освен Великобритания приеха декларация за посрещане на бъдещите предизвикателства като тясно свързан, единен блок, чийто успех ще зависи от общите действия, предаде \"Асошиейтед прес\". В нея те заявяват, че ще бъдат единни в добри и лоши времена, ще подобрят общата си отбрана и ще опазват демократичния принцип на върховенството на закона. Според мнозина този принцип е бил подложен на натиск през последните години в страни като Унгария и Полша, отбелязва АП. Лидерите на 27-те страни обещават да действат заедно в глобален план, \"за да се възползват максимално от новите търговски възможности и да се справят съвместно с глобални проблеми като опазването на нашата околна среда и борбата с климатичните промени\". Единството ще даде на ЕС по-добри шансове да се изправи пред международната конкуренция, заяви преди срещата германският канцлер Ангела Меркел, цитирана от ДПА. \"Светът не спи\", подчерта тя пред медиите, добавяйки, че страните от ЕС трябва да бъдат иновативни, силни и единни. Освен това в румънския град трябваше да започне надпреварата за ръководните постове в европейските институции, особено за приемник на председателя на Европейската комисия Жан-Клод Юнкер, посочва АФП. След пристигането си в Сибиу самият Юнкер описа своя идеален приемник като човек с идеи и голямо умение да изслушва, предаде ТАСС. Очаква се следващият председател на ЕК да бъде назначен до 31 октомври, когато изтича мандатът на Юнкер. /БТА", "date": "2019.05.09", "title": "ЕС отхвърли \"ултиматума\" на Техеран и иска да избегне ескалация на напрежението"}
{"url": "https://www.dnevnik.bg/detski_dnevnik/2019/05/09/3536973_vernite_otgovori_na_testa_po_bulgarski_ezik_ili/", "text": "Днес на национално външно оценяване по български език и литература се явиха около 60 хил. четвъртокласници. Учениците правиха диктовка по Емилиян Станев и текст за четене с разбиране по Ангел Каралийчев, към който имаше 11 задачи. Пет от тях са въпроси с избираем отговор. Верният отговор на задача 1 е В, на задача 4 - Б, на задача 5 - Б, на задача 8 - В, а на задача 9 - В. Текста за диктовката, текста за четене с разбиране, задачите и отговорите можете да видите  тук . Утре е изпитът по математика след четвърти клас, който включва 19 задачи. Началото отново е в 10.00 часа. С точките от изпита по математика може да се кандидатства в профилираните гимназии с профил \"Математически и природни науки\", като тежестта на резултата при балообразуването се определя от педагогическия съвет на конкретното училище. На 14 май е изпитът за външно оценяване по \"Човек и общество\", а на 16 май - по \"Човек и природа\".", "date": "2019.05.09", "title": "Верните отговори на теста по български език или литература за четвърти клас"}
{"url": "https://www.dnevnik.bg/razvlechenie/2019/05/09/3536933_sofiia_i_varna_shte_vkusiat_ot_magiiata_na_maistora_na/", "text": "Селекция от най-известните произведения на Андрю Лойд Уебър от мюзикълите \"Котките\", \"Фантомът на операта\", \"Евита\" и \"Исус Христос Суперзвезда\" ще има възможност да чуе публиката във Варна и София. В спектакъла ще участват изпълнители от продукции на самия Уебър, съобщават организаторите на събитието. Международният проект \"Най-доброто от Андрю Лойд Уебър\" обикаля света, а сега пристига и в България. Той ще бъде представен във Варна на  . В него се отличават гласовете на Джон Патридж (Англия), Ингве Гасой Ромдал (Норвегия), Саша Кребс (Германия), Шарлоте Хайнке (Германия), Беатрикс Райтерер (Италия) и Люси Дяковска (България). Те са излизали на театралните сцени в ролите на герои като Евита Перон, Фантомът, Исус, Юда и Мария Магдалена. Джон Патридж има особена връзка с Андрю Лойд Уебър. Той изпълнява ролята на Рам Там Тагър от един от най-известните мюзикъли в света \"Котките\" както във филмовата му версия, така и по сцените на цяла Европа. Диригент на концерта ще бъде Себастиан де Доменико, който е един от най-добрите професионалисти в областта на мюзикъла. Под негово ръководство на сцената ще се изявят повече от 120 изпълнители. В България ще прозвучат и симфонични оркестрации, които ще бъдат представени на немски говорещата европейска публика чак през 2020 г. Билети могат да бъдат намерени в  мрежата на \"Ивентим\" . Те са на цена от 40 до 100 лв. За децата до 6-годишна възраст входът е свободен.", "date": "2019.05.09", "title": "София и Варна ще вкусят от магията на майстора на мюзикъла Андрю Лойд Уебър"}
{"url": "https://www.dnevnik.bg/sport/2019/05/09/3536940_nad_1700_dushi_shte_uchastvat_v_polumaratona_v_sofiia/", "text": "Над 1700 участници са заявили участие в самостоятелния полумаратон в София, съобщиха организаторите от спортен клуб \"Бегач\". Събитието, което се ще се проведе за втора поредна година, ще се състои в неделя (12 май). Голям интерес към надпреварата има от чужбина, като 250 състезатели от Великобритания ще застанат на старта. Регистрацията е отворена  онлайн на сайта на събитието .  И тази година \"Кауфланд София полумаратон\" ще включва бягания с дистанции по 5, 10 и 21.1 км. За всички участници на полумаратона са предвидени тениска за бягане и допълнителни награди. Всеки състезател, който успешно завърши дистанциите на 10 и 21.1 км, ще получи медал. Участниците на 5 км ще получат значка. По настояване на дирекция \"Сигурност\" на Столична Община,  трасето отново беше променено в навечерието на надпреварата .  Маршрутът  трябваше да премине по бул. \"Цариградско шосе\" и бул. \"Брюксел\", достигайки до летището, като последният километър да бъде в парк \"Борисова градина\". След промените състезателите ще стартират в 9 ч. пред сградата на парламента, ще преминат по бул. \"Васил Левски\" и \"Ген. Гурко\", след което ще влязат в \"Борисова градина\". Бягането ще продължи по булевардите \"Яворов\" и \"Вапцаров\" и ще се финишира на националния стадион \"Васил Левски\". Самостоятелният полумаратон ще бъде първото мащабно състезание по шосейно, градско бягане в страната, което ще ограничи използването на пластмаса за еднократна употреба, като я замени с устойчиви алтернативи, съобщиха организаторите. Паралелно с полумаратона ще се проведе  безплатно бягане за ученици.  Основна цел на събитието е чрез бягане и активен начин на живот да се преодолеят част от проблемите, произтичащи от обездвижването и нездравословния начин на живот сред учениците.", "date": "2019.05.09", "title": "Над 1700 души ще участват в полумаратона в София"}
{"url": "https://www.dnevnik.bg/evropa/2019/05/09/3536897_ima_li_kriza_v_es_pet_predizvikatelstva_pred_sujuza/", "text": "Европейските лидери,  събрали се в румънския град Сибиу , се опитват да изместят фокуса от Брекзит към важните въпроси за бъдещето на Европейския съюз в момент, когато блокът се готви за евроизборите в края на месеца. \"Бъдещето на ЕС си простира далече отвъд Брекзит\", каза неотдавна досегашният председател на Европейската комисия Жан-Клод Юнкер. Работата по приоритетите на ЕС не трябва да бъде нарушавана от напускането на Великобритания, заяви той. За съжаление Брекзит е може би един от малкото въпроси, по които останалите 27 европейски лидери могат да постигнат съгласие. Следва преглед на предизвикателствата, с които европейските политици ще трябва да се справят през идните пет години. Политика в областта на промишлеността и конкуренцията Китай подкрепя своята икономика с милиарди субсидии и насочва усилията си за създаване на глобални промишлени първокласни компании през идните години. Европа се опитва да изработи отговор на това. Обсъжданите подходи варират от реформа на европейските правила за сливанията, която да улесни големи компании да се обединяват, до увеличаване на държавната помощ за промишлеността. Възобновяемите енергийни източници, цифровизацията и електрическите автомобили са други ключови теми. Междувременно отношенията на ЕС с американския президент Доналд Тръмп са обтегнати заради спора за митата. Комисията се стреми за приключи търговските преговори със САЩ до края на октомври, но постигането на споразумение може да отнеме много повече време. Убежище и имиграция Когато стотици хиляди мигранти дойдоха в Европа през 2015 г., много европейски страни се оказаха неспособни да посрещнат мигрантския наплив. Средиземноморските страни като Италия и Гърция се опитваха да се справят с мигрантската вълна край бреговете си. Нещата в ЕС се промениха оттогава, особено в сферата на граничната сигурност. Все още предстои да се изготви значителна реформа на правилата за убежище, а държавите от ЕС са далече от постигане на споразумение за разпределяне на кандидатите за убежище в блока. Страни като Унгария и Полша отказаха да се ангажират с приемане на бежанци. Отчасти поради тази безизходица спасителните кораби с мигранти неведнъж бяха принудени да чакат с дни и седмици близо до италианския бряг. Това може да стане най-голямото предизвикателство за ЕС през идните години. Климатичните промени ЕС трябва да премахне изцяло вредните емисии до 2050 г., поне според предвижданията на еврокомисията. Това означава, че икономиката, доставките на енергия и транспортният сектор трябва да се трансформират така, че парниковите газове да бъдат контролирани или повече да не бъдат отделяни. Но дългосрочната климатична стратегия на ЕС все още не е ясна. Страните членки искат да се споразумеят за общ подход през идните десетилетия до 2020 г. Еврото и валутният съюз Деветнайсет страни, членки на ЕС, вече използват общата валута, а всички останали освен Великобритания и Дания вероятно ще последват техния пример по силата на договорите на ЕС. Но не трябва да очакваме това да се случи в обозримо бъдеще. През следващите пет години България и Хърватия може да се присъединят към еврозоната, но те първо ще трябва да направят някои промени, така че присъединяването им да не отслаби еврото. Много работа предстои за реформа в еврозоната. Десет години след последната финансова криза еврозоната все още не се смята за устойчива на кризи. През идните години освен всичко друго предстои работа върху бюджета на еврозоната и укрепване на спасителния механизъм на блока. Взимането на решения Страните, членки на ЕС, имат проблем с принципа на единодушието, който редовно не позволява на блока да постига общи позиции по деликатни външнополитически въпроси. Това изискване попречи също на създаването на специален данък за дигитални гиганти като \"Гугъл\" и \"Фейсбук\". Еврокомисията предложи преминаване към гласуване с мнозинство в някои области. Но това предложение ще изисква промяна в учредителните договори, която от своя страна изисква единодушие. Взимането на решения може да стане още по-трудно, ако ЕС приеме още страни членки. В момента те са 28, след Брекзит ще са 27. Страните от Западните Балкани, включително Босна и Северна Македония имат най-добри шансове един ден да се присъединят към блока. Географски погледнато, те са в средната част на Европа, но политически и икономически често отстоят на огромно разстояние от останалите страни членки. ЕС не може и не иска да им обърне гръб, особено след като Русия се опитва да разшири влиянието си чрез мощна медийна експанзия и други средства. Еврокомисията им отвори перспективи за членство в ЕС около 2025 г., ако страните кандидатки осъществят необходимите реформи. Преди това през 2024 г. ще има нови евроизбори. /БТА", "date": "2019.05.09", "title": "Има ли криза в ЕС: пет предизвикателства пред съюза през следващите пет години"}
{"url": "https://www.dnevnik.bg/sviat/2019/05/09/3536688_sankcii_i_tropot_na_botushi_trump_zasilva_vse_poveche/", "text": "Все по-сурови санкции, а сега и тропот на ботуши: година след като се оттегли от иранското ядрено споразумение, Доналд Тръмп се придържа към своя \"максимален натиск\" върху Иран без особено ясна цел, но с риск от ескалация или дори конфронтация. Първата годишнина от оттеглянето на САЩ от този международен документ, от който се очаква да попречи на  Иран да разработи ядрено оръжие , беляза нов обрат в предизвиканата от американското решение криза: след като дълго време заемаше изчаквателна позиция, Иран престана да се съобразява с някои от наложените на ядрената му програма ограничения. Това ли е било тайното намерение на американския президент? Да, казват в тесен кръг някои европейски дипломати: политиката му цели да тласне Иран на свой ред да затръшне вратата, за да убеди най-после европейските съюзници да се присъединят към широката антииранска коалиция, която засега Вашингтон се затруднява да състави. \"Ако целта на правителството е да поеме риска от  пълно разпадане на ядреното споразумение , политиката му е на прав път. Ако Иран напусне споразумението, правителството на САЩ ще получи повече подкрепа за конфронтационния си подход\", каза Далиа Даса Кей от мозъчния тръст \"Ранд корпорейшън\". САЩ твърдят, че не са си поставяли такава цел. Те обаче се възползваха от иранското съобщение, за да подновят призивите си към международната общност да се присъедини към тяхната \"кампания на максимален натиск\". При все това реакцията на Ислямската република на този етап остава ограничена. Риск от ескалация Преустановените ангажименти отговарят на клаузи, които вече бяха отхвърлени от американска страна и следователно са \"относително скромни и обратими мерки\", казва Сюзан Малони, заместник-директор на програмата за външна политика във вашингтонския институт \"Брукингс\". На същото мнение е Кентен Лопино, френски научен сътрудник в американския Център за стратегически и международни изследвания. Той смята за по-обезпокоителен  ултиматума на Техеран , който заплаши да отиде и по-далеч, ако европейците до два месеца не успеят да му гарантират някакви икономически печалби въпреки американските санкции. \"До момента иранците, изглежда, искаха да печелят време, но има риск този ултиматум да предизвика ескалация\", предупреждава той. Защото правителството на Тръмп, което обеща да наложи \"най-тежките санкции в историята\", за да накара Иран да се огъне, успоредно с това разгръща своята програма. След като възстанови всички санкции, които бяха отменени в рамките на споразумението от 2015 г., по-специално срещу иранския петрол и финансови институции, вчера то санкционира износа на метали и заплаши с нови наказателни мерки. Какво точно иска да постигне Вашингтон \"Промяна на поведението\" на иранския режим, уверява американското правителство. САЩ смятат, че кампанията им на натиск започва да дава резултати с тласкането на  иранската икономика в рецесия , но и с пресичането на парични потоци, които досега са финансирали \"дестабилизацията\" на Близкия изток. Преди една година американската дипломация изброи дванадесет драстични условия за възобновяване на връзките с Техеран. \"Към днешна дата нито едно от тях не е изпълнено и всичките изглеждат недостижими\", констатира Кентен Лопино. Това не спира Доналд Тръмп да повтаря как се надява \"някой ден да се срещне\" с иранските лидери за договаряне на ново споразумение. Смяна на режима? Затова и се множат спекулациите какви са истинските цели на правителството му. \"Ако наистина идеята е да бъде накаран Иран да седне на масата за преговори или да промени поведението си в региона, трудно може да се каже, че американската политика е успешна\", казва Далиа Даса Кей. Поради това някои се питат дали смяната на режима в Техеран не е крайната цел поне на част от обкръжението на милиардера републиканец, например на съветника му по националната сигурност Джон Болтън, който е известен \"ястреб\". Още повече че през последните дни Белият дом за пръв път пренесе кампанията си на натиск във военната област с изпращането на самолетоносач и бомбардировачи Б-52 в Залива, за да контрира \"надеждни сведения за заплахи от предстоящи атаки\" на Иран срещу американски интереси. Редица конгресмени демократи се тревожат от подобна стратегия, която според тях може само да въвлече САЩ в \"неизбежна война\" с иранския режим. Според Далиа Даса Кей се намираме в опасна фаза, защото сегашната ескалация може да прерасне в конфликт. \"Не смятам, че това е необратимо придвижване към война\", казва обаче Сюзан Малони. Още повече че Доналд Тръмп гласовито обявява намерението си да сложи край на скъпоструващите и безкрайни конфликти в чужбина. \"Американският наратив и сценографията около военно дислоциране, което е планирано от по-рано и се вписва в редовни учения, всъщност са част от стратегията на максимален натиск\", съгласява се Кентен Лопино. \"Има обаче риск от инцидент\", предупреждава същевременно той. /БТА", "date": "2019.05.09", "title": "Санкции и тропот на ботуши: Тръмп засилва все повече натиска върху Иран"}
{"url": "https://www.dnevnik.bg/politika/2019/05/09/3537025_remontut_na_su-25_za_100_mln_lv_spria_predi_da/", "text": "Ремонтът на българските щурмови самолети Су-25, който ще е за поне 100 млн. лв., не може да започне заради оръжейни санкции срещу Беларус. \"Министерството на отбраната разплати средства в указания размер в месец декември, след което бяха върнати заради политиката на кореспондентската банка, която трябваше да направи трансфера\", каза заместник-министърът на отбраната Атанолий Величков след заседанието на комисията по отбрана на парламента. Той уточни, че преведената сума е била 82 млн. лв. Величков смята, че решението на проблема трябва да бъде взето от Комисията по експортен контрол през следващата седмица, за да може Министерството на отбраната да изпълни договора си с беларуския военноремонтен завод в Барановичи. От думите му се разбра, че в Министерството на външните работи в момента се правят тълкувания на европейската директива, която е за оръжейни санкции срещу Беларус. Според тълкуванията на Министерството на отбраната не става въпрос за износ на оръжие, а за временен износ на военна техника, за да бъде ремонтирана и върната. Ремонтът ще започне, след като бъдат преведени парите. Съветът на ЕС удължи ембаргото срещу Беларус с още една година през февруари. Санкциите са наложени още през 2004 г. и важат за оръжия и оборудване, които биха могли да се използват за вътрешни репресии. Санкции срещу Беларус няма, както и срещу Руската федерация, когато става въпрос за договори, сключени преди 2014 г, и за ремонт на техника на въоръжение в българската държава, каза Величков на въпрос на \"Дневник\" в Министерството на отбраната не са ли знаели за санкциите срещу Беларус по време на процедурата на избор на фирма, която да ремонтира щурмовите самолети. Той не се ангажира със срок, в който ремонтът може да бъде извършен. Решението на правителството за отпускане на сумата за ремонта на Су-25  беше взето в края на ноември , но тъй като не е направено плащане по договора до края на годината, сумата е прехвърлена за 2019 г. 100 млн. лв. е максималната сума, при която могат да се сключват военни сделки без санкцията на парламента. Военният министър Красимир Каракачанов  о добри сделката  с беларуския \"558 Авиационен ремонтен завод\" в Барановичи за ремонт на 14 щурмови самолета Су-25 със своя заповед от 16 ноември. Това беше единствената фирма, с която се преговаряше. В последния доклад на комисията, водела преговорите с беларуския завод, пише: \"Цената за изпълнение на всички възможни дейности по предмета на поръчката (при възникнала нужда от това) за 14 бр. самолети Су-25 е в размер на 73 665 500 евро без ДДС.\" Това означава, че военното министерство ще може да направи пълен ремонт максимум на 8 \"щурмовака\" Су-25, и то при решение на правителството. Докладът за отбраната отчита успехи в модернизацията Величков беше в комисията, за да представи пред депутатите доклад за състоянието на отбраната и въоръжените сили на Република България през 2018. В доклада се отчита, че похарчените пари за модернизация на армията са в размер на 1592,88 млн. лв. и представляват 1,48 % спрямо прогнозния БВП за 2018 г. (към края на 2018 г. БВП е 107 925,3 млн. лв.). Планираното ниво за 2018 г. на разходите за отбрана e 1,55% от БВП и не е постигнато основно заради забавянето на инвестиционни проекти за модернизация на ВС, който включват нови 8 многоцелеви изтребителя, 2 нови патрулни кораба и над 150 бойни машини за пехотата. Величков каза пред депутатите, че ако в тази сума бъде включена и издръжката на военните университети, както се прави в много страни от НАТО, сумата ще достигне до 1,53% от БВП. Изискването на НАТО е разходите за отбрана да достигнат до 2% от БВП до 2024 г., а за модернизация да се дават поне 20%. Като разходи за модернизация пред НАТО българското министерство на отбраната отчита графата \"капиталови разходи\" от бюджета. За миналата година те са били 331,77 млн. лв., което е 21,49% от общите разходи на Министерството на отбраната и така на хартия България се нарежда сред първенците в НАТО. В таза графа обаче се включват ремонтите на стара руска техника, както и други ремонти. \"Не съм сигурен, че трябва да даваме толкова много за руската техника. Някои правилно не ни го зачитат в капиталови разходи\", коментира в комисията депутатът от ГЕРБ Валетин Радев. МО ще продължи да харчи стотици милиони за ремонт на съветска техника.  \"Вие се включвате в мейнстрийма, които говорят за стара техника. Ако запитате военните експерти... ще ви кажат, че няма стара техника. Има такава, която може да изпълнява своите функции по време на война, и такава, която не може да ги изпълнява. Платформите, с които разполага Българската армия, специално в Сухопътни войски, са едни от бойните платформи, които са изпитани включително в съвременни конфликти. Тяхната поддръжка и модернизация е основно конституционно задължение на Българската армия и въоръжените сили, така че ние спазваме конституцията и ще продължим да ги поддържаме и модернизираме. Така Величков отговори на въпрос на \"Дневник\" дали ремонтът на стара съветска техника може да се смята за модернизация. Най-новата техника на бБългарската армия е от средата на 80-те години. Величков каза пред комисията, че се планира модернизация на танковете Т-72. 80% от авиационната техника не е изправна, както и 23% от пътната техника  Според доклада в техническа неизправност са 23% от пътните превозни средства (от които танкове – 48%, БМП-1 – 40%, БТР-60 ПБ МД1 – 30%, автобуси – 31%, и др.), 80% от авиационната техника и 10% от корабите. Началникът на отбраната генерал Андрей Боцев уточни, че цифрите обхващат техниката от мирно време и за време на война. Мирновременната техника е на 90% изправна според него.", "date": "2019.05.09", "title": "Ремонтът на Су-25 за 100 млн. лв. спря, преди да започне, заради санкциите срещу Беларус"}
{"url": "https://www.dnevnik.bg/sviat/2019/05/09/3536341_putin_minira_denia_na_pobedata_rusiia_shte_triabva_da/", "text": "Денят на Победата е уникален празник. Уникалността му е не само в историческото значение на победата на СССР над Германия през 1945 г., но и в съществената трансформация, която самият празник претърпя през последните малко повече от 10 години. От предимно мемориален ритуал \"със сълзи на очи\", свързан с личната памет за понесените във войната огромни загуби, Денят на Победата се превърна в повод да се напомня за военния триумф на сталинския СССР и да се затвърждава силовия статут на днешна Русия, наследничка на съветската държава-победител. Но тази трансформация изключва националния ни празник от световното празнуване на победата над фашизма от страните-съюзници и го превръща в елемент от държавната пропаганда и вътрешноруския обществено-политически спор. По парадоксален начин с отдалечаването от 1945 г. тържествата стават все по-пищни, а смисълът на празнуването все повече се проблематизира. Прощаване с победата Това, разбира се, е свързано с демонстративното изтъкване на държавния елемент в историята на войната и победата. В по-изострен (и умишлено изострян от много политически сили в днешна Русия) вид това се изразява от формулата \"Сталин спечели войната\". А между другото, именно в обстоятелството, че сталинският СССР е победил хитлеристкия райх, е заложена изначалната драма на Деня на Победата, която сегашният характер на тържествата само актуализира. В историческа ретроспектива е ясно, че тоталитарният национал-социалистически режим на Хитлер беше победен от тоталитарния комунистически режим на Сталин. Предотвратеното поробване на Източна Европа и Русия от хитлеристите се превърна в поробване на части от Германия и Източна Европа от сталинския СССР и продължаване на репресивната политика вътре в Съветския съюз. Историческото разбиране, че има общо между двата сражаващи се режима, се появява в съветското общество сред най-напредничавите му представители в края на 50-те години. Академик Лев Ландау, например, казва още през 1957 г.: \"Смятам, че нашата система, както я познавам от 1937 г., съвършено определено е фашистка система\". В началото на 60-те години това разбиране обхваща значителна част от съветската интелигенция. Канибалската държава В типичния за руската интелектуална и обществена традиция хуманистичен ракурс сталинската държава не е имала право да съществува, тъй като е канибалска. Това неподлежащо на рационализиране нравствено чувство гениално е изразено от Александър Солженицин в романа \"В първия кръг\" (1968). Характерно е, че моралната присъда е произнесена не от герои-интелигенти, а от портиера Спиридон, наследил линията на Платон Каратаев на Толстой с неговата стихийна народна мъдрост: \"Вълкодавът е прав, а людоедът - не (...) Ако сега ми кажат - ето, лети самолет с атомна бомба. Искаш ли тук и сега да те погребат под стълбите заедно със семейството ти, че и с още милион хора, но с вас - и Бащицата с мустаците и всичко свършено от него, за да изчезне то, да не страда повече народът по лагери, колхози и дърводобивни стопанства? - Спиридон се напрегна, сякаш подпираше с плещите си стоварваща се върху него стълба, а с нея - и покривът, че и цяла Москва. - Аз, може и да не ти се вярва, но повече не мога да търпя, не ми останаха сили! Бих казал - и той обърна глава към самолета - \"Давай! Давай! Хвърляй! Всичко да се унищожи!\" Такава държава не е имала право и на победа. Трагичността и в известен смисъл неразрешимостта на ситуацията е в това, че знаменитата глава \"Кретирят на Спиридон\" е написана от офицер, командвал батарея и награден през 1944 г. за храброст с орден Червена звезда. И той, и милионите фронтоваци, са се борили за нашата победа с героизъм, изтърпявайки всички тежести и давайки живота си. Тяхното право върху този празник беше и остава свято. Съветската военщина Оттук е и общественият акцент не върху военния триумф, а върху почитане на падналите и паметта за бойното братство при празнуването на Деня на Победата между 60-те и 80-те години, отразено в такива знакови шедьоври от епохата като \"Белоруската гара\" (1970) За ветераните от войната бяха очевидни истините, формулирани от Виктор Астафиев - друг писател-фронтовак, в писмото му от 1987 г.: \"Съветската военщина е най-безсрамната, най-страхливата, най-подлата, най-тъпата от всички преди нея на този свят. Тя е \"победила\" с 1:10! Тя е хвърляла нашия народ като слама в огъня (...) Колко народ изгубихме във войната? (...) Страшно е да назовем истинската цифра, нали? Ако я назовем, вместо парадна фуражка ще трябва да облечем бедна монашеска роба, да застанем в Деня на Победата на колене насред Русия и да молим от целия наш народ прошка за бездарно \"спечелената\" война, в която затрупваха врага с трупове и го удавяха в руска кръв\". Осъждането на описаните от Астафиев методи за водене на война, пряко свързани с обществено-политическото устройство на тоталитарната държава, където властта не е под контрола на обществото и не му се отчита, стана в началото на 90-те години предмет на обществен консенсус. Това не можеше да не влияе и на характера на празнуването, в което преобладаваха скръбните ноти. Достатъчно е да видим, примерно, корици на сп.\"Огоньок\" за Победата от 80-те години. Минираният празник В средата на миналото десетилетие, обаче, хуманистичната традиция за отбелязване Деня на Победата като момент едновременно на триумфа на руското оръжие и най-велика скръб по жертвите, принесени заради този триумф - с несъмнено доминиращо чувства на скръб - беше прекъсната в угода на променилата се политическа конюнктура. Монашеската роба беше прибрана в дрешника, а парадните фуражки и униформи бяха тиражирани до нелепи размери и изкарани на най-почетно място. На реваншистката държава ѝ трябваше опорна точка в историята и празник, обединяващ нацията. Изглеждащото логично решение такава точка да стане Денят на Победата се превърна в маса проблеми, които днес приличат на мина със отложено действие, поставена под тази историческа дата. Демонстративният акцент върху държавното естество на празника води до това, че вниманието се премества от войнишкия героизъм към естеството на режима, победил фашизма. И тук неизбежно възниква въпрос за общото на двете тоталитарни държави. Днес, в епохата на световен \"морален ренесанс\" и свързаните с него движения и кампании (от (от MeToo до \"войната срещу паметниците\" в САЩ), водещо отношение към историята става не обективиращото, а морализаторското. То идеално се вписва в мощната руска хуманистична традиция, въплътена от споменатите вече Солженицин и Астафиев. В дискурса - не литературнен, а политически - на казаното от портиера Спиридон то е описано с други думи от Солженицин в интервю от 1975 г.: \"Световната демокрация можеше да разбие един след друг тоталитаризма - и германския, и съветския\". Празник с местно значение Като пришиваме победата във Великата Отечествена война към съветския тоталитаризъм, като настояваме на приемствеността със СССР, ние маргинализираме Деня на Победата. И без това изоставащ от световното празнуване на 8 май, той в крайна сметка се оказва празник с местно значение и то изцяло определян от политическата конюнктура, изискваща пропагандистко зареждане на сегашната държава с победи от миналото. Връщайки символично съветските войници под командването на генералисимус Сталин, ние едновременно ги правим отговорни за продължилите след победата престъпления на сталинската държава. В крайна сметка в налагащата се днес морализаторстваща историческа памет истинските победители над фашизма ще са западните демокрации. А триумфалните държавнически и милитаристични гирлянди, които днес може да изглеждат оправдани от актуалната политическа ситуация, в бъдеще при поредната смяна на траекторията на развитие на Русия ще се окажат толкова неадекватни на новите реалности, че неизбежно ще се наложи фактическо рестартиране на празника на Победата - в съответствие с изкуствено прекъсната днес хуманистична традиция.", "date": "2019.05.09", "title": "Путин минира Деня на Победата, Русия ще трябва да го рестартира"}
{"url": "https://www.dnevnik.bg/politika/2019/05/09/3537037_borisov_za_radev_toi_s_durjavni_pari_vodi_kampaniia/", "text": "Премиерът Бойко Борисов заяви, че президентът Румен Радев, противно на собствената му заявка, че е равноотдалечен от всички партии, не е. \"Ясно е, че Румен Радев не е еднакво отдалечен от всички партии. И аз трябва да му коментирам думите, все едно съм малоумен. И вие всички виждате, че не е еднакво отдалечен, и пак ме питате. Еми, не е! Колкото Плевнелиев беше еднакво отдалечен от БСП и от ГЕРБ, толкова и Радев е отдалечен от БСП\", заяви Борисов пред журналисти. Той отговори на  изказването на президента по-рано днес , че Борисов води предизборна кампания с държавни пари\". \"Той с държавните пари води кампания\", каза Борисов за Радев. Изявлението на президента беше в отговор на  нападките на Борисов , който вчера обяви, че Радев има \"политическо отношение\" към БСП заради присъствието на Елена Йончева и Иво Христов в листата на левицата за евроизборите. \"Аз нямам спор с президента. Той прави кампания всеки ден. Вместо да каже на неговите хора да се върнат на работа, защото да се водиш на работа в парламента и да не ходиш на работа... Аз дадох пълен отчет за всеки един от дните си, откакто е кампания. А ако е против да се купят на децата нови автобуси и утре като аварира някой, пази, Боже, да загинат, да носи той отговорност. Или ако е против - 160 хил. души в Ямбол нямат болница. Ако е против да се даде, да излезе да каже. Дадохме 9 милиона за машинно гласуване. Ама то такъв е законът. На БТА, да излезе да каже, че е против да ги дадем на БТА. Държавна агенция, тя е абсолютно независима\", коментира Борисов. Вчера Министерският съвет одобри  извънредно финансиране за общо 47 млн. лв.  за проекти в областта на здравеопазването и образованието, а на заседанието той на два пъти изтъкна, че държавният бюджет е в добро състояние и \"можем да си позволим\" този разход. \"Самото му изказване отново взема страна. Освен това защо трябва да му напомням на кой пленум ходи като президент. Да го поканим да дойде при ГЕРБ. Той отиде на пленум на БСП. Случайно са се озовали неговите хора все в листата на БСП. Той ни прави на кьорави вече. Сега, аз проявявам джентълменство, ето - и за училището казах - изцяло ние си свършихме работата за военното училище. Той се е борил 10 години, и не е успял. Ми, що не е успял по времето на Орешарски, когато мандатът е на БСП\", продължи Борисов да говори за Радев. \"Той с държавни пари прави кампания. И трябва да се чуя с колегите от ГЕРБ, да искам опции да му се забрани и на него да води кампания. Всяко едно негово изказване е срещу управлението, в полза на опозицията\", възмути се Борисов.  \"Сега защо трябва да проявяваме лицемерие, от негова страна говоря (Радев - бе.ред.). Ми, оставете ги, нека там кандидати за евродепутати да се бият, да спорят, да изкарват идеи - това са техни избори. Те след това отлитат, 5 години няма да ги видим. Нали, тях да чуем какви ангажименти ще покажат. Ние ще може след 26-и да се заяждаме\", смята за редно Борисов.", "date": "2019.05.09", "title": "Борисов: Колкото Плевнелиев беше еднакво отдалечен от БСП и от ГЕРБ, толкова и Радев"}
{"url": "https://www.dnevnik.bg/sviat/2019/05/09/3537056_rusnaci_sa_osudeni_v_cherna_gora_za_opita_za_prevrat/", "text": "Едуард Шимаков и Владимир Попов, които властите в Черна гора подозират, че работят за руското военно разузнаване (ГРУ), бяха задочно осъдени днес в Подгорица на 15 и 12 години лишаване отсвобода заради участието си в опит за държавен преврат през 2016 г. \"Попов\" често е пътувал до България в периода 2013-2016 г. Днес той е с чин подполковник или полковник,  написаха в съвместно разследване  международната група \"Белингкат\" и руското издание The Insider.  За виновни бяха признати 12 обвиняеми, сред които и Андрий Мандич и Милан Кнежевич - лидери на проруския опозиционен \"Демократичен фронт\". Те ще лежат в затвора по 5 години. Всички са признати за виновни в създаването на организирана престъпна група и тероризъм, съобщи обществената Радио и телевизия на Черна гора (RTCG). \"Всеки от тях е имал определена задача и роля, а в дейността си престъпната организация е била готова да използва насилие и сплашване. При това всички те са осъзнавали действията си, желаели са извършването им, както и им е било известно, че нарушават законите\", се казва в цитираното решение на съда. Прокуратурата твърдеше, че престъпната група е създадена на територията на Черна гора, Сърбия и Русия с цел убийство на премиера Мило Джуканович в деня на парламентарните избори 16 октомври 2016 г. Така е трябвало да се предизвика нестабилност и да се свали властта, насочила страната към членство в НАТО. \"Безусловно ние категорично отхвърляме възможността за официално участие на Русия към каквито и да е опити на организации за някакви незаконни действия\", коментира преди време Дмитрий Песков, говорител на Кремъл. Черногорското разследване твърди, че руснаците са сглобили групата и вероятно към дейността на Широков (истинското му име е Шишмаков) и Попов са причастни руските спецслужби, тъй като първият от тях е бил техен служител. През 2014 г. Шишмаков е заместник на руското военно аташе в Полша, но е екстрадиран от страната по обвинения в шпионаж в полза на Русия и е обявен за персона нон грата. През ноември миналата година изданията \"Инсайдър\" (The Insider) и \"Белингкат\" (Bellingcat) обявиха след собствено разследване, че истинското име на Попов е Владимир Моисеев, служител на ГРУ. Адресната му регистрация е в блок, съседен на този, в който живее Александър Мишкин, един от заподозрените атентатори от Солзбъри.", "date": "2019.05.09", "title": "Руснаци са осъдени в Черна гора за опита за преврат от 2016 г."}
{"url": "https://www.dnevnik.bg/sport/2019/05/09/3537033_ispanskite_futbolni_klubove_obiaviha_rekordni_prihodi/", "text": "Най-добрите финансови резултати в историята на надпреварата\". Така от  Ла Лига  определиха последния финансов отчет за сезон 2017-18. Според него общите приходи на 42-ата клуба от първите две нива в Испания са заработили близо 4.48 милиарда евро за периода. Увеличението спрямо сезон по-рано е с цели 20.6%. Ръстът се дължи основно благодарение на повечето пари от спонсори и реклама. За сезон 2017-18 испанските клубове са отчели оперативни приходи от 325 милиона евро, като чистата печалба след разходите е 189 милиона или увеличение от 6.7%. С най-голям дял от приходите са парите от телевизионни права, които са малко над 1.5 милиарда евро. За пръв път в историята испанските клубове преминават тази граница. В бъдеще се очаква парите от телевизионни права да се увеличат драстично, защото от сезон 2019-20 влиза в сила новият договор. Увеличението на приходите от спонсори е с 34% до 838 милиона евро. В последния голям договор \"Реал\" (Мадрид) се обвърза с доставчика на спортна екипировка \"Адидас\" до 2028 г. срещу 1.1 милиарда eвро. \"Без съмнение, успехът на испанските клубове на терена влияе положително. В последните десет години испанските отбори спечелиха 70% от 30-те надпревари на УЕФА, в които участваха\", каза президентът на Ла Лига Хавиер Тебас.", "date": "2019.05.09", "title": "Испанските футболни клубове обявиха рекордни приходи"}
{"url": "https://www.dnevnik.bg/kultura/2019/05/09/3537059_sveti_vulk_na_elena_aleksieva_e_roman_na_2019_godina/", "text": "Романът на Елена Алексиева \"Свети Вълк\" получи голямата награда в конкурса за Националната литературна награда за български роман на годината \"13 века България\" – 2019 г., стана известно на официална церемония по връчване на отличието в литературния клуб \"Перото\" към Националния дворец на културата. Останалите номинирани от Националния дарителски фонд \"13 века България\" за наградата романи са: \"Тяло под роклята\" с автор Галин Никифоров; \"Остайница\" на Рене Карабаш; \"Ръкавици за студената война\" на Румяна Захариева; \"Когато капят кестените\" с автор Стефан Коспартов; \"Животът няма втора половина\", с автор Христо Карастоянов. Журито беше в състав Амелия Личева ― председател, Владимир Зарев, Пламен Дойнов, Марин Бодаков, Светлозар Желев. Откъс от \"Свети Вълк\" на Елена Алексиева -  тук .", "date": "2019.05.09", "title": "\"Свети Вълк\" на Елена Алексиева е романът на 2019 година"}
{"url": "https://www.dnevnik.bg/gradska_sreda/2019/05/09/3537029_krainata_data_na_remonta_na_ul_graf_ignatiev_se_okaza/", "text": "Възложителят на ремонта на ул. \"Граф Игнатиев\" - Столичната община, не знае кога точно той ще приключи. По договор с фирмата изпълнител \"Джи Пи груп\" продължителността му е 300 дни, считано от 8 май 2018 г. Сега информационна табела на площад \"Славейков\" сочи крайна дата 20 май. Не може да се каже кога точно ще завърши, защото освен тези 300 дни, строителният надзор призна 86 дни дъждовни, в които не се е работило, обясниха от общината. Изчисления по календара насочват към крайна дата 29 май. Ако дотогава няма още обилни дъждове и фирмата надзорник не им признае още неработни дни, уточниха от общината. Фирмата, избрана да упражнява строителния надзор, е \"Трансконсулт БГ\". През 2018 г. тя бе глобена със 100 хиляди лева от кмета Йорданка Фандъкова за некачествено поставена настилка по \"Граф Игнатиев\". На въпрос кога ще свърши ремонтът, служител на фирмата, представил се като Михайлов, обясни, че това е \"конфиденциална информация\". \"Има си договор и не може да се каже дали ще е 20 май. Питайте общината, защото по договор ангажиментът е двустранен\", заяви той. В договора между общината и фирмата изпълнител е заложена санкция за всеки просрочен ден на ремонта в размер на 1% от стойността му. Той е общо 24 милиона лева, тоест 240 хиляди лева за просрочен ден. В момента по цялото протежение на \"Граф Игнатиев\" опасните ограничители \"перки от акула\" не са сменени, а новите, чугунени, тип боларда, все още не са доставени, а тепърва трябва да се монтират. Задача на строителния надзор е \"да контролира и сравнява изпълняваните работи спрямо инвестиционния проект\". По проект светлосивата настилка по \"Граф Игнатиев\" е декорирана с диагонални ивици от по-тъмни плочки. Бдителни граждани са забелязали, че в участъка при градинката \"Св. Седмочисленици\" тъмните диагонали внезапно свършват насред улицата. Работници обясниха, че по-тъмните плочки свършили, поради честите пренареждания на настилката и затова им наредили да слагат от светлите. \"Фирмата-изпълнител (\"Джи Пи груп\") трябва да постави плочките, както е по проект. Това трябва да следи фирмата за строителен надзор и да го изиска. Всички поправки са за сметка на изпълнителя\", разясниха от общината. От фирмата надзорник обаче заявиха, че сигнали за такива отклонения от проекта трябва да се пращат не до тях, а до Столична община. \"Това е ангажимент на общината, тя да прецени дали има проблем и да ни прати документ, по който да реагираме\", казаха от надзора. Ако им възложат отново да пренаредят тази част от настилката по \"Граф Игнатиев\", това също може да удължи срока на ремонта.", "date": "2019.05.09", "title": "Крайната дата на ремонта на ул. \"Граф Игнатиев\" се оказа конфиденциална"}
{"url": "https://www.dnevnik.bg/sport/2019/05/09/3536373_totnum_sutvori_istoriia_i_osiguri_angliiski_final_sled/", "text": "Тотнъм\" сътвори поредния велик обрат в Шампионската лига през този сезон и осигури изцяло английски финал срещу \"Ливърпул\". С хеттрик на Лукас Моура и победен гол в 95-ата минута \"шпорите\" спечелиха с 3:2 реванша с \"Аякс\" на \"Йохан Кройф арена\". След общ резултат 3:3 и благодарение на повече голове на чужд терен тимът на Маурисио Почетино се класира за финала на най-силния клубен турнир за пръв път в своята 137-годишна история. \"Тотнъм\" е първият дебютант във финал на Шампионската лига от 2008 г., когато това направи друг лондонски тим - \"Челси\". Тимът на Маурисио Почетино стигна до битката за трофея, след като беше само на пет минути от отпадането още в груповата фаза на турнира. \"Тотнъм\" изглеждаше обречен и след първото полувреме на реванша с \"Аякс\". Младият тим на Ерик тен Хаг си осигури изключително комфортен аванс, след като поведе с 2:0 с попадения на Матайс де Лихт в 5-ата минута и Хаким Зиех в 35-ата минута \"Шпорите\" обаче се върнаха в мача с две бързи попадения на Лукас Моура между 55-ата и 59-ата минута. Последваха вихрени атаки към двете врати и купища голови положения. И домакините, и гостите имаха страхотни възможности да стигнат до трети гол, но го пропуснаха. Два пъти и гредите попречиха на двата отбора. Всичко изглеждаше приключило за \"Тотнъм\", когато изтичаше последната от петте минути добавено време. Тогава Моура се измъкна в наказателното поле след подаване на Деле Али и за трети път изпрати топката покрай Андре Онана, за да класира своя отбор на исторически финал и да смълчи трибуните на \"Йохан Кройф арена\". \"Аякс\" изигра паметен сезон и беше на секунди от това да продължи европейската си приказка. Тимът на Тен Хаг, който с младите си играчи и вълнуващия си стил върна романтиката в Шампионската лига, премина три квалификационни кръга, а в директните елиминации постигна забележителни победи, за да отстрани носителя на трофея \"Реал\" (Мадрид) и фаворита \"Ювентус\". Реваншът с \"Тотнъм\" също започна отлично за \"Аякс\". Домакините поведоха само след пет минути игра, след като Киърин Трипиър изпусна Де Лихт при центриране от корнер и 19-годишният капитан отбеляза с глава. \"Тотнъм\" реагира скоростно и можеше да изравни веднага след това, но удар от малък ъгъл на Хьон Мин Сон срещна гредата. \"Шпорите\" продължиха да играят агресивно и стигнаха до нова възможност в средата на полувремето, но Онана спаси удар на Сон, а Моура не успя да направи добавка. В 31-ата минута Душан Тадич се измъкна в наказателното поле на \"Тотнъм\" и стреля по диагонала, но шутът му премина малко встрани от целта. Четири минути по-късно обаче \"Аякс\" стигна до втори гол. Тадич се пребори за топката, напредна отляво и подаде по земя към влизащия на скорост Хаим Зиех, който с левия крак насочи топката в далечния ъгъл. На почивката Почетино направи промяна и пусна в игра централният нападател Фернандо Йоренте за сметка на дефанзивния халф Виктор Уанаяма. Както се случи и в първата среща, влизането на мощния испанец даде резултат. В 55-ата минута \"Тотнъм\" се върна в мача след страхотна атака. Дани Роуз се измъкна от пресата в своята половина и пусна пас през центъра към Моура, който продължи с едно докосване към Деле Али. Английският национал изведе бразилеца зад защитата и той насочи топката покрай Онана. Само четири минути по-късно гостите изравниха. Онана направи страхотно спасяване след удар на Йоренте, но след това си попречи с Ласе Шоне и не успя да улови топката. Моура беше най-съобразителен, завъртя се между няколко играчи и с левия крак намери път към мрежата. Последваха вълнуващи минути с непрестанни атаки към двете врати. В 63-ата минута Зиех стреля с левия крак след центриране от фланга, но топката премина малко встрани. На отсрещната врата удар на Йоренте беше блокиран пред голлинията от Де Лихт. В 79-ата минута Зиех отново получи добра възможност да стреля с левия крак, но страничният стълб спря пътя на топката. С напредването на мача играчите на \"Аякс\" започнаха да отпадат физически и \"Тотнъм\" осъществи силен финален натиск. В 87-ата минута удар на Вертонген с глава срещна гредата. Топката се върна при холандеца, който направи добавка, но топката беше изчистена от голлинията. Натискът на \"шпорите\" все пак даде резултат в последната секунда на петте добавени минути. Моура получи топката от Али на границата на наказателното поле и с прецизен удар с левия крак по земята я насочи в долния десен ъгъл на вратата.", "date": "2019.05.09", "title": "\"Тотнъм\" сътвори история и осигури английски финал след нова паметна вечер в Шампионската лига"}
{"url": "https://www.dnevnik.bg/politika/2019/05/09/3464626_predizborni_sujuzi_neochakvani_partnyorstva_i_udari/", "text": "Традиционни коалиции, неочаквани партньорства и удари под кръста - така изглеждат предизборните съюзи за европейския вот на 26 май т.г. Докато ГЕРБ се постара да привлече официални партньори, участващите в управлението \"Обединени патриоти\" се разпаднаха, а десните и демократите ще се явят в няколко формации. Чрез официални коалиции и споразумения за подкрепа  в изборите ще участват над 60 политически формации , което е половината от партиите в България. Според регистъра на Софийски градски съд те са 132. С мотив, че изпълнява волята на Европейската народна партия (ЕНП), към чието семейство принадлежат, ГЕРБ подписа предизборно споразумение със СДС и даде две места в листата си на кандидати от съюза - Александър Йорданов и Илия Лазаров са съответно шести и последен. След това подписа споразумения с \"Обединени земеделци\" на Петя Ставрева, ПП \"Никола Петков\" на Венцислав Върбанов и Български демократически форум на Жаклин Толева. В съюза влезе и \"Движение Гергьовден\" с почетен председател Любен Дилов-син, но чрез споразумение само със СДС. Трикове вляво  Традиционно БСП се явява на изборите в коалиция, която от 2017 г. носи името \"БСП за България\". Освен социалистическата партия с лидер Корнелия Нинова в обединението са Комунистическа партия на България на Александър Паунов, партия \"Нова Зора\" на Минчо Минчев, партия \"Политически клуб \"Екогласност\" на Емил Георгиев, който е последен в евролистата, както и партия \"Политически клуб \"Тракия\" на Стефан Начев. В сряда БСП подписа и споразумение за взаимодействие и подкрепа за изборите с 12 политически и граждански организации - Движение за радикална промяна \"Българската пролет\" на Велизар Енчев, който е десети в евролистата, Българска земеделска партия, Общонароден комитет за защита на националните интереси, Съюз на пенсионерите - 2004, Национален синдикат \"Защита\", \"Европейска сигурност и интеграция\", ПП \"Подем\", Съвет на европейската научна и културна общност; Партия на българските комунисти, Отечествен съюз, Български антифашистки съюз и Демократичен съюз на жените. В същото време обаче създадената от бившия лидер на БСП и президент Георги Първанов партия АБВ регистрира обединение с името \"Коалиция за България\", с което БСП е участвала на избори десетина години. Социалисти предполагат, че ще има недобре информирани избиратели, които да се подведат по името при упражняване на правото на глас. В обединението на АБВ влизат още ПП \"Обединен блок на труда Български лейбъристи\", Политическо движение \"Социалдемократи\", ПП \"Движение за социален хуманизъм\", ПП \"Българска левица\", ПП \"Българска партия Либерали\" и ПП \"Възраждане на Отечеството\". От БСП обжалваха в съда решението на Централната избирателна комисия да регистрира \"Коалиция за България\" с мотив, че марката е на \"Позитано\" 20, но жалбата бе отхвърлена. \"Патриоти\" отвсякъде  След като не успяха да се разберат за обща листа, трите партии от коалицията \"Обединени патриоти\" ще се явят поотделно на изборите. НФСБ на Валери Симеонов се коалира с партия \"Средна европейска класа\" на Георги Манев под името \"Патриоти за Валери Симеонов\". ВМРО се явява самостоятелно, но подписа споразумения за подкрепа с няколко формации - Земеделски народен съюз, Социалдемократическа партия, Съюз на патриотичните сили \"Защита\" и Националното сдружение на клубовете на запасното войнство \"За честта на пагона\". Сама, \"Атака\" пък избра кандидатите си за евродепутати чрез телевизионен кастинг. Веселин Марешки формира коалиция \"Воля - Българските родолюбци\", в която влизат бившият партньор на БСП Земеделски съюз \"Александър Стамболийски\" на Спас Панчев, както и партиите \"Обединена социалдемокрация\", Българска социалдемократическа партия и Християндемократическа партия на България. Първоначално бе обявено, че в коалицията ще участва Народната партия за свобода и достойнство (бивш партньор в Реформаторския блок и на ДОСТ), но това доведе до отстраняването на партийния лидер Орхан Исмаилов, който все пак е в евродепутатската листа. В обединението \"Демократична България\" са \"Да, България\", ДСБ и зелени, а зад листата на коалиция \"Път на младите\" стоят НДСВ и \"Новото време\".", "date": "2019.05.09", "title": "Предизборни съюзи: неочаквани партньорства и удари под кръста"}
{"url": "https://www.dnevnik.bg/detski_dnevnik/2019/05/09/3518462_ot_dnes_zapochva_nacionalnoto_vunshno_oceniavane_za/", "text": "Днес ще се проведе изпитът по български език и литература за национално външно оценяване за четвърти клас. Тестът е от 11 въпроса и има диктовка. Началото е в 10.00 часа. На 10 май е изпитът по математика след четвърти клас, който включва 19 задачи. Началото отново е в 10.00 часа. С точките от изпита по математика може да се кандидатства в профилираните гимназии с профил \"Математически и природни науки\", като тежестта на резултата при балообразуването се определя от педагогическия съвет на конкретното училище. На 14 май е изпитът за външно оценяване по \"Човек и общество\", а на 16 май - по \"Човек и природа\".", "date": "2019.05.09", "title": "От днес започва националното външно оценяване за четвъртокласниците"}
{"url": "https://www.dnevnik.bg/analizi/2019/05/09/3506428_eidriun_koito_stana_masud/", "text": "Майка Булар и дъщерите ѝ от ДАИШ Сафа Булар е лондонска тийнейджърка на 18 години, която бе обвинена в тероризъм заедно със сестра си и майка си. Полицията разкри намеренията им да взривят Британския музей като част от дейността си в първата британска джихадистка женска клетка. Най-малката дъщеря в семейството, Сафа се свързала чрез интернет с британския джихадист Науид Хюсейн, сражаващ се за \"Ислямска държава\" (ДАИШ) в Сирия и се съгласила да замине за тази страна, за да сключи брак с него и да се сражава в редиците на тази терористична организация. Булар заедно с майка си Мина Дич (на 44 години) и сестра си Ризлеин (на 22 години) се съгласили да участват в голям атентат. Заговорът бил описан с използването на шифър с кодово име \"Ананас\". Полицията обаче проследила кореспонденцията на Сафа с приятеля ѝ от ДАИШ, който превел 3 хиляди лири на сестра ѝ за закупуване на билети. После проследила и нейната кореспонденция. Двете сестри били задържани, но били освободени под гаранции. Въпреки опита им да напуснат страната, не им било позволено да отпътуват за Сирия. При последвалото наблюдение полицията попаднала на разговор между майката и двете ѝ дъщери относно предстоящия атентат, шифрован с текст от \"Алиса в страната на чудесата\". Според представителката на обвинението Сю Химиндж Сафа била решена да убие и рани възможно най-голям брой хора. Както заяви началникът на отдела за контратероризъм към лондонската полиция Дийн Харт, това е първият във Великобритания терористичен заговор от жени, принадлежащи към едно семейство. Операцията \"Троянски кон\" От десетилетия Лондон е считан за крепост на екстремния ислям и неговите различни течения. Поради това е известен и с името \"Лондонистан\". Преди да бъдат променени чрез въвеждане на по-строги клаузи срещу имиграцията, британските закони доскоро предоставяха твърде лесно политическо убежище и социални помощи, от което се възползваха голям брой ислямисти. Сред тях имаше и терористи с различни присъди в собствените им страни, както и фондации, финансиращи терора. Всички те намериха своята \"обетована земя\" в Лондон. Екстремистките организации на политическия ислям успяха да установят контрол върху стотици, да не кажем хиляди, обществени и частни училища в кралството. Това бе извършено в хода на т.нар. \"Операция Троянски кон\" чрез която училищата бяха ислямизирани с помощта на сплашване и принуждаване на съпротивляващите се преподаватели да напуснат, както и чрез установяване на контрол върху управителните им съвети и училищните администрации. Операцията доведе до налагане забрана върху преподаването на \"неислямско учебно съдържание\" от типа на половата просвета, отменяне на часовете по смесено плуване в басейни и честванията на рождени дни, както и въвеждането на еднакво облекло за девойките и жените – хиджаб и дълги дрехи. Въведено бе и разделно обучение в тези училища чрез отделни паралелки за момчетата и момичетата. Според проучване на британското правителство, има признаци за координирани опити за ислямизиране на държавните училища в Бирмингам от страна на администрациите на същите структури в рамките на проекта за въвеждане на \"радикалния ислям\" в училищните програми. Мюсюлманите в Тауър Хамлетс край Лондон дори успели да сменят наименованията на някои улици с ислямски такива. Вестници цитираха откъси от доклад на британските органи за сигурност за изучаването на идеологията на организацията \"Ал Каида\" в училищата, както и подкрепата за нейните лидери и терористично дело. В доклада се цитират показания на преподаватели в тези училища, според които през последните две десетилетия властите са били наясно със случващото се, но са се страхували да предприемат мерки, за да не бъдат обвинявани в \"ислямофобия\" и расизъм от позициите на мултикултуризма. Дейността на организациите на политическия ислям не се ограничава с разпространяване идеите на религиозната нетърпимост и насилие сред мюсюлманските общности в кралството. През 2014 г. властите разкриха мрежа от ислямисти, занимаващи се с т.нар. grooming, т.е. промиване мозъците на млади момичета, които не са мюсюлманки и принадлежат към бялата раса, и тяхната по-нататъшна сексуална експлоатация и търговия с \"бяла плът\". Според д-р Мохамед ал-Хюсейни, специализирал изследвания на исляма в института \"Уестминстър\" и основател на фондацията Scriptural Reasoning (тя обучава проповедници на трите монотеистични религии), съществуват две основни ислямистки течения във Великобритания, които подхранват терористичната вълна в тази страна: \"Мюсюлманските братя\" и движението \"Бангладешко-пакистанска ислямска общност\". Те се ползват с подкрепата на голяма част от ислямските организации във Великобритания, включително \"Ислямския център във Великобритания\", както и на свързаните с тях политически сили. Основни характеристики След атентатите от 11 септември Великобритания става арена на увеличаващ се брой джихадистки мрежи. В годишните доклади на Европол за 2008 и 2009 г. се съдържа констатацията, че Великобритания е най-засегнатата европейска страна от дейността на джихадистите. Според експерта Мурад Батъл ал-Шишани, джихадистите във Великобритания не са висшисти, а имат по-ниско образование, като особено важно е да се знае, че майчиният им език е английският. Според лондонския \"Таймс\", който цитира неназован източник от тайните служби, в страната пребивават около 23 хиляди крайни ислямисти. Друга характерна черта на британските джихадисти, според експерта по тероризма Джейсън Бърк (в негов анализ, публикуван в \"Гардиън\") е малкият брой с криминално минало (докато в САЩ бившите престъпници са 40% от джихадистите в страната, а във Франция затворите са се превърнали в разсадници на радикалния ислям). Анализът на появата и разпространението на джихадистките движения във Великобритания и Европа като цяло показва, че ислямисткият радикализъм се е засилил в резултат на новата вълна от имигранти на континента. Доказателство за това са различните форми на насилие, както и дейностите по пропагандиране на радикалния ислям. Според Бърк екстремистите използват всичките възможни средства на тяхно разположение. Той твърди, че британските джихадисти използват видеоклипове, Туитър и Фейсбук, както и обикновени срещи със симпатизанти. Техният успех се дължи на използването на езика на бедните квартали, в които живеят синовете на имигрантите. Този език е смесица между арабски думи, които младите не разбират добре, както и религиозни термини, които говорят за непознаване на исляма. Това не е езикът на световния джихад, а просто жаргонът на британските джихадисти. Адриан, който стана Масуд Халид Масуд, който атакува британския парламент на 22 март 2017 г., е британски гражданин на петдесетина години. Преди е бил християнин, а името му е било Ейдриън Елмс и променя името си при приемането на исляма. Според \"Гардиън\" е живял в дома на приемния си баща, без да познава истинския си родител. Като ученик е бил единственият чернокож в класа си. Според вестника чувството за дискриминация го е накарало да нападне с нож друг младеж, оставяйки го между живота и смъртта. В периода 2005-2009 г. Масуд е учител по английски в Саудитска Арабия. Бил е женен, с три деца. Според в. \"Дейли мейл\", той може да бъде окачествен като \"вълк единак\", а в социално отношение по-скоро принадлежи към средната класа. Повечето изследователи смятат, че джихадистките мрежи в страната са дело на местните общности, а не са внесени отвън, какъвто е бил случаят с джихадистките структури през 90-те години. Тогава именно столицата на Великобритания се е прочула като \"Лондонистан\", тъй като станала пристан на голям брой джихадисти, особено с произход от Алжир, които за по-удобно се връщали от Афганистан през британската столица. Сред другите националности най-известни са джихадистите Абу Хамза ал-Мъсри, Абу Масаб ал-Сури и Абу Катада ал-Фаластини. От своя страна Ал-Шишани отхвърля анализите, които свързват новия британски джихадизъм с английския език. Той се спира на случая с нигериеца Омар ал-Фарук Абделмутлиб, който през 2009 г. се опита да взриви американски самолет по маршрута Амстердам-Детройт, който е следвал в британски университет. Според него безпристрастното проучване показва, че университетът не е изиграл никаква роля в радикализирането на въпросния джихадист. Според редица проучвания на британските джихадистки мрежи последните не могат да се считат и за напълно местни структури, тъй като имат и международни разклонения и преди всичко т.нар. пакистанска връзка. По-голямата част от кадрите в тези мрежи са свързани с пакистанските области по границата с Афганистан, където са били рекрутирани или обучавани, както и индоктринирани като Ал-Улки. Анализът на електронните ислямски сайтове и клубове на английски език установява силното им влияние върху британските англоезични джихадисти. За съжаление и досега липсва ефективен контранаратив за англоезичната младежка аудитория. Според Ал-Шишани това да се направи разлика между едно явление и неговата политизирана версия е първата стъпка към преодоляването на проблема. Идеология и стратегия Според изследване на Центъра за социална кохезия в сътрудничество с Фондацията \"Куилиам\", озаглавено \"Партията на освобождението\" във Великобритания: идеология и стратегия\" и с автори Хурия Ахмед и Хана Стюарт, тази партия цели създаването на велика държава, която ще се разширява чрез присъединяването на страните с мюсюлмански мнозинство, обединяването на мюсюлманите във всички държави в света чрез формиране на политически блок, както и обединяването на \"уммата\", т.е. световната мюсюлманска общност. Тази партия счита всичките държави за \"дар харб\", т.е. враждебни, тъй като формата на управление в тях е неподходяща за разлика от \"дар ал-Ислам\" – света на правоверните. В съответствие с този глобална визия партията прилага доктрината на джихада, чрез който бъдещата велика сила ще присъедини към себе си всичките държави с мюсюлманско малцинство и ще окупира останалите държави, в които мнозинството са неверници. Според изследването партията счита, че всичките мюсюлмани трябва да се включат в тази битка за превръщането на \"дар харб\" в \"дар ал-Ислам\"; в нея убийството на граждани е разрешено. Пак в този доклад се твърди, че \"Партията на ислямското освобождение\" не е терористична организация, но макар че се отличава от политическия ислям на \"Мюсюлманските братя\" и от \"Ал-Каида\", но споделя с тях крайната цел на борбата, а тя е създаването на \"ислямска\" държава.... Директорът на МИ5 Джонатан Ивънс казва през 2007 г., че джихадистките мрежи във Великобритания включват 2000 души. От своя страна бившият министър на вътрешните работи Джаки Смит подчертава, че има 200 такива мрежи. По данни на \"Европол\" за 2008 г. броят на арестуваните във Великобритания заради принадлежност към въпросните мрежи бележи ръст от 30%. Но липсата на ясно разграничение между джихадистките мрежи и радикалните движения не позволява през този период да се добие представа за този феномен, нито да се предприемат адекватни мерки за насърчаване на интеграцията на партиите на политическия ислям в политическата система и нейните конвенции. Най-известната сред тях - \"Партията на свободата\", се отличи с призивите си за завръщане към халифата и с нападки срещу немюсюлманите във всичките си публикации и призиви. Сред нейните основни послания е и отхвърлянето на демокрацията като езически ерес заедно с редица други фетви в социално-икономическата област. Както твърдят вътрешни разузнавателни доклади, цитирани от анализатори, Великобритания е заплашена от бомба с часовников механизъм, превръщайки се в център на салафитските групировки, мигрирали от арабските и ислямските държави. Те включват в редиците си хиляди джихадисти и радикализирани ислямисти, които се движат свободно във всички краища на кралството. Както става ясно от наличните анализи на изследователските центрове и на тайните служби, общото между тях е, че те не са били радикализирани в страните, където са корените им, а в държавата, където са се родили, отраснали и образовали – Великобритания. Институционалната инфраструктура на ислямизма във Великобритания и изградена от стотиците джамии, молитвени домове, университети и образователни институции, в които се проповядват и преподават основите на религията и се пропагандират ислямистките възгледи, които са враждебни към Запада и сатанизират всички немюсюлмани и тяхната култура. Пристигането в страната на джихадистите, завръщащи се от войните и сраженията в Афганистан, Пакистан и Индия, бележи апогея на екстремизма сред ислямските общности в кралството. Втората вълна на радикализацията съвпадна с гражданската война в Сирия. Може да се направи извод, че всичките салафитски общности в Близкия изток са намерили пристан във Великобритания, възползвайки се от неефективната система за сигурност в страната. Така днес Великобритания е изправена пред нов проблем, свързан с разпространението на идеологията на насилието, както и с последствията от дейността на екстремистките групировки. Всичко това изисква нова образователна система и съответната среда, която да противодейства на екстремистките идеи по ясен и категоричен начин. Наложително е и да се прекрати дейността на онези центрове и медресета, които пропагандират идеите на насилието и религиозната нетърпимост.", "date": "2019.05.09", "title": "Ейдриън, който стана Масуд"}
{"url": "https://www.dnevnik.bg/sviat/2019/05/09/3536322_sssr_razstrelva_prez_voinata_nad_15_divizii_ot_svoite/", "text": "За четирите години на войната на СССР срещу нацистка Германия съветските военни трибунали осъждат над 2.53 милиона души, от които близо 300 000 на смърт, а разстреляните са 157 593 души. Това са повече от 15 армейски дивизии. Само през първата година след нападението от 21 юни 1941 г. са арестувани поне 107 висши офицери, от които 45 са осъдени на разстрел, включително 34 генерали (други 10 умират в затвора). Общо това са 1 маршал, 72 генерали, 6 адмирали и командири на дивизии и висш политсъстав на армейските части. До края на войната, която в СССР и Русия наричат Велика Отечествена, загиват при различни обстоятелства 458 съветски генерали и адмирали. Но е известно, че над 90 от тях са репресирани, 45 са разстреляни, 6 умират в затвора. Това са   в периода 1941-1945 г. Това припомня по повод годишнината от края на Втората световна война в Европа московското издание \"Новая газета\". Цитираните данни са от официални източници и различни изследователи от 90-те години на ХХ век, които поставят под сериозен въпрос изчерпателността на това, което военната прокуратура и съдилища разкриват. Те също напомнят, че значителна част от документацията на воинските части е изгубена или унищожена, особено в първите години на войната. В цитираните списъци  генерали, арестувани преди войната, но осъдени след избухването ѝ, генерали с неясна дата на задържането, както и генерали, осъдени задочно от Военната колегия на Върховния съд на СССР. Споменатите 2 530 663 осъдени от трибуналите   работата на съдилищата от общата юрисдикция, на специалните заседания на НКВД и действащите извън съдебните решения отряди на СМЕРШ, т.нар. заградителни отряди и различните части за поддържане на реда в армията. Изданието припомня, че и до днес е неизвестен мащабът на   на Ставката в Москва: \"Командирите и политработниците, които по време на сражения късат отличителните си знаци и дезертират в тила или се предават в плен на врага, да бъдат смятани за злостни дезертьори, чиито семейства подлежат на арест като семейства на престъпили клетвата си и предали своята Родина дезертьори. Да бъдат задължени всички висшестоящи командири и комисари да разстрелват на място подобни дезертьори от началническия състав... Всеки военнослужещ да бъде задължен, независимо от служебното си положение, да изисква от висшестоящия си началник, в случай, че неговата част е обкръжена, да се сражава до последна възможност, за да пробие при своите и ако такъв началник или част от червеноармейците вместо организиране отпор на врага предпочетат да се предадат в плен - да бъдат унищожавани с всички средства, както наземни, така и въздушни, а семействата на предалите се червеноармейци да бъдат лишавани от държавна помощ и заплащане.\" Работата на трибуналите и броят на осъдените очевидно   на войната:  — 216 142  — 685 562,  — 727 207,  — 543 745,  — 357 007 души От всички тях за военни престъпления са осъдени 792 192 души, за криминални престъпления от общ характер - 1 266 483, а  . Засилването на репресии при свръхусилие на една държава, каквото представлява войната, е логично. Същото важи и за безпощадното отношение към шпиони, предатели, сеещите паника, обърнали се срещу родината си дезертьори. Но това, което прави сталинската машина, трудно намира прецедент. Според изследване на ген.-полк. А.Муранов от 1995 г. в сп. \"Държава и право\" и съдържащо първите публикувани данни по време на Втората световна война  . В германската армия те са 7810, в американската - 146, във френската - 102, а в британската - 40, твърди изследователят. Не е ли оскърбително това сравнение за армията победителка, пита авторът на \"Новая газета\". 15 дивизии от разстреляни мародери, дезертьори, изменници на Родината, диверсанти, контрареволюционери и обикновени страхливци...\"Може би това е просто някаква наша национална традиция - да биеш своите така, че другите да се страхуват? Подготвяйки тази статия, дълго търсих данни за царската армия по време на Първата световна война. Така и не намерих сравними данни и никой от познатите ми историци не можа да помогне. Но е факт, че между 1905 г. и 1917 г. по официални данни са обесени или разстреляни 3087 души.\" И като сме започнали, да си го кажем докрай, казва авторът. \"Или наказателните органи на съветската власт с използването на невиждани във военната история практики за тероризиране са осигурили победа на армия, която не е искала и не е била способна да защити Родината - и тогава им дължим вечна благодарност за това. Или победата е дошла ВЪПРЕКИ цялото им старание.\"", "date": "2019.05.09", "title": "СССР разстрелва през войната над 15 дивизии от своите"}
{"url": "https://www.dnevnik.bg/biznes/2019/05/09/3423654_stoiko_stoikov_shef_na_asociaciia_vse_poveche_hora/", "text": "- Да и това продължава да се случва, защото законът го позволява. Не че е законно. А и фактът, че могат да се сключват сделки до 10 хил. лв. и в брой улеснява нещата. Това е проблемът на Националния статистически институт, защото той може само да констатира цената. И много хора при тези сделки от чисто неудобство пишат някаква междинна сума между данъчната оценка и цената по сделката. За някои хора все още така е по-лесно - например възрастни, такива, които разчитат на социални помощи и не искат да се лишат от тях, правейки такава сделка. В по-малките фирми също има такива практики. При нас, тъй като сме големи компании, всичко е по банков път. Ние няма как да купуваме на данъчна оценка, защото ще имаме проблеми. А и няма откъде да вадим черни пари. Черните пари не идват от земеделието, нямаш ДДС, нямаш причина да укриваш нещо.Това става при хора, които имат скрит кеш. Но в интерес на истината все по-рядко са тези сделки, вече всеки иска да купува на реална цена. Това обяснява и високите цени, които вече дава статистиката. - Всеки иска да диференцира риска, ако има по-високи доходи. С фалита на КТБ се приложи на практика гарантирането на депозити до 100 хил. евро, а другите пари бяха загубени, защото някои не успяха да направят цесии. И всеки се притеснява. В България всяка година милионерите нарастват, нормално е част от парите да се инвестират в земя. Тя не се произвежда, тя винаги има стойност дори и при криза и е лесно ликвидна. Макар че не можеш да спечелиш много в краткосрочен план при тези цени. Но в дългосрочен план е добра инвестиция. - Няма как да преценим, но смятам, че с всяка година те се увеличават. - Това е другият голям проблем. В началото много хора тръгнаха сляпо да купуват земи, за което ние предупредихме и ги съветваме да търсят добри експерти. Защото има играчи на пазара, които с цел измами и спекула продават пакети, в които има необработваеми земи, а ги продават за обработваеми. А като се ползват експерти, може да се провери ситуацията на място, местните специалисти се знаят, вижда се кое подлежи на субсидиране и т.н. За да не се окаже, че ще купиш земя, в която има гора, която е върната, на цена, много по-висока от необработваемо парче. Или пък че само част от нея се работи. Затова трябва много да се внимава. Иначе можеш да инвестираш в апартаменти в София. - При земята има друг проблем, че има нужда да се промени Законът за собствеността върху земеделските земи. Има много собственици, които не си търсят имотите. Не че не е тяхно право, но редно е, тъй като става дума за благо, което не се произвежда, да не пустеят земи по тази причина. Това ще намали броя на така наречените бели петна, които са около 4% от обработваемите земи. Ще се решат до голяма степен проблемите между собственици и ползватели. Смятам, че е редно, когато човек има инвестиция в земя, да се отнесе отговорно. А и при сключването на договор за обработването ще има по-добри доходи. - Лихви по депозитите на практика няма, затова хора - лекари, зъболекари, юристи, такива, спечелили пари, се насочиха към най-сигурното нещо - инвестиции в земя. Няма по-лесен начин да си докараш 4-6% годишна доходност и да знаеш, че няма да си загубиш парите. Преди хората инвестираха в депозити заради високите лихви, особено в някои банки. Но тук сигурността е по-голяма. В момента търсенето е малко по-високо от предлагането, поради което цените растат минимално. - От 2007 г. насам в България са разработени 5 млн. дка благодарение на европейските програми за субсидиране. Благодарение на преките плащания на допълнителните пари за необлагодетелстваните райони част от хората успяха да заделят средства, за да реинвестират и да разработят нови площи, което по принцип е много скъпа дейност. Без субсидиите ще се върнем в положението отпреди 2007 г., когато земята беше 100-200 лв. за декар. Благодарение на субсидиите в момента има относително интензивно земеделие на фона на настъпилото засушаване. И това е благодарение на добрата техника, която бе купена тъкмо чрез субсидиите.", "date": "2019.05.09", "title": "Стайко Стайков, шеф на асоциация: Все повече хора купуват земя с цел инвестиция"}
{"url": "https://www.dnevnik.bg/sviat/2019/05/09/3518378_tri_scenariia_za_maduro_sled_opita_za_metej_vuv/", "text": "Неуспешният опит на венецуелския опозиционер Хуан Гуайдо да сведе до нула подкрепа на армията за президента Николас Мадуро прикова двата лагера на заеманите позиции и потвърди централната роля на военните в битката за властта. Какви сценарии се очертават днес? \"Затворена игра\" Признат за временен президент от над петдесетина страни, Гуайдо претърпя поражение - бунтът на групичка военни не предизвика очаквания ефект на доминото сред останалата войска. \"Някои не си удържаха на думата\", призна пред АФП водачът на опозицията по повод твърденията на САЩ, че на 30 април министърът на отбраната Владимир Падрино и други венецуелски лидери в последния момент са дали заден ход. Както заяви за АФП Майкъл Шифтър от базирания във Вашингтон мозъчен център \"Междуамерикански диалог\", опозицията \"е подценила възможностите на Мадуро за съпротива (. . .) и способността му да издържа натиска на улицата\". Това може да доведе до \"фаза на разочарование и недоверие\", смята Луис Висенте Леон, ръководител на бюро \"Датаналисис\". На 23 февруари Гуайдо вече се бе опитал да обърне нещата, като вкара в страната храни и медикаменти, изпратени от САЩ, но замисълът се провали. Независимо от \"естествената умора\" опозиционерът е запазил \"силите си и способността да въздейства на хората\", отбелязва Феликс Сеихас, директор на социологическата агенция \"Делфос\", според чиито анкети 59 на сто от венецуелците гласуват доверие на Гуайдо, а 15 процента - на Мадуро. Освен това въпреки сваления му депутатски имунитет Гуайдо все още е на свобода. Вашингтон, който предупреди, че арестът му ще бъде \"последната грешка на диктатурата\", продължава да засилва санкциите си срещу Каракас и не изключва възможността за военна намеса. \"В краткосрочна перспектива очаквам все така затворена игра - всеки да остане на позициите си, а това не води доникъде\", прогнозира Сеихас. Умора и репресии След неуспеха на бунта Гуайдо отново приканва военните да обърнат гръб на Мадуро. \"Тази не твърде реалистична стратегия вече издиша\", писа наскоро Майкъл Шифтър в \"Ню Йорк таймс\". Възможно е Мадуро \"да засили репресиите, които и бездруго са доста сурови\", твърди той. Срещу седмина депутати от венецуелската опозиция ще започне съдебно преследване заради подкрепата им за метежниците, съобщи във вторник Върховният съд. Президентът социалист ще продължи също \"да разчита на умората\" на Гуайдо, а междувременно \"ще неутрализира\" основни елементи от обкръжението му - малко по малко и докато държи властта, смята Сеихас. А Гуайдо, напротив, ще трябва да поддържа устрема на своите привърженици. Преговори По думите на Сеихас двата лагера \"са, кажи-речи, в равновесие, доколкото никой от тях не успява да неутрализира другия\". Което пък отваря възможност за преговори. В разговор с АФП Гуайдо спомена, че има шанс за \"договорен преход\", с какъвто приключи например през 1958 г. диктатурата на Маркос Перес Хименес.  Това може да бъде \"вътрешен преход\" - Мадуро да остане извън играта, а \"друга група чависти да поеме властта\", предполага Сеихас. При всяко положение военните, получили големи пълномощия от Мадуро, все така ще имат последната дума. Гуайдо вече им предложи амнистия, а САЩ - да вдигнат санкциите срещу тях, ако решат да дезертират. \"Те трябва да повярват, че ще участват в правителство, което ще запази тяхната власт\", какъвто не е случаят в момента, уверява Леон. Във вторник Вашингтон отправи нов намек към венецуелските висши офицери, като вдигна санкциите от Мануел Кристофер Фигера, бившия шеф на разузнаването, преминал преди седмица в лагера на опозицията.  \"Последното решение е в ръцете на въоръжените сили. Властта е у тях\", подчерта Шифтър. Междувременно Вашингтон и Москва продължават двубоя си от разстояние. \"Щом се изчерпи стратегията на санкции и стачки (свикани от опозицията, бел. на АФП) и страната се озове съсипана, нищо чудно чуждестранните съюзници да се изкушат да преговарят директно с армията, ако тя се реши да поеме властта\", предупреждава директорът на бюро \"Датаналисис\". /БТА", "date": "2019.05.09", "title": "Три сценария за Мадуро след опита за метеж във Венецуела"}
{"url": "https://www.dnevnik.bg/analizi/2019/05/09/3518356_kusa_pamet_popravkite_na_patriotite_za_neizbejnata/", "text": "На първо четене парламентът прие предложени от \"Обединените патриоти\"  промени в Наказателния кодекс (НК ). Според тях собственик на имот няма да носи наказателна отговорност за действията си при всяко незаконно влизане нощем, при нападение, извършено от две или повече лица, или когато нападателят е въоръжен. Текстът гласи, че няма превишаване на пределите на неизбежна отбрана, когато \"нападението е извършено чрез противозаконно влизане в жилище\", както и когато \"нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем\". . Една от причините беше, че през 1997 г. абсолютно същата поправка в НК беше отменена от Конституционния съд (КС) с подробни и разбираеми аргументи. През 1997 г. в НК бяха добавени шест хипотези, при които независимо от характера и опасността на защитата няма превишаване пределите на неизбежната отбрана: 1. нападението е от две и повече лица; 2. нападателят е въоръжен; 3. нападението е извършено чрез проникване с насилие или взлом в жилище, вилен имот или стопански обект; 4. нападението е в моторно, въздухоплавателно, водно превозно средство или подвижен железопътен състав; 5. нападението е извършено нощем; 6. нападението не може да бъде отблъснато по друг начин. \"В т. 1 и 2 това законодателно решение е основано на качества на нападателите, свързани с броя им и наличието на оръжие у тях. Тези качества не разкриват особености на характера на нападението. Те се отнасят само до опасността му, но не са достатъчни за нейното пълно и точно определяне, поради което нямат самостоятелно значение за оценката й. Като вероятност за увреждане на даден правно защитен интерес опасността на нападението зависи от множество обстоятелства. Към тях се отнасят примерно не само броят на нападателите, а и възрастта им, възрастта на отбраняващия се, средствата за защита, с които той разполага, както и не само притежаването на оръжие от нападателя, но и вида му, намерението и фактическата възможност за неговото използване, дали е въоръжен отбраняващият се, ако е така - какво е оръжието му. Цялостното отчитане и преценяване на всички обстоятелства в отделните случаи може да обоснове съвсем различна степен на интензивност на нападението, макар то да е извършено от нападатели, имащи отбелязаните качества. Конкретната и комплексната оценка на тези обстоятелства обаче е безпредметна, защото двете разпоредби обхващат всяко нападение, което е осъществено при предвидените в тях условия.  В т. 4 и 5 посоченото законодателно решение е основано на особености на нападението, свързани с мястото и времето на извършването му. Обстоятелствата, използвани като квалифициращи признаци, нямат за предмет характера на нападението и са от вида на тези, които имат значение за опасността му. Те, както и признаците по първите две разпоредби, не са достатъчни за определянето й. Каква е създадената опасност от нападението може да се прецени във всеки отделен случай, като се съобрази не само времето и мястото на извършването му, но и броят на нападателите, възрастта им, видът на използваните средства и други обстоятелства. Изчерпателното изброяване на последните не е възможно и при обема и многообразието им използването само на един квалифициращ признак във всяка от разпоредбите разширява тяхното действие до прояви, които засягат по-незначителни интереси или не застрашават съществено съответния правно защитен интерес.  В т. 3 квалифициращият признак е свързан с начина на изпълнение на нападението и обектите, които са предмет на насилие или взлом от страна на нападателя, са обособени в три групи - жилище, вилен имот, стопански обект. Тъй като жилище е всеки обект, който се ползва за живеене, от първата група всъщност се обхващат и вилните имоти, застроени с ползвани за обитаване сгради. За характера и опасността на нападението могат да имат значение не само обстоятелствата за начина на проникване във вилния имот или в стопанския обект. От значение са също застрашеният с увреждане интерес, конкретният способ за влизане с взлом, степента на нарушаване неприкосновеността на недвижимия имот от вида на указаните и всички фактически данни за брой и възраст на нападателите, за средствата, които използват, за времето, през което действат. Преценяването на всички обстоятелства, както и при разпоредбите на т. 1, 2, 4 и 5, обаче е безпредметно, защото хипотезата на т. 3 обхваща всяко нападение, за извършването на което нападателят е предприел проникване с насилие или с взлом във вилен имот или стопански обект.  Съображенията позволяват да се обобщи, че съдържащите се в тях квалифициращи признаци не изчерпват целия фактически състав на онези конкретни особености на отделните случаи, които в своята съвкупност определят характера и опасността на нападението. Затова само от тези признаци не може да се направи обосновано предположение, че при наличието им причинените вреди са всякога в рамките на необходимите предели. За такъв субект, спрямо когото е предприето нападение, имащо признаците по тези разпоредби, не съществува задължение да осъразмерява отбраната с опасността на това нападение, той може сам да реши с причиняването на какви вреди да защити застрашените от увреждане интереси и извършеното от него деяние няма да бъде общественоопасно и противоправно и няма да съставлява престъпление и тогава, когато той е могъл да се защити с причиняване на по-несъществени вреди - например с нанасяне на телесна повреда на нападателя вместо с убийство, с повреждане на вещи на нападателя вместо с умъртвяването му или въобще с използването на по-лека форма на насилие или друга принуда вместо действително упражнената. Поради получилото се равенство на гласовете и липса на мнозинство, че разпоредбите на т. 3 в частта за израза \"нападението е извършено чрез проникване с насилие или с взлом в жилището\" и на т. 6 противоречат на конституцията , искането да бъдат обявени за противоконституционни следва да се отхвърли. Така че те остават в сила.\"", "date": "2019.05.09", "title": "Къса памет: Поправките на \"Патриотите\" за неизбежната отбрана са отменени от КС още през 1997 г."}
{"url": "https://www.dnevnik.bg/sport/2019/05/09/3536394_shte_bude_li_pulen_triumfut_na_visshata_liga_v_kraia/", "text": "Първо беше \"Ливърпул\", а след това и \"Тотнъм\". Двата отбора направиха немислимото и  осигуриха изцяло английски финал в Шампионската лига . Тази вечер \"Арсенал\" и \"Челси\" ще опитат да довършат започнатото и да се класират за финала в Лига Европа. Ако го направят, ще сложат черешката в един незабравим, величествен сезон за английския клубен футбол. \"Арсенал\" спечели с 3:1 срещу \"Валенсия\" първия мач преди седмица, а \"Челси\" записа 1:1 с \"Айнтрахт\" във Франкфурт. Реваншите са тази вечер в 22.00 часа. Никога досега в историята на европейските клубни турнири не е имало сезон, в който отбори само от една държава да играят във финалите в двата най-силни турнира. Сега може да се окаже така, че три от четирите отбора дори са от един град - Лондон. През 2013-14 и през 2015-16 Ла Лига имаше изцяло испански финали в Шампионската лига, а в Лига Европа триумфира \"Севиля\", но срещу съперници от други държави. В Шампионската лига е имало шест случая, в които финалистите са били от едно първенство, като всичките са от 2000 г. насам. Изцяло английски финал имаше веднъж - през 2008 г., когато \"Манчестър юнайтед\" надделя с дузпи срещу \"Челси\" в Москва. В Лига Европа (преди Купата на УЕФА) девет пъти финалистите са били от една държава. Изцяло английски е бил единствено първият - през 1971-72 \"Тотнъм\" взима отличието след успех срещу \"Уулвърхемптън\". Висшата лига е в разгара на вероятно най-паметната седмица в историята си. Във вторник  \"Ливърпул\" разгроми с 4:0 \"Барселона\" , за да завърши обрата си. Ден по-късно \"Тотнъм\" продължи мечтите си с обрат от 0:2 до 3:2 срещу \"Аякс\" в Амстердам с гол в 95-ата минута. Тази вечер може да се оформи изцяло английски финал и в Лига Европа. Кулминацията за клубния английски футбол ще е в неделя, когато ще бъде определен шампионът във Висшата лига. Незапомнената надпревара е между \"Манчестър сити\" и \"Ливърпул\", като преди последния кръг \"гражданите\" водят с точка. Подаръкът за Висшата лига е възможността догодина тя да има пет отбора в Шампионската лига, но това зависи от развоя в Лига Европа.", "date": "2019.05.09", "title": "Ще бъде ли пълен триумфът на английския футбол в края на незабравимия сезон"}
{"url": "https://www.dnevnik.bg/evropa/2019/05/09/3429938_v_siankata_na_nesigurnost_liderite_na_es_shte/", "text": "Лидерите на Европейския съюз се събират днес на среща на върха в румънския град Сибиу, за да обсъдят \"стратегическия дневен ред\" на блока за следващите пет години, както и \"мястото на Европа в света\". Те освен това ще открият надпреварата на претендентите за високи европейски постове. Срещата бе замислена като демонстрация на единство и шанс за взимане на големи решения след Брекзит. Но предвид че  Великобритания все още е членка на ЕС , се очаква разговорите да бъдат по-въздържани. \"Франс прес\" отбелязва, че петнайсетина дни преди европейските избори държавните и правителствени ръководители ще се стремят да демонстрират единство на страните членки. Освен това те ще избягват да говорят за напускането на Великобритания, което беше водеща тема на много от последните им срещи на върха. Избраната дата - 9 май - е годишнината от декларацията, произнесена от французина Робер Шуман през 1950 г., с която той предлага създаването на Европейската общност за въглища и стомана (ЕОВС), предшественичката на ЕС. \"Десетте заповеди\" В малкия планински трансилвански град този четвъртък 27-те страни ще се задоволят по-скромно с приемане на \"10 приоритета\" в кратка декларация. Те бяха иронично наречени от европейски дипломат \"десетте заповеди\". Тези водещи принципи се очаква да включват обещанието да се защитава една обединена Европа \"от Изток до Запад и от Север до Юг\", чиито членки ще бъдат винаги \"солидарни помежду си в случай на нужда\". В чернова на декларацията за срещата, видяна от \"Файненшъл таймс\", се посочва и ангажимента \"да гледаме напред към нашето общо бъдеще\" и \"да защитим нашия начин на живот\". \"Политико\" отбелязва като едно от тези послания \"да показваме един на друг солидарност във времена на нужда\", както и че \"можем и ще говорим с един глас\". Оттеглянето на Великобритания не е споменато в черновата на декларацията, а британският премиер Тереза Мей се очаква да не присъства на срещата. В отделно съобщение, подготвено за срещата, се представят четирите основни теми, които ще се обсъждат. В частта за външната политика се посочва, че \"във все по-несигурния свят\" ЕС трябва да бъде \"по-настойчив и ефективен в защитата на (своите) интереси\". На фона на китайския възход в документа се отбелязва необходимостта \"да се позиционира Европа като глобален играч в новия стратегически контекст\". В друга част, посветена на европейския икономически модел, са включени по-силна индустриална политика, която ще \"се противопостави на нечестните практики и рисковете за сигурността\" и \"ще подсигури нашите стратегически вериги за доставка\". Подчертава се значението на защитата на външните граници, което все повече се очертава като консенсусна точка между държавите членки. Проблемните въпроси Повече разделение сред лидерите вероятно ще предизвикат призивите за \"реформа на политиката за убежище на ЕС\", цел, която съюзът вече три години не успява да постигне заради разногласия как да бъдат споделени отговорностите. Разширяването на блока е друга област, в която може да се стигне до напрежение по време на срещата заради разделения между скептиците във Франция и защитниците му в Централна и Източна Европа. В декларацията, изготвена от румънското председателство на Съвета на ЕС, се отбелязва отговорността \"да направим нашия съюз по-силен и нашето бъдеще по-светло\", като се признава \"европейската перспектива\" на съседните страни, имайки предвид стремежите към еврочленство на държавите от Западните Балкани и Украйна. Вместо да признае възможността за разширяване, документът за стратегическия дневен ред описва целта за \"насърчаване на Европа като модел за сътрудничество\". Малко се казва за друга голяма политическа битка, която се задава в следващите 12 месеца – дългосрочния бюджет на ЕС. \"Ние ще защитаваме една Европа от Изтока до Запада, от Севера до Юга\", се посочва в декларацията, според която \"няма място за разделения, които действат срещу нашите колективни интереси\". \"Ще останем единни въпреки препятствията, можем и ще говорим с един глас.\" Наследник на Юнкер Някои лидери ще наблегнат на конкретни теми като Еманюел Макрон, който ще постави акцента върху околната среда. Франция заедно с коалиция от седем други страни ще пледира да се постави като цел до 2050 г. да бъде постигнато нулево нетно равнище на въглеродни емисии на европейско равнище. Това няма да бъде \"среща на върха, на която се вземат изключителни решения\", а ще послужи за встъпление за подготвянето на \"нова стратегическа програма на ЕС до 2024 г.\", която трябва да бъде приключена през идните седмици според високопоставен европейски представител, цитиран от \"Франс прес\" и БТА. \"Но е доста трудно да се дискутира бъдещата стратегическа програма, без да се засегне въпросът за смяната на лидерите на институциите\", призна той. Неформалната среща на високо равнище в Сибиу би трябвало да позволи и да се постави началото на надпреварата за ръководните постове, която ще започне с тази за Европейския парламент на изборите, предвидени от 23 до 26 май. Но въпросът, който занимава най-много духовете, е за заместника на Жан-Клод Юнкер начело на Европейската комисия. Тази тема вече доведе до конфронтации. Изборът на новия ръководител на изпълнителната власт в Брюксел ще бъде направен чрез гласуване в Европейския парламент, който държи той на всяка цена да бъде избран отново измежду лидерите, посочени от различните политически семейства за европейските избори. \"Шпиценкандидат\" Това вече се случи през 2014 г. с Юнкер, който беше водещ кандидат (шпиценкандидат според често използвания немски термин) на консерваторите от ЕНП, спечелили европейските избори. Но изборът на кандидат, който ще бъде предложен за гласуване в европарламента, принадлежи на Европейския съвет, институцията, обединяваща лидерите на страните членки, които отказват, с Еманюел Макрон начело да обещаят, че ще го посочат сред един от съревноваващите се \"шпиценкандидати\". Очаква се в Сибиу председателят на Европейския съвет Доналд Туск да \"информира лидерите за начина, по който смята да организира процеса на номиниране на бъдещите ръководители на институциите на ЕС\", обясни европейски източник. Освен за председател на комисията номинации ще има по-късно и за председател на Европейския съвет, на Европейската централна банка (ЕЦБ) и на ръководителя на европейската дипломация. През 2014 г. \"бяха нужни три срещи на високо равнище и три месеца, за да се реши\" кой ще заеме най-важните постове, припомня европейски представител. Няколко източници на \"Франс прес\" посочиха, че принципното решение за провеждане на среща на върха на ЕС на 28 май вече е практически взето, за да може ръководните постове да бъдат обсъдени в светлината на резултатите от европейските избори. Очаква се също на срещата на върха в Сибиу да се състоят няколко двустранни срещи, подобни на планираната между Доналд Туск и унгарския премиер Виктор Орбан. Орбан, чиято партия е със замразено членство в ЕНП заради критиките й срещу Брюксел, обяви в понеделник, че  оттегля подкрепата си за германеца Манфред Вебер , кандидата на консервативното политическо семейство за председател на комисията. Несигурност В официалната си покана председателят на Европейския съвет Дoналд Туск представи контурите на новия стратегически дневен ред на ЕС, който се очаква да бъде приет през юни след евроизборите, предаде \"Политико\". Според плана на Туск новият дневен ред ще бъде изграден върху четири стълба: - защита на гражданите и свободите - развитие на икономическа основа - европейският модел за бъдещето - изграждане на по-зелено, по-справедливо и по-включващо бъдеще - поддържане на европейските интереси и ценности по света. Идеята за срещата в Сибиу бе предложена от председателя на Европейската комисия Жан-Клод Юнкер като начин да се отбележи началото на новото бъдеще на ЕС след излизането на Великобритания. Брекзит обаче бе отложен за 31 октомври. Според \"Политико\" сега лидерите са изправени пред не особено привлекателната перспектива да обсъждат бъдещия дневен ред, преди резултатите от евроизборите по-късно този месец да им дадат усещане за баланса на политическите сили, които ще ръководят в Брюксел в следващите години, и без каквато и да било сигурност как ще завърши процесът около Брекзит.", "date": "2019.05.09", "title": "В сянката на несигурност лидерите на ЕС ще демонстрират единство с нова 5-годишна стратегия"}
{"url": "https://www.dnevnik.bg/sviat/2019/05/09/3518415_sled_aparteida_jujna_afrika_e_stranata_s_nai-goliamo/", "text": "Неравенството в Южна Африка едва ли е по-ясно видимо някъде в страната, отколкото в предградията Сандтън и Александра до Йоханесбург. Със своите бляскави високи сгради и луксозни имения Сандтън се слави като най-богатото парче земя в Африка. Александра, където някога е живял Нелсън Мандела, е мизерна, тясна и гъмжаща от престъпност община на чернокожи. Много от нейните жители се стичат ежедневно в Сандтън по мост над магистрала, за да работят в изискани магазини или домове. Миналия месец в Александра избухнаха гневни протести, разпалени отчасти от кампанията за националните избори вчера, но най-вече от разочарованието, че Южна Африка би трябвало да изглежда доста по-различно от страната на имащите и нямащите, в която се е превърнала. Много избиратели смятат, че управляващият Африкански национален конгрес е загубил своя път, откакто Мандела спечели през 1994 г. първите президентски избори след апартейда, а това убеждение заплашва абсолютното мнозинство, с което АНК държи властта. АНК е разтърсен от широко разпространени твърдения за корупция, които принудиха бившия президент  Джейкъб Зума  да се оттегли преди година, а много южноафриканци смятат, че партията вече не може да се осланя на своето наследство от борбата с  жестоката система на апартейда. Безработицата в страната с 56-милионно население се извисява над 25 процента. Почти всеки ден има протести с горене на гуми заради липсата на основни услуги като работещи тоалетни в кварталите, където живеят предимно чернокожи. Белите все още държат голяма част от богатството и частните властови лостове, а чернокожите поддържат техните морави и чистят домовете им. \"Буквално не намираме никакви бели, които да живеят под нивото на средната класа\", написаха миналата година Фазила Фарук и Мъри Лейбрант от Отдела за изследване на труда и развитието в Южна Африка. \"Белите всъщност спокойно са подобрили своето икономическо положение в Южна Африка след апартейда, защото нашата икономика насочва огромен дял от националните приходи към най-горните 10 процента.\" Половината южноафриканци живеят в домакинства, чийто месечен доход на човек е 1149 ранда (90 долара) или по-малко, написаха те, и почти нямат възможност да променят своето благосъстояние, въпреки че работят усърдно като домашни прислужници или охранители. \"Казано направо, те са в тежко положение\", заключават Фарук и Лейбрант. Активистката Тембени Манана, която работи в Търговската камара на община Александра, добре познава това чувство, описвайки неравенството, което усещат жителите на града, когато минат по моста над магистралата и влязат в изисканото предградие Сандтън. \"Въздухът в Сандтън е толкова свеж, можеш да се закълнеш, че имат климатици навън\", каза Манана, имайки предвид снабдените с климатици високи сгради в богатия анклав. \"Когато се върнеш в Алекс, оу! Най-отвратителна миризма! Преливащ канал, плъхове по целия път.\" 28-годишната жена, помагала за координиране на протестите миналия месец, каза, че предизвикателствата в поправянето на неравенството не са просто козметични, не се отнасят просто до прекъсванията на електричеството в Александра, докато хоризонтът над Сандтън е озарен от светлина, незасегнат. \"Ние за себе си решихме - стига толкова. Искаме да оспорим системата\", добави тя. Тя представи бърз списък с искания: в училищата в Александра съотношението би трябвало да е 30 деца на учител вместо 70. На уличните търговци би трябвало да бъде позволено да снабдяват веригите за хранителни и домакински стоки, което да им даде достъп до по-широката икономика. Децата би трябвало да могат да растат с двамата си родители в домове, имащи повече от една стая, което да позволява уединение. Световната банка казва, че Южна Африка е страната с най-голямо неравенство на планетата - факт, който бившият президент Ф. В. де Клерк, спечелил Нобелова награда за мир, определи като \"най-големия национален срам\". Това е остра критика от човек, който ръководеше края на една система, потресла голяма част от света със сегрегацията на своя народ по цвета на кожата. Сегашният президент Сирил Рамапоса - протеже на Мандела, не избягва критиката. \"В нашата страна все още има дълбоко неравенство\", призна той миналия месец при отбелязването на 25-ата годишнина от края на апартейда. \"Тревожното\" неравенство в богатството в Южна Африка е още по-поразително от неравенството в доходите в страната и заплашва демократичните ценности според комисия, проучвала идеята за данък върху богатството. Подобен данък може да помогне, но вероятно няма да промени обществените отношения, които създават неравенство, каза Аруп Чатърджи от Центъра за изследване на неравенството в Юга към университета \"Уитуотърсранд\" в Йоханесбург. Рамапоса води война срещу корупцията в АНК, разделен между съюзниците на бившия президент Зума и тези, които искат реформа, а в обществото нараства гневът и се надигат популистки движения. Недоволствата като изказаното от Манана не са ограничени до Александра, но съществуват в много от населените с чернокожи общини в Южна Африка, а изборите днес вероятно ще отразяват умората от многократните искания за промяна. Южна Африка се прочу с дългите опашки от гласоподаватели на първите избори след апартейда преди 25 години, но чувството за национална апатия е заплашителен знак за АНК. \"Мисля, че хората просто са уморени от гласуване\", каза Манана. \"Те си дават сметка за характера на политическите партии, които се задействат само по време на избори\", а после изчезват до следващото гласуване след пет години, каза тя. /БТА", "date": "2019.05.09", "title": "След апартейда Южна Африка е страната с най-голямо неравенство в света"}
{"url": "https://www.dnevnik.bg/evropa/2019/05/09/3429936_festival_na_svetlinite_v_plovdiv_shte_otbeleji_denia/", "text": "Денят на Европа 9 май ще бъде отбелязан днес с гостуването на първия в България \"Фестивал на светлините\" в Европейската столица на културата за 2019 г. Пловдив, предаде пресслужбата на Европейската комисия.    жителите и гостите на града ще могат да видят как някои от най-красивите фасади в центъра \"оживяват\" под светлините на 3D мапинг шоу и пет светлинни инсталации. Шестте арт проекции ще пречупят темата за правото на избор на всеки човек през античната история на Града на седемте тепета и богатото световно културно наследство, като преплетат минало и настояще. Престижният \"Фестивал на светлините\" гостува за първи път в страната по покана на представителството на Европейската комисия в България, Бюрото на Европейския парламент и Общинска фондация \"Пловдив 2019\" като част от програмата на Пловдив за Европейска столица на културата. 3D филм на тема \"Заедно избираме нашето бъдеще\" ще бъде прожектиран върху емблематична сграда на площад \"Стефан Стамболов\" в Пловдив и ще бъде съпроводен със серия от статични арт проекции в центъра на града, на сградата на Община Пловдив, светлинни инсталации в Цар Симеоновата градина, около водната каскада по стълбите на ул. \"Ангел Букурещлиев\" (известни като \"стълбите на Каменица\") и Античния стадион на Филипопол. Достъпът до спектакъла и инсталациите ще бъде свободен. Шоуто ще може да бъде гледано на живо от 21.30 ч. на 9 май на интернет  страницата  на Европейския парламент в България, както и във  Facebook  чрез Facebook Live. Представителството на Европейската комисия в България е организатор и партньор на редица други събития в София, с които ще отбележи Денят на Европа тази година: 10 и 11 май - Академия за иновации 2019 в София  И през 2019 година Европейската комисия в България се включва в Академия за иновации - Innovation Hackathon за студенти. Събитието ще се реализира отново под формата на 24-часов Innovation Hackathon (състезание с елементи на програмиране и прототипиране) с награден фонд от 10 хил. лв. за отбора студенти с най-креативна и приложима идея, осигурени от Европейската инвестиционна банка и посещение в Брюксел за победителите, осигурено с институционалната подкрепа на Европейската комисия в България. На 10 и 11 май в НДК, Литературен клуб \"Перото\", младежи ще могат да разработят своите идеи под формата на кратки 15-минутни презентации и демо версии на продукти и услуги.  12 май от 09:00 ч. - RUN4EU  RUN4EU е безплатно състезание за ученици с няколко дисциплини, включително щафета за училищни отбори, при която 4 състезатели (ученици) изминават по 5 км, покривайки полумаратонска дистанция (21.1 км). Фокусът на инициативата RUN4EU e активният начин на живот сред младите, както и значението му за децата в училищна възраст в България. Второто издание на RUN4EU се организира от Спортен клуб \"Бегач\" в партньорство с Европейската комисия в България и Бюрото на Европейския парламент за България. Учениците, които се включват в RUN4EU, ще получат от специалните бегачески тениски на инициативата, както и други подаръци. За победителите в съответните дисциплини са предвидени допълнителни награди и медали. Всички състезания, част от RUN4EU, са безплатни. Необходима е единствено регистрация, направена от учителите към съответните училища или от родител. Повече информация за събитието и регистрацията можете да намерите  тук  . 12 май от 10:00 ч. - \"Фамилатлон\" на Голямата поляна в Южния парк в София Единадесетото издание на празника \"Фамилатлон\", посветен на семейството, спорта и здравословния начин на живот, ще се проведе на 12 май в Южния парк.  15 май от 18:00 до 22:00 ч. - Нощ на литературата На 15 май от 18:00 ч. до 22:00 ч. европейска преводна литература ще се чете в единайсет български града  - София, Бургас, Варна, Велико Търново, Добрич, Ловеч, Перник, Пловдив, Русе, Стара Загора и Шумен. Във всеки от участващите градове се организират интересни за четене места (читателски гнезда), където в ролята на четци влизат популярни личности – актьори, радио- и телевизионни водещи, музиканти, популярни личности и др. По традиция представителството на Европейската комисия в България използва участието си в инициативата, за да представи съвременни европейски автори, удостоени с Наградата за литература на Европейския съюз. Тази година в чест на финландското председателство на Съвета на ЕС ще бъде представен финландският писател Рику Корхонен с книгата си \"Медицински роман\", носител на наградата от 2010 г. Четенето ще бъде в Dada Cultural Bar на ул. \"Г. Бенковски\" 10, а четец ще бъде актьорът Бойко Кръстанов. Още подробности за събитията ще намерите на  интернет страницата  на представителството на Европейската комисия в България. Събития за Деня на Европа ще се проведат в цялата страна: Смолян, Видин, Шумен, Враца, Русе, Пловдив, София. На  сайта  \"Този път ще гласувам\" можете да откриете някои от тях. Денят на Европа Денят на Европа е празник на европейските общности, на единството и мира на Стария континент. Отбелязва се на датата, когато френският външен министър Робер Шуман прочита историческата декларация за обединение в Европа. На 9 май 1950 г., пет години след края на Втората световна война, той призовава за съюзяване на френските и западногерманските ресурси и промишленост за производство на въглища и стомана, за да се избегнат бъдещи военни конфликти. \"Декларацията на Шуман\" е в основата на Европейската общност за въглища и стомана, предшественик на днешния ЕС. Робер Шуман предлага да се създаде наднационална европейска институция, която да отговаря за управлението на отрасъла. Страните, към които апелира, доскоро са участвали в унищожителен военен конфликт помежду си. В този ден се поставя началото на обединение на държавите в Европа и поддържането на мирни отношения на Стария континент. Това предложение остава в историята като \"Декларацията на Шуман\" и се смята за основополагащо на днешна Обединена Европа. През 1985 г. ръководителите на страните от Европейския съюз на заседание в Милано решават 9 май да бъде честван като Ден на Европа.", "date": "2019.05.09", "title": "\"Фестивал на светлините\" в Пловдив ще отбележи Деня на Европа"}
{"url": "https://www.dnevnik.bg/citat_na_deniia/2019/05/09/3536405_citat_na_denia_blagodaria_ti_futbol/", "text": "Благодаря ти, футбол\". Това заяви мениджърът на \"Тотнъм\" Маурисио Почетино след  зрелищния обрат, с който отборът му се класира за финала в Шампионската лига . \"Шпорите\" се вдигнаха от 0:2, за да спечелят с 3:2 с гол в 95-ата минута срещу \"Аякс\" в Амстердам. \"Второто полувреме беше невероятно. Благодаря ти, футбол. Тази емоция без футбола е невъзможно да се изживее. Благодаря на тези, които вярваха. Фантастично е, но е трудно да се опише с думи какво чувствам сега\".", "date": "2019.05.09", "title": "Цитат на деня: Благодаря ти, футбол"}
{"url": "https://www.dnevnik.bg/analizi/2019/05/09/3430284_rodinata_spokoina_toplota_i_grija/", "text": "На форума в Търново между участниците имаше съгласие в два основни пункта.  Второ – във своята визия за патриотизъм всички участници предпочитаха модела на гражданската нация, базирана на споделена воля да се живее заедно, гражданска ангажираност и солидарност, уважение към върховенството на закона и институциите. Тя ни беше по-симпатична пред идеята за етнокултурна нация, фатално обвързваща индивида с полуизмислени \"вечни\" традиции. Опитах се да покажа, че в нашия избор има проблем. Патриотизмът е чувство – при това мощно, интензивно, ангажиращо чувство. Той може да бъде толкова силен и интензивен, че заради него индивидът може да се жертва: патриотът – говорим за истинския патриот – е пределно емоционално ангажиран. Моделът на гражданската нация не осигурява такъв мощен емоционален ангажимент: хората рядко се жертват заради \"уважение към институциите\". Горното не е само мое, нито само българско мнение, ето какво каза Тимъти Гартън Аш на своята лекция в София,, по-късно той го повтори и в интервю за \"Капитал\":  * * *  Това налага да поразсъждаваме малко за емоционалната природа на патриотизма.  Да започнем от очевидното: патриотизмът е любов към родното, към родната страна. А под \"родно\" обикновено се разбира нещо познато, скъпо, близко, с което съм силно свързан: то ме приютява и топли сърцето ми. Като всяка силно чувство патриотизмът е нещо много интимно.  Тогава защо толкова много се говори за него? Дори не само се говори, направо се дрънка, непрекъснато се леят патетични речи, отправят се гръмогласни призиви, правят се декларации, формулират се завети и патриотични задължения, гърмят дори зловещи патриотични заплахи към врагове и \"отродители\". Патриотизмът непрекъснато бива публично обсъждан – защо? Ако той е интимно чувство, любов и привързаност, не е ли по-добре около него да се пази мълчание (представете си абсурдната ситуация на двама влюбени и единият внезапно казва – \"хайде да обсъдим нашата любов\")? Следователно патриотизмът е нещо повече от интимно любовно чувство към родното. Усещането за свързаност с други хора закономерно изисква и други неща. Да обичаш родното, означава да си не само развълнуван, но и да си отговорен за него – за семейството си, за близките, за хората, които познаваш и обичаш, за техния начин на живот, за място, където си се родил и живял, за родната страна. Те се нуждаят не само от любов, а понякога и от подкрепа, друг път - от защита. Ето как чувството се трансформира в нещо, което не е чувство, а е задължение, дълг. За тях вече може и трябва да се говори.  Но близките, които са живи и скъпи днес, които искаме да подкрепяме и защитаваме могат да си отидат от тоя свят утре или пък след месец: това прави ли ги по-малко близки и скъпи? Всички имаме мъртви дядовци, те са имали свои баби и дядовци, деди, прадеди, вериги от поколения преди тях. Родното има историческа дълбочина. Настоящето се открива към миналото също както малкото родно място, което познаваме, се открива към голямата Родина, която познаваме по-слабо (не е случаен призивът на класика \"Опознай родината, за да я обикнеш\"). Възможна ли е патриотична любов и отговорност към всички мъртви, възможен ли е дълг към дедите и далечните географски предели, към националната територия? Всички знаят: да, възможни са – и любов, и дълг. И както е известно, те имат формата на памет, която възпроизвежда ценностите и мечтите, пази и почита залозите, заветите и жертвите, вкарва в поезията и в учебниците героите, подвизите и постиженията.  Следователно патриотизмът, в своята идеална форма, е силно, но и противоречиво чувство. То особен хибрид между емоция и норма, който съединява трудно съединими неща: иска да обедини пределната интимност на любовта с пределната публичност, която изискват дългът и гордостта. Тръгва от близкото и познатото, но със същия успех се отнася към Голямата Родина, до непознатото и далечното - те също могат да бъдат скъпи.  И понякога всичко това е толкова силно, че за Родината някои хора, разбира се не всички, се жертват. В този смисъл патриотизмът е свързан с екзистенциални предели, с живота и смъртта.  Първият е елементарна психологическа истина: те често са двойствени. Любовта лесно и внезапно може да се превърне в омраза, гордостта - в срам. Особено ако има нещастия и травми, ако има заплахи, особено ако травмите - или националните катастрофи, провали, разпади - се повтарят. Омразата може да бъде насочена към \"враговете\", реални или въображаеми. Но има и нещо парадоксално – те могат да бъдат обърнати към самите нас. Знаем много добре, но рядко си признаваме: паралелно с любовта и гордостта, у нас тътне подводно един огледален, тъмен \"патриотизъм\" за който обикновено не се говори – той е негативен, някаква самохипнотизираща се, самоопиваща се, по своему патетична отврата и омраза към всичко българско; тя дори върви заедно с мазохистично удоволствие. Това, че за това не се говори официално, не я прави по несъществуваща. Дори бих казал, че  всеки от нас понякога е бил автор на патетични, несправедливо обобщаващи и злобни тиради за \"снишения българин\", или за фундаменталните, сякаш природни и неизкореними дефекти на \"този Народ\". Ето само два примера, взети произволно от интернет (просто напишете в Google \"мразя България\" и ще попаднете на стотици подобни):   Или:    Такова суб-публично, неофициално, но нека признаем – много разпространено - отношение към българското не е изключение, то по-скоро е правило: срамът и омерзението са всъщност обратната страна на прекомерната, непрекъснато търсеща признание, полемична гордост. Твърде силните чувства са двойствени и нестабилни, високият им градус се люшка между крайности. Вторият дефект е, че силните чувства водят до жертви – но често се жертва не техния носител (дрънкащият патриот, който \"душа дава\"), а истината. Особено често - историческата истина. А това води до гръмки, но кухи национални митологии, патетични разкази за съществуващи или несъществуващи герои и мъченици, за робства и подвизи, невинаги имащи отношение към фактите, които някои са готови да защитават дори до смърт (но обикновено имат предвид не своята, а смъртта на скептиците и историците експерти, които ги поставят под съмнение). Третият дефект е, че при прехода от интимност към публичност силните чувства са лесни за имитация. Не е никак трудно люшкането да бъдат разиграно като патриотичен театър – порой от хиперболи, силно любене и силно мразене, гръмогласен патос, кухо патриотарство, кресливи възхвали на българщината, фукане пред чужденците от типа на Алековото \"Даскале, малко ли ги имаме ний, за Аспаруха им кажи или вземи, че надуй кавала \" – и пр., и пр. Самохвалствата за някои са самоцелни, а за други се правят с цел да се манипулират определени публики, да се постигнат определени ефекти. И при това силните чувства задължително се представят като свръхсилни, единствени, свещени – какво по-добре би доказало тяхната автентичност? В този прекомерен емоционален ключ ритуално се призовават се духове (на царе, патриарси, герои, мъченици, на страдална Майка България, на чутовни върхове, на геройства и слава), развяват се байраци, бълнува са България на три морета и пр., пее се легендарната патриотична песен \"Върнете ни Дания, върнете ни Белгия, върнете ни родний Люксембургский край\". Накрая си слагаме пояси и навуща, маскираме си децата като мили селянчета от XIX век, газим в студената вода, тричаме кучета, заканваме се да проливаме кръв. : във фалшив език на справедливия гняв на хората. В последните десетина години стана ясно, че в света има огромни маси, които се чувстват излъгани от настоящия вариант на демокрацията и глобализацията, предадени от финансови и политически елити. В гнева и мъката си те се обръщат към единствения си ресурс и ориентационна система – към своите национални ценности. Но последните лесно се търкалят в медените уста на демагози, политически играчи и телевизионни мекерета. А те ги карат да мразят, да мразят, да се заканват, натрапчиво ги връщат към вековните болки, карат ги да живеят в митичните си травми, да мислят, че проблемите им са във Врага - в чужденците, в Европа, в ромите и така и недошлите, само преминалите през България бежанци. По този начин обаче не случва нищо ново - просто гневните биват просто излъгани втори път.  * * *  Вместо отговор във финала ще разкажа история.  Бях поканен с мой колега историк на среща с клуба по родолюбие в Английската гимназия в София, за да говорим с юношите за 3 март. Беше трудно, от нас се очакваха патриотични клишета, а ние им говорихме за възникването на модерните нации. Посъветвах младите хора да не се втренчват в миналото, а да обърнат своя патриотизъм към настоящето и да го превърнат в сила, която урежда България по добър и справедлив начин, патриотизъм, който противостои на корупцията и клиентелизма, а не преследва непременно чужденци и роми: грижата за настоящето е по-важна от \"гордеенето\" с минало, им казах. Поставянето на \"гордостта\" под въпрос ги възмути. Стана един младеж и отвърна убедено: \"Вижте, разбрах че имате малък син. Да си представим, че той извърши нещо лошо. Но той е ваш син, вие въпреки това ще се гордеете с него.\" \"Там е работата – отвърнах – няма да се гордея с него. Ако той извърши нещо лошо, аз ще се срамувам, но ще продължавам да го обичам. Така трябва да бъде и с Родината – любовта и грижата за нейното настояще са по-важни от гордостта. От втренчването в исторически травми и геройства. С това и Левски би се съгласил.\" А после добавих: \"Даже \"любов\" е твърде силна дума, тя лесно се имитира, често фалшивее, бързо избухва в омрази. Можем да я сменим с привързаност, топлота, спокойно и приемане на факта, че си българин, дълбоко познаване на противоречивата българска култура. Трябва да се освободим от люшкането между срам и гордост. И най-важното – трябва да се грижим за днешна България.\" Избухна страхотна дискусия, която продължи след официалното честване, при оградата на двора, където над десет младежи и девойки, патриоти и космополити, истински пламенно говориха с нас, някои се съгласяваха, други – не.  Но аз продължавам да си мисля, че уважението към институциите и политическата воля за живот заедно – основите на гражданската нация, биха били споени в истинска солидарност само ако са свързани с емоционално лепило от този тип – спокойна, топла, уверена и миролюбива привързаност, обич към онова, което чувстваме като родно, близко и скъпо. Подобно чувство трудно се превръща в срам и омраза, трудно се имитира, рядко кънти на кухо.  И може би по този начин ще изпитваме не просто \"уважение към институциите\", защото, съгласете се, институциите, върховенството на закона, справедливостта, публичната истина, солидарността, са истинската подкрепа и защита на родното, те са самият уреден живот на нацията.  А при какви условия абстрактно-протоколното \"уважение към институциите\" се превръща в привързаност и топлина?  Представете си една новопостроена къща, добре построена, удобна и хубава. Обичаме ли я? Не, разбира се, човек може да й се радва, да се възхищава на удобствата и на архитектурата й, да е я цени, дори да се гордее с това, че си я е купил, но не да я обича. Тя се превръща в дом, който заслужава обич, едва след като се \"напълни\" с дълъг живот, който си струва да бъде помнен и обичан, когато по ъглите още звънни смехът на поколения от деца, които много години след това, си спомнят детството.  Така е и с институциите – те могат да станат фокус не само на абстрактно социологически мерено \"доверие\", но и на топла привързаност едва когато са станали форма на живот. И то – на добър и справедлив живот, който си струва да бъде помнен, обичан и защитаван, който вече излъчва собствено достойнство. С който дори – но само в определени, редки ситуации, без самохвалства - можеш спокойно да се \"гордееш\". Когато това десетилетия наред не се случва, доверието в институциите се срива, докато гневният патриотизъм – да повторя, че гневът на хората без съмнение има своите основания - избива в други, лесни и патетични емблеми. Хитри манипулатори го карат да заживее в някакво полуизмислено минало, да се люшка между крайни емоции – екстремни форми на гордостта или на срама.  Да повторим: формите на живот се превръщат в устойчиви, близки, навични и скъпи, само когато са обживени и справедливи, когато хората не само живеят в тях, а се грижат и за тяхната устойчивост, а когато те не са напълно справедливи – променят тази традиционна устойчивост, това е част от грижата. Когато десетилетия наред се отнасят към \"чистата и свята република\" като към собствено всекидневие, към което се отнасят не \"поданически\", а \"граждански\". Така че гражданският патриотизъм може да стане емоция не през Кръв и други мистично-исторически \"субстанции\", не през кресливи гордости и срамове, а през Обич и Грижа за Своето, без усещане за непрекъсната, конспиративна заплаха.  Както знаете, в България тези условия не са спазени, мнозина смятат, че са \"достойни българи\" по някакви природни качества, без грижа, че други – прадеди, герои и мъченици – са им гарантирали това достойнство и те самите няма нужда пръста си да мръднат, най-много намразят поредния враг, да си сложат на празник носии, хоро да тропнат, знаме да развеят, да се татуират с някои патриотичен лозунг.  Това поражда големи трудности пред всеки проект за \"гражданска нация\". И все пак – тъкмо това ми се вижда единственият път: да се устрои България, да стане дом, за който се грижим, да бъде справедлив, достоен и топъл, отворен и гостоприемен дом.  Иначе най-добре и ние да си татуираме Левски на гърба и да скандираме в празното \"България на три морета\". ", "date": "2019.05.09", "title": "Родината, спокойна топлота и грижа"}
{"url": "https://www.dnevnik.bg/zelen/2019/05/09/3518349_kitopodobnite_bozainici_v_bulgariia_tazi_godina_sa/", "text": "Сдружението \"Зелени Балкани\" проведе миналата седмица четвърто за последните три години проучване от плавателен съд на китоподобните бозайници в българската акватория на Черно море. Според данните регистрираните обикновени делфини, муткури и афали (повече за китоподобните в България -  тук ) са повече в сравнение с 2018, но по-малко спрямо 2017 г. Изследователите очакват да имат по-точни изводи за тенденциите след следващото набиране на данни, което ще се осъществи от самолет  около средата на лятото. В приключилото проучване от 29 април до 4 май екипът наблюдатели е имал благоприятни условия и е покрил 444 км от планираните 450 км за изследване. Регистрирани са 168 наблюдения на китоподобни с общо 440 индивида. Най-многобройни са били морските свине/муткури ( ), за които има 137 наблюдения. Значително по-малко и почти поравно са наблюденията на афалите ( ) и обикновени делфини ( ) - по 16 и 15 индивида. Най-висока плътност на морските бозайници е отчетена в северния сектор между Калиакра и румънската граница. За разлика от предни години този път най-голямата наблюдавана група е била от мигриращи муткури (над 20), които са се хранели заедно със средиземноморски буревестници. Събирането на информация за разпространението и числеността на китоподобните е от изключително значение за опазване на тези защитени видове, както и за състоянието на морската екосистема, източник на многобройни ресурси. И трите вида са защитени от Закона за биологичното разнообразие - националния закон, който транспонира за България европейските природозащитни директиви (за местообитанията и за птиците), които определят правилата за опазване на европейското природно наследство чрез мрежата \"Натура 2000\" (повече  тук ). В България има 13 зони от \"Натура 2000\", които включват китоподобните като обект на опазване: езеро Дуранкулак, езеро Шабла-Езерец, комплекс Калиакра, Аладжа банка, Галата, Камчия, плаж Шкорпиловци, Емона, Емине-Иракли, Ахелой-Равда-Несебър, Отманли, Ропотамо, Странджа. Данните от проучването ще бъдат анализирани, за да се даде оценка на популацията за съответния период. Заплахи и опазване Димитър Попов, ръководител на теренния екип на \"Зелени Балкани\", разказва за \"Дневник\", че към момента е трудно да се определи дали има промени в основните заплахи. Мониторингът на приулови на делфини в рибарски мрежи за калкан показва по-ниско ниво в сравнение с предходни проучвания в Черно море, може би поради навлизането в употреба на пингъри (акустичните устройства, които се поставят на мрежите, за да отблъскват делфините от тях). От \"Зелени Балкани\" започват работа с риболовците в рамките на международния проект за Черно море CeNoBS, финансиран от Европейския съюз (за проекта CeNoBS -  тук ). Засега на база начално анкетно проучване природозащитниците отчитат, че нагласите варират от безразличие до открита враждебност. Дейности за комуникация с риболовци и подпомагане на разпространението на пингърите има и Сдружение за дива природа \"Балкани\". От  \"Балкани\" посочват , че друга основна заплаха е стопанският и любителски риболов с дънни тралиращи и драгиращи средства, защото той унищожава дънните организми и екосистеми, които са хранителната база за делфините и техни местообитания. \"Зелени Балкани\" определят като съществена заплаха за китоподобните бездействието на регулатора - Министерството на околната среда и водите (МОСВ). \"Липсва контрол по каквито и да е дейности в морето, а последният печален пример в това отношение е с компанията \"Шел\", която стартира сондаж през чувствителен сезон за биоразнообразието в Черно море като април-юни, когато протичат процеси на  миграция, размножаване, отглеждане на малките. В Решението на МОСВ по случая е направена препоръка да  бъде избегнат летният туристически сезон, но няма нито ред за възможно най-уязвимия сезон за биоразнообразието като цяло.\" От сдружението са внесли становище по темата, като е проведена и среща с Шел, които са заявили, че се съобразяват с регулатора. \"В случая с България явно такъв (регулатор) няма накратко. По-лошото е, че това е втори случай след първия сондаж на ТОТАЛ,\" допълва Попов. Мъртвите делфини През последните години честа гледка на българските плажове са изхвърлени от морето мъртви китоподобни (повече четете  тук  и  тук ). Според анализи и сигнали на сдружение \"Да Запазим Корал\" от последните четири години  основната причина е нелегален риболов  в големи мащаби в Черно море. Според сдружението бракониерският, нерегламентиран и нерапортуван стопански риболов е вероятно най-големият проблем не само за смъртта на делфините, но и за морските екосистеми като цяло. Особено важно значение има нелегалният улов на калкан в Черно море с дънни мрежи, които са главната опасност специално за вида муткур, или морска свиня (Рhocoena phocoena). Според \"Да Запазим Корал\" уловът на калкан в Черно море е най-доходоносният бизнес в рибарството. Съществуват квоти, специални разрешителни, регулация и всякакви законови разпоредби не само в България, но и в другите страни с излаз на Черно море, но се наблюдава трайна тенденция на намаляване на популацията на калкан вследствие нелегалния риболов, прекомерния улов, унищожаването на дънните местообитания и други фактори.", "date": "2019.05.09", "title": "Китоподобните бозайници в България тази година са най-много в района на Калиакра"}
{"url": "https://www.dnevnik.bg/evropa/2019/05/09/3536446_stachka_na_aviodispecherite_vuv_franciia_shte_narushi/", "text": "Най-малко 75 хил. пътуващи се очаква да бъдат пряко засегнати от отмени и забавяния на полети заради започналата стачка на авиодиспечерите в цяла Франция, предаде ДПА. Трийсет и пет часовата стачка - третата национална стачка на авиодиспечери в Европа за тази година - започна вчера от 19 ч. местно време (20 ч. българско) и ще продължи до 6 ч. сутринта в петък. Летищата Париж-Орли, Лион, Марсилия и Тулуза се очаква да бъдат най-засегнати. Асоциацията \"Авиолинии за Европа\" (A4E) заяви, че стачките имат \"скъпоструващ ефект върху туризма\", и призова \"в частност тези, които вземат политическите решения във Франция, да направят по-предвидимо въздействието на стачките\". \"Ер Франс\" заяви, че предвид стачката френските авиационни власти са призовали авиокомпаниите да намалят полетите си днес. \"Ер Франс\" възнамерява далечните й полети да летят по разписание днес, но ще намали тези на близко и средно разстояние. Днес се очаква да има стачки във всички публични услуги във Франция. Синдикатите се мобилизираха, за да се борят срещу проектозакон за трансформацията на публичните услуги, и призоваха за митинги срещу съкращенията на работни места и краткосрочните договори за заетост. /БТА", "date": "2019.05.09", "title": "Стачка на авиодиспечерите във Франция ще наруши въздушния трафик"}
{"url": "https://www.dnevnik.bg/bulgaria/2019/05/09/3536448_ima_pritesneniia_che_mestan_moje_da_povliia_na/", "text": "Имаме притеснения, че Лютви Местан може да повлияе на разследването на катастрофата, защото не е случаен човек. Ще настояваме и за информация с кого е разговарял веднага след инцидента. Това заяви адвокат Николай Димитов, който представлява семейството, чието бебе загина в инцидент на пътя с лидера на ДОСТ,  който стана на 14 април . \"Отправихме искания към прокуратурата за проверка с кого е разговарял след катастрофата. Искаме и да се види кой е направил обаждането до 112 и дали се е изчаквало да дойде \"удобен\" патрул\", каза той. По думите му експертите ще кажат дали пътниците в другата кола са били с колан, а скоростта на клиента му е била около 90 км/час. \"Дори да е спрял на механично на знак \"стоп\", Местан не се е уверил, че няма опасност на пътя с предимство, което е негово задължение\", добави адвокатът на семейството на жертвата. По думите му от въпросната точка има видимост. \"Пътниците са видели много добре неговия автомобил и са си мислили, че ще спре на знака. Те не са равнопоставени участници в движението. Този вид произшествия стават много често. Основната и единствената причина е несъобразяването с конкретната ситуация. Oчаквам да му прецизират по-тежко обвинение, защото има и други пострадали при катастрофата\", каза той. Вчера пред Би Ти Ви лидерът на ДОСТ заяви, че  прокуратурата обявява за негови нарушения  на пътя такива, направени от служебния автомобил на бившия организационен секретар, а сега лидер на ДПС Мустафа Карадайъ. Изказването му беше по повод  съобщение от говорителя на главния прокурор Румяна Арнаудова , че той има наказателно постановление, акт и 13 фиша за превишена скорост в периода преди катастрофата, при която загина дете. Арнаудова изнесе данните на пресконференция, за да мотивира искането към съда да отнеме книжката на Местан. \"Това не е просто лъжа, а квалифицирана клевета. Ако е вярно, че тези нарушения са извършени от мен, аз няма да си поискам книжката обратно никога, но ако не е вярно, тя трябва да понесе отговорност\", каза Местан. Той показа два от фишовете, за които вероятно говори прокуратурата. В края на април той съобщи, че  ще съди държавното обвинение за клевета . Лютви Местан изрази мнение, че кампанията срещу него е подготвена от ДПС, които били притеснени от бъдещия резултат на ДОСТ на евроизборите на 26 май. \"Притеснителното е, че атаката е от ДПС, но идва през прокуратурата\", каза политикът. Той уточни, че няма намерение да се укрива, защото е невинен. Описвайки катастрофата, Местан за пореден път обясни, че колата му е била ударена, докато се е намирала в собствената си лента, като другият автомобил е напуснал своята. Показа и снимки, от които се вижда че щетите по неговия автомобил са като от челен удар, а лявата страна, която би поела удара, ако не е бил спазил предимство, е без поражения.", "date": "2019.05.09", "title": "Местан може да влияе на разследването за катастрофата, смята адвокатът на пострадалите в нея"}
{"url": "https://www.dnevnik.bg/evropa/2019/05/09/3536451_mei_sravni_bitkata_si_s_brjuksel_za_brekzit_s_obrata/", "text": "Британският министър-председател Тереза Мей сравни вчера битката си с Брюксел по въпроса за Брекзит с невероятния обрат, който \"Ливърпул\"  направи срещу \"Барселона\"  в Шампионската лига по футбол, съобщи \"Франс прес\". \"Барса\" се наложи с 3:0 в първия полуфинален мач, а \"Ливърпул\" без контузените си звезди Мохамед Салах и Роберто Фирмино изглеждаше, че върви към сигурно поражение преди реванша. Английският клуб обаче направи един от най-силните обрати в историята си, налагайки се с 4:0 у дома и с общ резултат 4:3 се класира за финала на Шампионската лига. На вчерашното заседание, на което отговаряше на въпроси на депутати в парламента, Мей се вдъхнови от тази победа, когато говори за Брекзит. Победата на \"Ливърпул\" \"ни показва, че когато всеки казва, че всичко е приключило, че европейският ви съперник ви е победил, че времето изтича, че е време да се признае поражение, ние можем все още да постигнем успех, ако всички се обединят\", заяви премиерът под аплодисментите на членовете на своята Консервативна партия. С тези думи тя отговори на заядлив коментар на лидера на лейбъристите Джереми Корбин, който я посъветва да \"вземе съвети от Юрген Клоп\", харизматичния германски треньор на \"Ливърпул\", за това \"как се постигат резултати в Европа\". Правителството на Мей от повече от месец преговаря с лейбъристката опозиция в опит да бъде постигнат консенсус за приемане на споразумението за Брекзит, сключено с Брюксел в края на ноември, но отхвърлено три пъти от британския парламент. Обединеното кралство трябваше да напусне ЕС на 29 март, но излизането бе отложено два пъти и сега Брекзит е насрочен за 31 октомври. /БТА", "date": "2019.05.09", "title": "Мей сравни битката си с Брюксел за Брекзит с обрата на \"Ливърпул\" срещу \"Барселона\""}
{"url": "https://www.dnevnik.bg/evropa/2019/05/09/3536454_za_pruv_put_ot_1882_velikobritaniia_e_proizvejdala_tok/", "text": "Великобритания е произвеждала електричество, без да използва изобщо въглища, в продължение на една седмица и това е прецедент от индустриалната революция, обяви компанията, управляваща енергийната мрежа, цитирана от \"Франс прес\". Групата Electricity System Operator (ESO) обяви вчера, че в 13:24 часа местно време се е изпълнила една цяла седмица, пред която страната произвеждала електричество без въглища, след като последната централа, работеща с такова гориво, е била изключена от мрежата точно преди седем дни. Това е прецедент от откриването на първата електроцентрала, работеща с въглища, във Великобритания през 1882 година, уточни ЕСО. Все повече възобновяеми енергоизточници захранват нашата система и подобни поредици без въглища като сегашната ще станат нещо обичайно със задоволство заяви директорът на ЕСО Финтън Слай. /БТА", "date": "2019.05.09", "title": "За пръв път от 1882-а Великобритания е произвеждала ток без въглища една седмица"}
{"url": "https://www.dnevnik.bg/evropa/2019/05/09/3536461_velikobritaniia_i_irlandiia_dogovoriha_reciprochni/", "text": "Великобритания и Ирландия се договориха техните граждани да имат право да живеят и работят свободно в двете страни на реципрочна основа след Брекзит, предаде \"Асошиейтед прес\". Споразумението бе подписано от британското и ирландското правителство вчера. То предвижда запазване на свободната зона за пътуване между двете държави независимо при какви условия Великобритания ще напусне Европейския съюз. Заради политическата безизходица в Лондон все още не е ясно кога точно ще стане факт Брекзит и при какви условия, отбелязва АП. По презумпция обаче британците ще загубят автоматично правото си да живеят в държавите от ЕС, след като страната им излезе от съюза. Свободната зона за пътуване съществува, откакто Република Ирландия придобива независимост от Великобритания преди близо един век. Тя предхожда влизането на двете страни в Европейския съюз. Споразумението позволява на британците и ирландците да живеят, работят, учат, получават медицинска помощ и гласуват в двете страни на реципрочна основа, посочва АП. /БТА", "date": "2019.05.09", "title": "Великобритания и Ирландия договориха реципрочни права за гражданите си след Брекзит"}
{"url": "https://www.dnevnik.bg/bulgaria/2019/05/09/3536464_ivancheva_shte_finansira_kampaniiata_si_za/", "text": "Бившият кмет на район \"Младост\" Десислава Иванчева ще финансира кампанията си за евроизборите изцяло с дарения от граждани, които възлизат на няколко десетки хиляди лева. Това заяви самата тя пред Би Ти Ви от дома си в столичния квартал 'Младост\", откъдето ще я води, защото е под домашен арест.  Мярката й беше определена  вчера от апелативния специализиран съд. Независимата кандидатура на Десислава Иванчева за евродепутат бе регистрирана на 23 април в ЦИК с 5552 подписа, внесени от Инициативен комитет \"Непослушните\". \"До този момент имаме около 2 хил. лв. Даренията са малки суми, но от голям брой хора. Не е важно да има билбордове, а хората да ни вярват\", посочи тя. По думите й Европа е запозната със случая й. \"Тази репресия спрямо нас е с цел сплашване на хората\", каза тя. На въпрос при евентуална победа на изборите към коя партия в Европейския парламент ще се присъедини тя заяви, че това все още не е известно и ще се реши след допитване. \"Реших да се кандидатирам от безсилие, държавата ни загива. В България мафията си има държава\", заяви бившият районен кмет. По отношение на начина на провеждане на кампанията тя каза, че ще се заложи на \"нестандартното и креативното\". \"За нас не е важно да има билбордове, а хората да ни вярват\", добави тя. По повод решението на съда тя прогнозира, че и на втора инстанция ще бъде осъдена с намалена присъда от 20 на 10 години затвор. \"Трябва да се направи промяна, поисках промяна в Закона за строителството ( Закон за устройство на териоторята - б.р), но се опитаха да ни сготвят и да ни пратят в затвора\", каза тя. Вчера апелативният специализиран съд освободи под домашен арест бившия кмет и нейния заместник Биляна Петрова. Решението е окончателно и не подлежи на обжалване. На първа инстанция  специализираният наказателен съд я осъди  на 20 години затвор, 10 хил. лв. глоба, конфискация на част от имуществото и забрана да заема публична ръководна длъжност за срок 20 години. Заместникът й Биляна Петрова получи 15 години затвор, 15 хил. лв. глоба и забрана за 15 години да заема публична длъжност. Присъдена е и конфискация на част от имуществото й. Бившият кмет на района - Петко Дюлгеров, обвинен за посредник, е осъден на 12 години затвор, 12 хил. лв. глоба и конфискация на имущество. На заседанието Иванчева се яви с новия си адвокат Николай Хаджигенов, който е поел защитата й, след като тя се е отказала от адвокат Марин Марковски.", "date": "2019.05.09", "title": "Иванчева ще финансира кампанията си за евроизборите с дарения от граждани"}
{"url": "https://www.dnevnik.bg/bulgaria/2019/05/09/3536465_kratki_novini_pojar_zasegna_kontaktnata_mreja_na/", "text": "Двама работници в Габрово пострадаха заради волтова дъга Единият от ранените електромонтьори, който е на 56 години, е с опасност за живота, съобщава полицията в Габрово. Двамата са получили изгаряния вследствие на волтовата дъга. Те са пострадали по време на работа по подмяна на електромер в трафопост на бул. \"Бойката\" № 4. Прегледани са в МБАЛ \"Д-р Тота Венкова\", след което са транспортирани за лечение в \"Пирогов\". Северин Красимиров няма да обжалва присъдата си На 22 април Северин Красимиров  беше осъден на 30 години затвор  на първа инстанция за убийството на журналистката Виктория Маринова в Русе, съобщава БНТ. Присъдата е при първоначален строг режим за три престъпления - умишлено убийство, изнасилване и блудство. Адвокатът му Иван Дойнов каза, че той я смята за справедлива. Пожар засегна контактната мрежа на тролейбусите в Бургас Освен повреда на контактната мрежа огънят е унищожил и два валяка за асфалтиране на фирма \"Джи Пи груп\", съобщава \"Нова телевизия\". Най-вероятно причината е умишлен палеж, допълва медията. Инцидентът е станал рано тази сутрин на бул. \"Захари Стоянов\", който се ремонтира от 20 дни. В момента няма проблем с придвижването на жителите на най-големия бургаски комплекс \"Меден рудник\" до центъра на града. Все още не е известно какви са материалните щети за фирмата и общинския превозвач.", "date": "2019.05.09", "title": "Кратки новини: Двама работници в Габрово пострадаха заради волтова дъга"}
{"url": "https://www.dnevnik.bg/evropa/2019/05/09/3536467_prezidentite_na_21_strani_prizovaha_grajdanite_s_glasa/", "text": "В навечерието на изборите за национални представители в Европейския парламент 21 държавни глави на страни-членки на ЕС отправят призив към европейските граждани да определят със своя глас на вота бъдещия път на Европейския съюз, предаде прессекретариатът на президента Румен Радев. В декларацията, подписана от държавните глави на България, Чехия, Германия, Естония, Ирландия, Гърция, Франция, Хърватия, Италия, Република Кипър, Латвия, Литва, Унгария, Малта, Австрия, Полша, Португалия, Румъния, Словения, Словакия, Финландия, се подчертава значимостта на съхраняването на ЕС, неговата сила и интеграция. Европейската интеграция и единство са от изключително значение и само една силна общност е способна да се изправи пред съвременните предизвикателства, надхвърлящи националните граници. Европа ще се справи успешно с глобалните рискове и ще продължи по пътя на икономическото и социално сближаване и развитие единствено при наличието на равнопоставеност в партньорството и съвместни действия, е позицията на президентите. \"Не можем и не трябва да приемаме мира и свободата, просперитета и благосъстоянието за даденост. Необходимо е всички да останем активно ангажирани с голямата идея за мирна и интегрирана Европа\", се казва още в документа. Държавните глави посочват, че през последните месеци повече от всякога Европейският съюз е изправен пред безпрецедентни рискове и отстъпление от интеграционните процеси. В документа се подчертава, че както европейските граждани, така и държавите членки имат нужда от силен Европейски съюз, с общи институции, който е готов да възприема критично резултатите от своята дейност и е способен да се реформира. \"Европа се нуждае от оживен политически дебат за най-добрия път напред към бъдещето, използвайки зададената основа в Римската декларация от 25 март 2017 г.\", подчертават президентите. Според тях съюзът е способен да възприеме широк обхват от мнения и идеи. \"Определено обаче не трябва да има връщане към Европа, в която държавите вече не са равнопоставени партньори, а опоненти\", се казва още в съвместния призив на европейските държавни ръководители. ", "date": "2019.05.09", "title": "Президентите на 21 страни призоваха гражданите с гласа си да определят бъдещето на Европа"}
{"url": "https://www.dnevnik.bg/politika/2019/05/09/3536527_i_prezidentut_kato_bsp_-_ne_iska_borisov_da_vodi/", "text": "След като в началото на тази седмица БСП обвини премиера Бойко Борисов, че  използва държавен ресурс за провеждането на предизборната кампания  на ГЕРБ, днес президентът Румен Радев също се обяви против подобна практика. От левицата дори внесоха сигнал в Централната избирателна комисия (ЦИК) за конфликт на интереси. След церемонията по поставяне на венци и цветя пред паметника на Незнайния воин в София за 74 години от края на Втората световна война Радев отговори и на  нападките на Борисов , който вчера обяви, че президентът има \"политическо отношение\" към БСП заради присъствието на Елена Йончева и Иво Христов в листата на левицата за евроизборите. \"Аз съм равноотдалечен от всички партии и не мисля, че давам някакъв повод изобщо да се мисли в тази насока. По-скоро не мисля, че трябва да се води предизборна кампания с пари от държавния бюджет. Както виждате, обвиненията към мен са абсолютно несъстоятелни\", заяви Радев, цитиран от \"Фокус\". Той припомни, че поставеният под номер четири  в листата на БСП Иво Христов , който беше началник на кабинета му, първо е напуснал президентството и след това е започнал да води предизборната си кампания. Същото се отнасяло и за Йончева, която за кратко беше ръководител на прессекретариата на държавния глава след встъпването му в длъжност, но напусна, за да стане депутат. \"Президентството не е феодална институция, всеки е свободен да взема решение. Направете си една справка колко съветници и секретари на предишни президенти още по време на мандатите на тези президенти какви постове после са заемали. Така че това е нещо нормално. Моите условия са ясни - напуска се президентството и всеки е способен да се кандидатира за каквото си поиска. Така че тези упреци са абсолютно несъстоятелни\", каза още той. Той предположи, че нападките срещу него са опити всички останали скандали да бъдат заглушени. Според него обаче това няма да има успех, тъй като хората вече очаквали реални действия срещу корупцията. След поднасянето на венци пред паметника на Незнайния воин Радев заяви, че най-голямото постижение на Европа след края на Втората световна война е създаването на Европейския съюз. \"Днес е празник и отбелязваме Деня на победата и Деня на Европа. За да се реализира голямата идея за обединена Европа, нямаше как да стане без победата над хитлерофашизма. За това сме длъжни да уважаваме и почитаме паметта на тези милиони жертви дадени в борбата с нацизма и да не забравяме приноса на България. Хиляди българи загинаха във Втората световна война и днес трябва да почетем тяхната памет и да отдадем момента и на живите в момента български ветерани\", каза президентът.", "date": "2019.05.09", "title": "И президентът като БСП - не иска Борисов да води предизборна кампания с държавни пари"}
{"url": "https://www.dnevnik.bg/evropa/2019/05/09/3536522_osem_strani_predlagat_25_ot_bjudjeta_na_es_da_e_za/", "text": "Осем европейски страни призоваха за амбициозна стратегия срещу климатичните промени, както и една четвърт от бюджета на ЕС да се харчи за борба с тях, предаде Би Би Си. Според съвместното изявление ЕС трябва да има нулеви емисии парникови газове най-късно до 2050 г. То бе подписано от Франция, Белгия, Дания, Люксембург, Холандия, Португалия, Испания и Швеция. Групата смята, че планът може да \"върви ръка за ръка с просперитета\" и \"да бъде пример, който да последват други страни\". Документът идва малко преди началото на  среща на върха на европейските лидери  в румънския град Сибиу, на която ще се обсъжда бъдещето на Европа и стратегията на ЕС за следващите пет години. Не всички обаче са се включили в инициативата, а някои отсъстващи от съместната позиция, включително Германия, са важни играчи. Какво се казва в документа Позицията на осемте е, че климатичните промени имат \"дълбоки последици за бъдещето на човечеството\" и че ефектът от тях вече е видим. Дава се пример с горещините и пожарите миналото лято. Групата освен това казва, че гражданите са обезпокоени, което се вижда от скорошната  мобилизация на млади хора . \"Бюджетът на ЕС, който в момента се договаря, ще бъде важен инструмент в това отношение: най-малко 25% от разходите трябва да са предназначени за проекти, насочени към борбата с климатичните промени\", се посочва в документа, имайки предвид следващата многогодишна финансова рамка на ЕС за периода 2021-2027 г. Според позицията общ принцип следва да бъде бюджетът на ЕС да не финансира нищо, което води до увеличаване на емисиите. Групата иска ЕС да обяви политика на нулеви емисии до 2050 г. на климатичната среща на ООН през септември и да подсили съществуващите цели. В момента те са до 2020 г. ЕС да намали емисиите на парникови газове с 20% спрямо нивата през 1990 г., а намалението да достигне 40% през 2030 г. А останалите 20 държави По време на пресконференция в понеделник с холандския премиер Марк Рюте френският президент Еманюел Макрон каза, че съвместният документ е \"амбициозен\" и че \"сме по средата на изграждането на коалиция за това\". Целта за въглеродно неутрална Европа до 2050 г. не е нова. Тя бе предложена от Европейската комисия. Подобни предложения трябва да имат подкрепата на Европейския парламент и да получат одобрението на държавите членки. Очаква се на срещата в Сибиу документът да се използва като начална точка за включване и на други държави. Няколко страни обаче са против засилването на сегашните ангажименти. Сред тях е Германия, която се опасява от вреди за промишлеността си. Полша, която все още разчита на въглища за електроенергия, е сред централноевропейските държави против плана.", "date": "2019.05.09", "title": "Осем страни предлагат 25% от бюджета на ЕС да е за борба с климатичните промени"}
{"url": "https://www.dnevnik.bg/analizi/2019/05/09/3536525_istoricheskite_uroci_ne_sa_naucheni/", "text": "Преди 74 години бе разгромена нацистка Германия. С огромното страдание и жертвоготовност на народите от антихитлеристката коалиция бе сложен край на единия от двата най-човеконенавистни тоталитарни режима в човешката история. Другият - сталинисткият болшевизъм, се покачи върху планината от кости, мъка и свръховешко усилие на народите на бившия Съветски съюз, победили във войната, за да оцелее и да се превърне в режим - свръхсила, подчинила на произвола си и половин Европа за още половин век. Днешна Германия е една от най-свободните и демократични страни в света. Германия е образец за обществено устройство, за ефективна икономика, за мирна и отговорна политика в Европа и света. Всички очакваха, че след поражението на болшевишкия режим в края на Студената война Русия ще тръгне необратимо по пътя на демократичното устройство и ще възприеме отговорно поведение към своите съседи и партньори - близки и далечни. За съжаление тези очаквания просъществуваха малко повече от едно десетилетие. Нов авторитарен режим начело с Владимир Путин смени плахия опит за демократично устройство на 1/7 част от световната суша. Изписаха го и на ... икони... Великодържавната репресия бе безмилостно насочена към тези, които отказаха да се подчинят на новата стара репресивна машина. Съседна Грузия бе подложена на брутална агресия от Москва през 2008 г., а територията й бе разпокъсана. Украйна бе наказана за дързостта си да избира сама своето управление. През 2014 г. от нея бе откъснат Крим, а върху Донбас бе упражнена агресия с цел сепаратизъм и гражданска война. Бивша източна Европа бе изправена пред масирана пропагандна кампания - хибридна война, целяща да дестабилизира крехките стопански и политически институции на тези доскоро подложени на съветска окупация страни. При все опитите на ЕС, на повечето европейски страни да убедят Москва, че нейното място е в редиците на свободните европейски народи. Но новият великодържавен режим не искаше свобода за народите - той поиска възстановяване на имперската експанзия и контрол върху всички, попаднали под определението за \"законна руска сфера на влияние\". Историческите уроци не са научени, измамното великодържавно самочувствие и арогантност отново маршируват по улиците на Русия и в амбициите на управляващия я режим. Днес е 9 май - денят, в който Русия празнува победата над нацизма (Европа празнува на 8 май). Денят, в който официална Москва отново ще използва великата победа на народите над нацизма като аргумент за своя възраждащ се империализъм и амбиция да подчинява други народи. Хора, бдете!", "date": "2019.05.09", "title": "Историческите уроци не са научени"}
{"url": "https://www.dnevnik.bg/sport/2019/05/09/3536505_video_tenisistut_s_glavno_ch_i_emocionalnata_mu/", "text": "Гладиаторът се раздели емоционално с тениса, написа водещият испански спортен всекидневник \"Марка\" минути след последния мач в кариерата на Давид Ферер. Дали обаче това е най-подходящото определение за 37-годишния състезател? Без да е най-голямата звезда в тениса, Ферер остави на спорта пример, вдъхновение и човечност. Той спечели 27 титли, но единственото, което не можа да постигне, е триумф в Големия шлем. Испанецът напусна корта след загуба от Александър Зверев в мастърса в Мадрид, но заслужи своето място в историята на спорта. Определян за скромен и човечен, той посочи, че не съжалява за нищо в кариерата си и че голямата му цел е просто да бъде щастлив. \"Чувствам се щастлив с прехода към приемането на това, че ще спра да играя и че това ще е последната ми година. Винаги има малко страх около последните турнири. Мислиш за това как ще се чувстваш. Но моята цел е да съм щастлив. Благодарение на това, което имам, мога да се обърна назад и да съм горд с всичко, което съм постигнал\", заяви Ферер преди две седмици пред сайта на АТП. Испанецът посочи, че за него най-ценни са хубавите спомени. \"Извън това, което бях като тенисист, съм оставил нещо, което хората са харесали. Разбира се, че това е по-ценно от титлите. Титлите остават в стаята с купите, но те не са нищо повече от това. Изживяването, отношението, което получих от почитателите и приятелите си - това искам да запазя\", добави Ферер, който с над 31 млн. долара от наградни фондове се нарежда седми във вечната класация.. Със 733 победи в 1110 двубоя в професионалния тенис, той е състезателят, спечелил най-много мачове, без да стигне до титла от Големия шлем. Най-близо до това беше през 2013 г. - най-силния сезон в кариерата му. Тогава испанецът стигна до финала на \"Ролан Гарос\" без загубен сет. Там обаче се изправи срещу сънародника си Рафаел Надал и не можа да му се противопостави. Същия сезон той стигна до най-високото си място в световната ранглиста - третото. Шест години по-късно Ферер приключи състезателната си кариера, удовлетворен от това, което е постигнал, и това, което има. \"Това е тъжен ден за испанския тенис и спорт\", заяви Надал. Водачът в световната ранглиста Новак Джокович посочи, че Ферер е пример за борбеност и че заслужава пълно уважение. \"Желая му успех в новия му живот. Вратите към тениса винаги ще са отворени за него.\" Рекордьорът по титли от Големия шлем Роджър Федерер заяви: \"Вярно е, че винаги съм го побеждавал (б.р. - 17:0 победи), но не всичко се свежда до това. За мен той беше голям съперник\".", "date": "2019.05.09", "title": "Видео: Тенисистът с главно \"Ч\" и емоционалната му раздяла със спорта"}
{"url": "https://www.dnevnik.bg/evropa/evropeiski_parlament/2019/05/09/3464597_glas_protiv_nejelanieto_dadena_partiia_da_pobedi/", "text": "Хората, които смятат, че са слабо представени, са по-популистки настроени в мисленето си и в начина си на гласуване. Поддръжниците на популистите обаче са единни само за две неща – скептицизма към Европа и неудовлетворението от демокрацията в ЕС. Това са част от изводите в анализ на фондация \"Бертелсман\" ( ), който се основава на социологически проучвания в 12 страни от ЕС. В рамките на изследването, наречено \"Изборът на Европа\", са анкетирани са 23 725 избиратели в Германия, Франция, Гърция, Великобритания, Италия, Холандия, Австрия, Полша, Швеция, Дания, Испания и Унгария. Анкетите са проведени от YouGov по поръчка на фондация \"Бертелсман\" през януари 2019 г. Данните за евентуалната избирателна активност на вота за Европейски парламент по-късно този месец са окуражителни за демокрацията – две трети от европейците (68%) искат да участват в евроизборите, като в Германия желаещите да гласуват достигат дори три четвърти (73%). Повечето европейци обаче, когато решават как да гласуват, са ръководени от отхвърлянето на определени партии. Според анализа поддръжниците на евроскептични партии от политическата периферия са по-силно мобилизирани от политическия център, който все още страда от умората на избирателите. \"Европа се нуждае от работещи мнозинства в новия Европейски парламент. Мобилизирането на предимно проевропейския център е важна предпоставка за това\", коментира председателят на изпълнителния борд на организацията \"Арт Де Хеус\". Разделения Проучването обаче показва също така, че популистите са обединени единствено в техния евроскептицизъм и критиките си към демокрацията. По конкретни въпроси поддръжниците на леви и десни популисти са дори още по-разделени от избирателите на традиционните партии.  В икономическите и културните си предпочитания поддръжниците на левите популисти са съгласни много повече със социалистите, социалдемократите и зелените избиратели. В същото време предпочитанията на привържениците на десните популисти са близки до тези, които подкрепят християндемократите и консерваторите. Само либералните избиратели симпатизират на десните по икономически въпроси и на левите по културни. За новия европарламент това ще значи, че за консенсус и позитивни мнозинства ще са необходими дори по-големи коалиции на партиите от основното течение, отколкото досега. \"Ако традиционните партии не успеят да изградят този мост, липсата на абсолютно мнозинство може да доведе до самоналожена безизходица и стагнация\", коментира Роберт Веркамп, съавтор на проучването. Най-проевропейски и най-слабо популистки настроени са поддръжниците на зелени и либерални партии. Подкрепящите популистката радикална левица и крайните леви партии са много по-слабо евроскептично настроени от одобряващите популистката радикална десница и крайните радикални партии. Гласуване против Резултатите от проучването разкриват известна негативна позиция от страна на европейците. \"Много гласоподаватели вече не избират дадена партия, а гласуват срещу тези партии, които най-силно отхвърлят\", обяснява Веркамп. Средно само около шест на всеки 100 избиратели (6.3%) се идентифицират в положителен аспект с дадена партия. Почти един на всеки двама (около 49%) напълно отхвърлят една или дори няколко партии. В проучването терминът позитивна партийна идентификация се отнася за тези респонденти, които казват, че \"определено\" ще гласуват за конкретна партия на европейски, национални и регионални избори. а негативна партийна идентификация   за тези, които и за трите вида избори са казали, че \"определено няма\" да гласуват за дадена партия. Според анализа първата категория е много по-слабо разпространена от втората. Това може да значи, че много граждани не избират най-напред и преди всичко партията, към която се чувстват най-привлечени, а реагират срещу тези, които най-силно отхвърлят. Затова те могат да гласуват за партията, която им обещава най-добра защита от тези, които не харесват и чийто успех на изборите те искат да предотвратят на всяка цена. Особено интересни са нивата на отхвърляне или одобрение за отделни партии от политическата периферия. От една страна крайните и популистките партии имат най-високите нива на отхвърляне, около 52%. В същото време десните популисти имат най-високи позитивни партийни идентификации, приблизително 10%, както и левите популисти – около 6%. С други думи левите и десните крайни партии не само имат стабилна електорална база, но и голям брой остри критици. \"Популистките партии са успели да създадат стабилна основа от избиратели за относително кратък период от време. Но техните високи нива на отхвърляне показват също така колко опасно ще бъде другите партии да имитират популистките\", коментира Веркамп. Според проучването в рамките на кампанията за евроизборите популистките партии се мобилизират срещу традиционните, докато традиционните все повече разчитат на контрамобилизацията на избирателите срещу популистите. Причините за популизма За пръв път изследването разглежда и връзката между представителството и популизма. Резултатите показват, че липсата на представителство е причина за популизма. \"Който иска да предотврати допълнителното разпространение на популистки нагласи, трябва да гарантира, че всички избиратели са представени възможно най-добре. Доброто представителството е най-добрата гаранция срещу популизма\", посочва Веркамп.", "date": "2019.05.09", "title": "Глас \"против\": Нежеланието дадена партия да победи оформя нагласите на европейците"}
{"url": "https://www.dnevnik.bg/sviat/2019/05/09/3536560_amazon_otvori_purviia_si_magazin_v_koito_priema_pari_v/", "text": "Амазон\" (Amazon) откри преди година високотехнологичната си верига магазини \"Гоу\" (Go), в които купувачите просто взимат стоките, които търсят, и си излизат. Сега обаче компанията прибавя една определено нискотехнологична функция - магазините да приемат  пари в брой , отбелязва \"Асошиейтед прес\". Новият магазин \"Гоу\", открит по-рано тази седмица в Ню Йорк, е първият, в който ще се приемат пари в брой. В останалите магазини на Амазон клиентите могат да влязат със съответното приложение, свързано с кредитната им карта или с  профила им в \"Амазон\". Компанията бе критикувана от хората, които са на мнение, че  безкешовите магазини  дискриминират бедните. \"Амазон\" потвърди миналия месец, че работи за въвеждане на начин за приемане в магазините на компанията на банкноти и монети. В новия магазин, след като купувачите, желаещи да платят в брой, вземат това, от което имат нужда, служители ще сканират продуктите им с мобилно устройство, ще вземат парите, ще връщат ресто на клиентите и ще им дават касова бележка. В САЩ някои магазини станаха напълно безкешови в разплащанията си. Активисти и политици обаче казват, че по този начин са дискриминирани хора, които нямат банкови сметки. Филаделфия стана първият град, който забрани безкешовите магазини по-рано тази година, а скоро след това Ню Джърси прие закон, забраняващ напълно безкешовите магазини в целия щат. Подобни закони се подготвят в Сан Франциско и Ню Йорк. /БТА", "date": "2019.05.09", "title": "\"Амазон\" отвори първия си магазин, в който приема пари в брой"}
{"url": "https://www.dnevnik.bg/kultura/2019/05/09/3536523_festivalut_antistatik_-_glas_v_polza_na_suvremenniia/", "text": "Във времето на предстоящите евроизбори, докато вървят предизборни кампании с всичко, което ги съпътства, фестивалът \"Антистатик\" призовава хората да гласуват и за съвременния танц. 12-ото издание на фестивала ще се проведе от 9 до 21 май. Неполитическият лозунг за танцовия вот е: \"Глас \"за\" изкуството като измерение, което не просто познава в дълбочина миналото и разбира линиите на настоящето, но умее и да създава бъдеще\", съобщават организаторите на \"Антистатик\". Тази година отдавна наложилият се в културното пространство фестивал предлага на българската публика среща с работата на артисти от Канада, Израел, Бразилия, Франция и Германия, както и с участници от новата програма \"Център/Изток\" от Хърватия, Словения и Румъния. Фестивалът ще бъде открит днес в 19.00 часа в клуб KICK'S на ул. \"Цар Иван Шишман\" 22 с представяне на първия брой на новото \"Списание за танц\". То ще бъде единственото годишно българско издание, посветено на изкуството на танца. На неговите страници читателят ще може да се осведоми за значими процеси, събития, личности и идеи от класическия и съвременния танц и пърформанс.  В 21.00 часа откриването ще продължи с концерт на нашумялата синт-поп група Karpov Not Kasparov. Дуото се определя като \"най-вълнуващия музикален продукт за износ от Източна Европа.\" То твърди, че създава музиката си по правилата на играта на шах и вече е имало участия в 38 държави. Първото представление в програмата на \"Антистатик\" е на 10 май от 19.00 часа, когато канадецът Манюел Рок ще покаже в \"ДНК - пространство за съвременен танц и пърформанс\" соловото си изпълнение \"Bang Bang\". За него той получава наградата на Съвета за изкуства и литература на Квебек за най-добра хореография за сезон 2016/17 и Наградата за танц на Монреал в категорията за най-добър изпълнител. Водещата тема на \"Bang Bang\" е съпротивата. В спектакъла Манюел Рок поставя себе си \"в ситуация на своеобразно камикадзе\", тъй като хореографската партитура е сериозно изпитание за издръжливостта му. На 11 май от 19.00 на сцената на \"Театър Азарян\" ще се качат Нив Шайнфелд и Орен Лаор от Израел с \"Третият танц\". В него на фона на музиката на Малер, носеща се от касетофон, те изследват любовта, нейните крайности и нуждата от признание. ECCE (H)OMO на Пол Ли, който живее между Франция и Бразилия, ще бъде показано на 12 май от 19.00 часа в \"ДНК\". То е посветено на механизмите и възможностите за предаване и продължаване на танцовото наследство. В основата му стои спектакъла \"AFECTOS HUMANOS\" (\"Човешките афекти\") на немския хореограф Доре Хойер (1911–1967), от който до днес е оцеляло единствено черно-бяло видео от представянето му в немско телевизионно предаване през 1967 г. Билетите за 12-ото издание на \"Антистатик\" вече са в продажба в мрежата на Epay-GO на цена от 10 лева. В деня на всяко представление тяхната цена ще бъде 15 лева и те ще могат да бъдат закупени от Билетния център на НДК. Програмата на \"Антистатик\" може да бъде намерена на  сайта на фестивала. ", "date": "2019.05.09", "title": "Фестивалът \"Антистатик\" - глас в полза на съвременния танц"}
{"url": "https://www.dnevnik.bg/zelen/2019/05/09/3536574_bulgariia_e_sred_liderite_v_es_po_spad_na_vuglerodnite/", "text": "България е на второ място в Европейския съюз по спад на емисиите въглероден диоксид през 2018 г. Страната отчита намаление с 8.1% на въглеродните емисии спрямо 2017 г., като само Португалия е пред България. В иберийската държава спадът е с 9 на сто. Това показва анализ на европейската статистическа агенция Евростат. Докладът разглежда емисиите от въглероден диоксид, причинени от изгарянето на изкопаеми горива. През 2018 г. в ЕС се отчита намаление с 2.5% на въглеродните емисии в сравнение с предходната година. След Португалия и България най-голям спад на емисиите въглероден диоксид има в Ирландия, Германия и Холандия. Увеличение пък е регистрирано в осем държави от ЕС. Лидер по този показател е Латвия с 8.5%, следвана от Малта с 6.7 на сто и Естония с 4.5%. Емисиите въглероден диоксид са смятани за главен виновник за глобалното затопляне и съставляват около 80 на сто от всички парникови емисии в ЕС. В началото на април Европейската комисия разпространи данни, според които електроцентралата  \"Марица-изток\" е сред десетте най-големи замърсители в Европа.  Комплексът е на 8-о място с малко над 10 мегатона емисии на въглероден диоксид. На първо място е ТЕЦ \"Белхатов\" в Полша с почти 40 мегатона емисии. В момента пък българското правителство разработва  проект за национална програма за подобряване на качеството на атмосферния въздух.  Министърът на околната среда и водите Нено Димов уточни, че изпълнението ѝ ще струва между 475 млн. и 879 млн. лв. Програмата предвижда изпълнение на мерки за секторите битово отопление и транспорт. Основен фокус е поетапното извеждане от употреба на печки и котли на твърдо гориво в общините с нарушено качество на въздуха.", "date": "2019.05.09", "title": "България е сред лидерите в ЕС по спад на въглеродните емисии през 2018 г."}
{"url": "https://www.dnevnik.bg/sviat/2019/05/09/3536563_trump_shte_obiavi_braziliia_za_glaven_sujuznik_izvun/", "text": "Съединените щати ще обявят Бразилия за свой главен съюзник извън НАТО, заяви вчера президентът Доналд Тръмп, съобщи ДПА. В писмо до Конгреса Тръмп посочва, че е решил да предостави този статут на Бразилия \"в признание на неотдавнашните ангажименти на бразилското правителство да засили сътрудничеството със САЩ в областта на отбраната, както и в признание на нашите собствени национални интереси в задълбочаването на отбранителното сътрудничество с Бразилия\". По време на посещението на бразилския президент  Жаир Болсонаро  във Вашингтон през март Тръмп заяви, че може дори да подкрепи присъединяване на южноамериканската страна към НАТО, припомня агенцията. Статутът на  главен съюзник на САЩ извън НАТО , утвърден през 1989 г., дава на съответната страна по-широк достъп до закупуване на американско оръжие и участие в отбранителни инициативи./ БТА", "date": "2019.05.09", "title": "Тръмп ще обяви Бразилия за \"главен съюзник извън НАТО\""}
{"url": "https://www.dnevnik.bg/evropa/2019/05/09/3506448_pravilnoto_prilagane_na_zakonite_za_zashtita_na/", "text": "Изборите за европейски парламент наближават. По време на подготовката до 23-26 май един от основните въпроси, които хората обсъждат и който буди мобилизация е как да защитим нашия климат и околна среда. Защитата на околната среда е нещо, за което европейците смятат, че ЕС се справя добре, за което трябва да се прави повече и за чието изпълнение са необходими повече правомощия. За хората е ясно, че изцяло и справедливо. Наскоро Европейската комисия прие втория Преглед на изпълнението на политиките в областта на околната среда – ППИООС. Този преглед е предназначен да наложи това пълно и справедливо прилагане. Той представи резултата на двугодишна работа заедно с държавите членки, крайния резултат от цикъл анализи, диалог и съвместна дейност. Даде се подробен, обективен поглед върху това, което работи в политиката, свързана с околната среда, както и за нещата, които все още е необходимо да бъдат направени.  В целия ЕС политиците, бизнесите и гражданското общество подкрепят нашия призив за по-голяма устойчивост. Ние сме постигнали голям напредък спрямо по-кръгова икономика, при която произвеждаме неща, които могат да бъдат употребени повторно, да бъдат поправени или рециклирани. Преди четири години, когато станах комисар, не вярвах, че една амбициозна стратегия върху пластмасата и забраната върху употребата на пластмасови изделия за еднократна употреба може да бъде осъществима, и бях скептичен, че бихме могли да го постигнем толкова бързо, колкото успяхме. Трябваше да имам по-голямо доверие в нашите собствени способности и във вашата подкрепа. колкото биха могли да имат, поради което ние имаме нужда от този преглед. Той поставя основите на по-добро изпълнение, чрез близко партньорство с държавите-членки. Ние свързваме властите на държавите членки едни с други, с конкретни резултати. През изминалата година има 19 реализирани партньорски проекта за обмен на опит с включени всички държави членки, а тази година ще има още най-малко 20 такива. България взе участие в семинар за намаляване на емисиите от битово отопление – голям източник на замърсяване на въздуха. При всяка страна има специфични постижения и специални предизвикателства. 28 държавни доклада, показват къде прогресът е добър и къде има място за подобрение. Докладите включват специфичните приоритетни действия на всяка една държава, включително България. Повечето действия са в области като качеството на въздуха и водата, управлението на отпадъците и опазването на природата. Области, които означават най-много за Вас. Сред основните констатации, превенцията на генерирането на отпадък остава важно предизвикателство за всички държави членки. Девет държави са на път, а пет вече за постигнали целта за 50% рециклиране до 2020 г., но четиринадесет, включително България, рискуват да не успеят да ги постигнат. Все още в България и управлението на отпадъците продължава да бъде предизвикателство, въпреки че в България се генерират по-малко отпадъци в сравнение със средните стойности в ЕС. По отношение на качеството на въздуха седемнадесет държави членки все още се борят с висока концентрация на азотен диоксид и петнадесет трябва да намалят емисиите на фини прахови частици, както за РМ10, така и за РМ2.5, за да покрият стандартите за качество на въздуха на ЕС. Замърсяването на въздуха е основен проблем в България, която остава сред държавите членки с най-висока смъртност, причинена от замърсяване и най-висока степен на излагане на микрочастици в градските райони. Повечето държави членки трябва да ускорят работата си за и правилно да я ръководят. Правилното прилагане на законите за защита на природата остава предизвикателство за България. Сред основните заплахи за биологичното разнообразие са загубата на местообитания, в резултат на градско и инфраструктурно развитие. Лошото налагане на законите за опазване на природата, неефективното управление и недостатъчното финансиране са проблеми, които трябва да бъдат решени. Въпреки това България е постигнала значителен напредък в подпомагането на картографирането и оценяването на екосистемите и услугите, както и в оценяването и развитието на счетоводни системи за природен капитал. Две трети от нашите държави членки все още имат проблеми с третирането на отпадните води от градовете. Необходими са по-големи инвестиции и този преглед показва как фондовете на ЕС подпомагат усилията за прилагането на политиките. Това се отнася и за качеството на водата като цяло. Към настоящия момент и дори по-малък процент подлежи на вторична обработка. ППИООС също разглежда управлението и задава въпроси дали властите, свързани с околната среда, притежават необходимите ресурси и умения и разглежда как политиката за околната среда се интегрира в други секторни политики като селското стопанство, транспорта и други. Това е вторият път, в който правим подобен преглед, и този път ние сме по-амбициозни, като за първи път покриваме и климатичните промени, промишлените емисии и химикали. Ние направихме това по една много проста причина: тези пропуски в начина, по който се прилагат законите, са вредни за здравето на хората. Те пречат и на устойчивото икономическо развитие. Ние знаем, че това е така, защото имаме ново изследване, което дава цена на тези пропуски. То показва, че пълното приложение на европейското законодателството за околната среда би могло да спести около €55 милиарда за икономиката на ЕС всяка година. Това включва разходите за здраве и директните разходи за околната среда, но всяка година повече от 400 000 души умират преждевременно заради замърсяването на въздуха. Именно това е основната задача на политиката за околната среда и това е причината, поради която ние се нуждаем от инструменти, какъвто е този преглед. Публикуването на резултатите е още една крачка от този цикъл. Ние се стремим към този обмен, интегрираме обратната връзка и скоро ще проведем европейска конференция, касаеща приложението на политиките за околната среда - \"Зелена седмица на ЕС 2019 г.\" – от 13.05. до 17.05. Държавният доклад за България се намира в прикачения файл.", "date": "2019.05.09", "title": "Правилното прилагане на законите за защита на природата е предизвикателство за България"}
{"url": "https://www.dnevnik.bg/na_put/2019/05/10/3506425_tanzaniia_obmislia_da_stroi_lift_na_kilimandjaro/", "text": "Властите в Танзания обявиха, че планират да построят лифт на най-високата планина в Африка - Килиманджаро, за да увеличат посещаемостта на тази природна забележителност. Най-високата точка на изолирания вулканичен планиски масив е връх Ухуру (5895 м надморска височина) и е изкачван годишно от около 50 хил. души. Прогнозата е, че лифтът ще увеличи посещаемостта и приходите с поне 50%, съобщи \"Ройтерс\". Правителствен представител е уверил, че в момента се провеждат проучвания откъде да премине евентуалното трасе като се взимат под внимание както икономически и инженерни, така и екологични аргументи. Анализира се и бизнеспланът, възможностите за финансиране и потенциалните печалби. Интерес са заявили две компании - едната е китайска, а другата - западна. Проектът обаче възмути хората, заети с обслужването на планинарите - пешеходци - водачи, носачи, готвачи, които се опасяват за работните си места. Около 20 хил. се прехранват от обслужването на туристи в този район. По данни на асоциацията на носачите един пешеходен турист прекарва около седмица в района на планинския масив. Миналата година приходите на Танзания от туризъм са нараснали със 7.13% до 2.4 млрд. долара, а секторът е водещ за местната икономика с около 25% в БВП. Освен изкачването на Килиманджаро популярни са сафари - туровете в националните паркове и морският туризъм.", "date": "2019.05.09", "title": "Танзания обмисля да строи лифт на Килиманджаро"}
{"url": "https://www.dnevnik.bg/bulgaria/2019/05/09/3536575_kontrolut_vurhu_subsidiranite_ot_es_proekti_ne_e/", "text": "Министърът на земеделието Румен Порожанов и бивш шеф на Държавен фонд \"Земеделие\" бе призован на разпит в специализираната прокуратура по разследването за злоупотреби с еврофондове, което се води срещу бизнесмена Миню Стайков и още 7 души. Разследването започна в началото на месеца, а Стайков бе обвинен, че е кандидатствал за субсидии по две европейски програми с фирми, регистрирани на децата на негови служители. \"Тези процеси се контролират по всички акредитирани процедури. Проблеми винаги е имало по една или друга мярка. Както и за къщите за гости говорим за поведение на бенефициенти извън работата на Държавен фонд \"Земеделие\" след одобрението на проекта\", каза министър Порожанов пред журналисти на влизане в сградата на специализираната прокуратура. Той смята, че, ако има служители на фонда, които са действали недобросъвестно, трябва да понесат отговорност. Порожанов обяви, че контролните органи не са бутафория, а специализирани дирекции. Всяко одобрение за финансиране минава по йерархията на одобрение на десетки документи и контролни лица. Порожанов заяви и че не чувства вина. \"Схемата е установена в рамките на разследването. В рамките на процедурата на фонда ние нямаме възможност да влезем в тези детайли\", обясни министърът. На излизане от прокуратурата Порожанов обясни, че е заявил пред премиера Бойко Борисов, че е готов да подаде оставка. Разговорът се провел вчера. \"В момента, в който прецени премиерът, че смята, че по някакъв начин политически влияя от гледна точка на един или друг казус, ще подам оставка\". Вчера в телевизионно интервю премиерът  Бойко Борисов разказа  същото и заяви, че е доволен от него. Порожанов каза, че е обяснил подробно пред специализираната прокуратура какви са процедурите на Държавен фонд \"Земеделие\". Той заяви, че няма как да бъде и не е близък с Миню Стайков, който бе обвинен за злоупотреби с пари от еврофондове. Порожанов предположи, че Стайков е кандидатствал за субсидии още по програма САПАРД и досега по други европейски програми за финансиране. Министърът коментира и темата за собственото си имущество. \"Мога да заявя, че абсолютно всичко, каквото имам от повече от 20 години, е декларирано и законно - пред НАП и КПКОНПИ\", посочи Порожанов. \"Въпросът за имуществото ми ме смущава дотолкова доколкото някой много, много се интересува от темата\", каза министърът. Обяснението му е след медийни публикации, че е купил евтино жилище с голяма квадратура през 2004 г. По повод проверката, която се прави и по отношение на него самия по разследването за къщите за гости Порожанов каза, че тя се води за всички длъжности лица, които са свързани с това. \"За сина ми вече коментирах, че той е работил, но никога не е влизал в одит на Държавен фонд \"Земеделие\", добави той. По думите му, Фондът е независима разплащателна агенция, която работи сравнително добре и няма нужда да минава към Министерството на финансите или да променя процедурите, които са подробно разписани.", "date": "2019.05.09", "title": "Контролът върху субсидираните от ЕС проекти не е бутафорен, уверява Румен Порожанов"}
{"url": "https://www.dnevnik.bg/analizi/2019/05/09/3536552_koi_specheli_i_koi_izgubi_ot_promianata_v/", "text": "\"Дневник\" публикува статията от  сайта  на организацията. Акцентите са на редакцията. На 19 април 2019 Конституционният съд (КС) се произнесе с решение по конституционно дело № 2/2018 по оплаквания за противоконституционност на някои изменения и допълнения в Административнопроцесуалния кодекс (АПК). Някои от атакуваните разпоредби са обявени за противоконституционни, но повечето са приети за съобразни с Конституцията. Делото бе образувано по искания на три институции – президента, група народни представители и омбудсмана. Това прави случая уникален предвид обединяването на различни държавни органи за поставянето на сходни въпроси пред Конституционния съд, силното обществено недоволство от промените в закона и широкия обхват на тези, които ще пострадат от тяхното действие. Промените в АПК, поставени на вниманието на КС, са няколко групи. Едните са свързани с подсъдността, други – с размера на държавните такси, трети – с въвеждането на закрити заседания при петчленните състави, а четвърти – с премахването на втората съдебна инстанция по редица дела, в това число заведените срещу откази на институциите да предоставят достъп до обществена информация. \"Програма Достъп до информация\" представи  становище , в което засегна по-голямата част от атакуваните разпоредби. Предисторията е следната. В периода на прехода и върховенството на закона, неразривно свързани с модернизацията на администрацията и обръщането на взаимоотношението държава-гражданин в съответствие с издигането на правата на личността във върховен принцип. Записването на последния в преамбюла на Конституцията обаче не бе достатъчно, за да се установи действително върховната ценност на личността и защитата на нейните права. Бе необходимо създаването на Върховен административен съд през 90-те години, 28 административни съдилища през 2007 г. и Административнопроцесуален кодекс през 2006 г., който създаде детайлни правила за вземане на решения от изпълнителната власт и правомощия на съдилищата да осъществяват контрол за законност върху тези решения и действията на администрацията. Лесният достъп на гражданите, фирмите и неправителствените организации до това правосъдие бе разглеждано като необходимо условие за защита на правата на хората, възпиране на административния произвол и тиранията и за пресичане на корупцията. Този лесен достъп бе осигурен чрез две основни средства – ниски държавни такси за обжалване пред административните съдилища / 10 лв. на първа инстанция и 5 лв. на втора инстанция за гражданите/ и задължителна двустепенна система на съдебния контрол. През изминалите повече от 20 години административното правораздаване се утвърди като една от малкото прегради срещу тлеещия в недрата на нашия регион синдром на източна деспотия. Вдъхновението и устремът да бъде поддържана градината на законността и съхранявани правата на гражданите и другите обитатели на територията на страната като че ли започнаха да охладняват с осъществяването на членството в Европейския съюз и отслабването на международната тяга над недостатъчно дисциплинираните и цивилизовани общества. Като плевели избуяха нови опити за нарушаване и заобикаляне на закона от страна на изпълнителната власт, съчетани с поддържане на недостатъчно вчесан и реформиран вид на съдилищата. Въпреки че повечето от върховните съдии от началното време на вдъхновението се пенсионираха, във Върховния административен съд (ВАС) продължава да работи критична бройка вещи магистрати, които развиват съдебна практика по редица съществени правни въпроси. След като опитът за овладяване на ръководството на ВАС също се оказа недостатъчен за желаното отпадане на силата на съдебния контрол върху управлението, явно политическите власти стигнаха до извода, че трябва да се \"реже из основи\". Така се стигна до на 1 юни 2017 от страна на група депутати от управляващата партия ГЕРБ начело с тогавашния председател на правната комисия в парламента и днешен правосъден министър Данаил Кирилов. Текстовете бяха приети на първо четене, без да се изчака предвидения в Закона за нормативните актове едномесечен срок, който подход се оказа запазена марка на тази комисия. В мотивите гражданите бяха обвинени в \"злоупотреба\" с правото на жалба до съдилищата, а нуждата последните да напълнят бюджетите си с пари от жалбоподателите бе изведена като приоритет. Проектът бе представен като писан от върховни съдии, което не се потвърди. През следващата година редица текстове бяха допълвани, изменяни и преправяни в същата парламентарна комисия до \"дванадесет без пет\", без ясна и системна цел. Накрая резултатът бе поскъпване на административното правосъдие на втора инстанция 14 пъти за гражданите и 74 пъти за юридическите лица, вмъкването за първи път в българската правна история на \"закрити заседания\" по съществото на спора, а не по допустимостта на разглеждането му, и премахване на втората съдебна инстанция – т.е. на контрола от ВАС върху решенията и определенията на административните съдилища по редица дела. В последното заседание на правната комисия преди второ четене заместник-председателят й Христилиян Митев от \"Обединени патриоти\" внесе предложение да бъдат включени в тази група делата по Закона за достъп до обществена информация, т.е. да остане само една съдебна инстанция. Предложението е единодушно гласувано в комисията, а впоследствие бе прието и от парламента. Наложеното от президента вето бе преодоляно от законодателната институция след обсъждане в правната комисия през горещ септемврийски ден с леко кресливи нотки. По образуваното дело Конституционният съд е разгледал редица аспекти от поставените от трите институции и множеството представили становища организации въпроси. Приел е /не без основание/ наличие на противоконституционност по повод изменението, според което ще се представя становище от прокурора по делата, което няма да може да бъде прочетено от страните. Със съжаление трябва да признаем, че този проблем не е практически най-наболелият в променения административен съдебен процес. Обявил е също за противоречащо на Конституцията изчисляването на държавните такси по екологични дела /по оценка въздействието върху околната среда/ върху \"материалния интерес\", като е подчертал, че \"околната среда е благо от най-висш порядък, което не може да бъде остойностено\". Основен препъникамък за КС са се оказали драстично повишените размери на държавните такси по касационното обжалване, които според шестима от съдиите – докладчика Павлина Панова, Георги Ангелов, Константин Пенчев, Филип Димитров, Таня Райковска и Атанас Семов са в противоречие на Конституцията. Според тях законодателната акция е допустима, но не е била необходима, като повишаването на таксите не е най-щадящото средство за постигане на целите, а освен това не е обосновано \"с никакви финансови критерии с оглед доходите на гражданите\". Отбелязали са и че достъпът до съд е ограничен не само чрез високите такси, но и чрез въвеждане на задължителна адвокатска защита на касационната инстанция, което води до комбинирана тежест върху законодателя. Другите шестима съдии смятат точно обратното. Що се отнася до отпадането на висшата съдебна инстанция по редица дела, включително по Закона за достъп до обществена информация (ЗДОИ), мнозинството от конституционните съдии не е видяло проблеми. Според тях нито една разпоредба от Конституцията не изисква съдебното производство да премине през повече от един стадий, оспорването по административен ред (т.е. пред горестоящия административен орган) на индивидуални административни актове представлява важна процесуална възможност за гарантиране правото на защита. В мотивите към законопроекта били обосновани цели на отмяната на втората съдебна инстанция, като \"постигане на ефективен, прозрачен и бърз административен процес\". Тези умотворения на вносителите на предложението за промени в АПК обаче не са подложени на анализ от мнозинството от конституционните съдии. Не става ясно как се постига ефективен процес като се премахне половината от него, нито как става по-прозрачен, като е само на една съдебна инстанция [1] . А може би се има предвид, че като започнат закритите заседания на петчленните състави на ВАС, тази част от процеса вече няма да е много прозрачна, така че липсата й би представлявала несъмнено по-голяма прозрачност. КС е приел още, че точното и еднакво прилагане на закона от съдилищата се постига и чрез тълкувателната дейност на ВАС. След тези мотиви на Конституционния съд остават някои въпроси. Така например прави впечатление, че съдиите не са забелязали или са отминали без думи, че по ЗДОИ не съществува \"оспорване по административен ред\", тъй като още при създаването на закона той бе изключен. По този начин отказите да бъде предоставена информация остава да се разглеждат само от една единствена инстанция – в повечето случаи това ще бъде съответният административен съд. Тъй като междувременно с промените в АПК бе изменена и местната подсъдност, се получава така, че жалбите на жителите от дадена област ще се разглеждат от административните съдилища в тази област. Съответно когато тези жалби са срещу откази или решения за достъп до информация на институции на централната изпълнителна власт, е вероятно местният съд да се произнесе и в полза на жалбоподателя. Дали обаче затварянето на един отказ на кмет на голяма община, центъра на областта, областния управител и др. силни политически и държавни фигури в границите на местното правосъдие без обжалване няма да феодализира административното правосъдие? Този въпрос не следва да се разбира като съмнение в независимостта и ефективността на административните съдилища, а възниква в резултат на посочените проблеми след промяната на досега функциониралата система на административното правосъдие, тъй като вече няма да има контрол на решенията на административните съдилища от по-горна инстанция. Прави впечатление, че КС е отминал един друг очевиден довод. Излиза, че административни дела, в които се защитава много по-нископоставена от самия законодател обществена ценност, ще се разглеждат на две съдебни инстанции /а вероятно, и по административен ред пред по-висшестоящия орган/, докато дела, в които се защитава конституционно прогласена ценност, каквато е достъпът до обществена информация, ще се разглеждат само от една съдебна инстанция. По този начин приказките за \"ефективност\" на правосъдието се оказват лишени от съдържание. А основна цел на правосъдието е да се осъществи защита. Бързината на съдебния процес е важна, но е подчинена ценност. Процесът първо трябва да е пълноценен и да осигурява максимална защита, а след това да е бърз. Конституционният съд е признал на законодателя свобода да преценява по \"целесъобразност\" дали да защитава конституционното право в една съдебна инстанция, сравнено със защитата на някои значително по-малоценни интереси в общо три инстанции /една административна и две съдебни/ [2] . Отказът да бъде потърсен в Конституцията какъвто и да е принцип, ограничаващ така наречената \"целесъобразност\" на законодателя, може да доведе – защо утре гражданските искове на стойност под 500 лв. да не се разглеждат на три съдебни инстанции, а тези над 50 000 лв. – само на една? Защо делата с обвинения за най-тежките престъпления, които се разглеждат от Специализирания наказателен съд, да не станат едноинстанционни, а дребните кражби и престъпленията, които се преследват по тъжба на пострадалия – да се разглеждат в три съдебни инстанции? Защо делата за защита на по-незначителни обществени ценности да не се разглеждат от по-висшите по степен съдилища, а тези за защита на по-съществените – от по-нискостепенните? Нали в Конституцията не пише кой съд какви дела да разглежда. Вярно е, че не всяка вреда за обществото и гражданите, причинена чрез закон, представлява противоречие с Конституцията. Върховният закон обаче иманентно съдържа основните принципи на правото, които са юзди за развитието му и Отказът да бъде прието това и да бъде приложен принципът за правна симетрия прилича на същия релативизъм, с който бездушният наблюдател на извършваща се неправда и престъпление разсъждава, дали неговото усилие да помогне няма да е напразно губене на време, ако се окаже, че Бог не съществува.", "date": "2019.05.09", "title": "Кой спечели и кой изгуби от промяната в административното правосъдие"}
{"url": "https://www.dnevnik.bg/sviat/2019/05/09/3536609_pojarite_v_kaliforniia_prez_2018_g_stanaha_nai-skupoto/", "text": "Застрахователните искове за опустошителните ноемврийски пожари в Калифорния надхвърлиха сумата от 12 милиарда долара. Така тези природни бедствия стават най-скъпите в историята на щата, предаде агенция \"Асошиейтед прес\". Данните бяха обявени снощи от шефа на ведомството по застраховане на Калифорния Рикардо Лара. Тези данни се отнасят за  пожара, който почти унищожи град Парадайз,  и още две южнокалифорнийски огнени стихии. Сумата е с около 600 милиона долара по-голяма от обявената през януари. Повечето искове за обезщетения са за пожара в Парадайз, при който загинаха 85 души и бяха унищожени близо 19 000 сгради. Калифорния преживя едни от най-смъртоносните и  разрушителни пожари  в историята си през 2017 и 2018 година. Те надминаха поредицата  унищожителни пожари  от края на 2017 година, които дотогава бяха най-скъпите със застрахователите искове по тях от 11.8 милиарда долара. Все по-големите разрушения правят все по-трудно и скъпо получаването на застраховка за жилище, отбелязва АП. /БТА", "date": "2019.05.09", "title": "Пожарите в Калифорния през 2018 г. станаха най-скъпото бедствие в историята на щата"}
{"url": "https://www.dnevnik.bg/sport/2019/05/09/3536569_vereia_zapodozria_ataka_sreshtu_borislav_mihailov_v/", "text": "Верея\" заподозря атака срещу президента на БФС Борислав Михайлов в  изваждането си от Първа лига . Председателят на управителния съвет на клуба Християн Първанов определи като \"безпочвени\" обвиненията, довели до отстраняването на отбора от елита. Притиснат от много въпроси, той отрече всички обвинения, но не можа да обясни виждането си защо БФС и Борислав Михайлов биха били възможна цел на атака, при положение, че тъкмо БФС вади \"Верея\" от елита. Преди два дни футболният съюз обяви, че последният в Първа лига \"Верея\" се премества в по-долно ниво на футбола заради сигнали за съмнителни мачове. Клубът два пъти беше глобяван за такива провинения, а сега се пристъпи към по-суровата мярка. БФС е получил пет сигнала от УЕФА, свързани с мачове на отбора през този сезон. Отделни клубът е заподозрян в получаване на непозволено финансиране от китайски граждани, свързвани със синдикати за уреждане на мачове, както и с лица от бившите страни от ОНД. Клубът отрича тези обвинения. \"Нашата позиция е, че от създаването на клуба никога в нито едно от нивата на българския футбол не сме участвали в уговорени мачове, манипулирани такива и не сме нарушавали етиката и феърплея в българския и в международния футбол. Така че за нас тези обвинения са безпочвени и не знам на какво се базират\", заяви Първанов. По думите му единствената официална информация от БФС към \"Верея\" е кратко съобщение. Вариантите пред \"Верея\" са да бъде във Втора или Трета лига. \"Искаме да останем в професионалния футбол, но ще видим как ще се развият събитията. Според мен това е кампания срещу отбора, а по мои проучвания е и кампания срещу Българския футболен съюз и в частност към президента на Българския футболен съюз господин Михайлов. Явно за да се изложи футболният съюз.\" \"Верея\" е последен в Първа лига с едва шест точки от 32 мача и без нито една победа. През зимата клубът направи пълна промяна и в отбора дойдоха украинският треньор Олександер Севидов и куп чуждестранни футболисти. Според медийни публикации Севидов е разследван в родината си за участие в съмнителни мачове. Първанов каза, че треньорът и футболистите са доведени от мениджърска агенция. Той отрече твърдения, че по време на подготвителния лагер в Словения пред играчите като спонсор е бил представен китаец.", "date": "2019.05.09", "title": "\"Верея\" заподозря атака срещу Борислав Михайлов в изваждането си от Първа лига"}
{"url": "https://www.dnevnik.bg/sviat/2019/05/09/3536365_turciia_se_mobilizira_sreshtu_erdogan_za_noviia_vot_v/", "text": "Жители на Истанбул отменят планираните си за 23 юни отпуски. Авиолинии и туристически агенции позволяват на хората да сменят датите на полетите и пътуванията си безплатно. Общините в популярни курорти разпространяват фалшиви съобщения за очаквано лошо време, за да откажат истанбулци от посещения през точно този уикенд. \"Не идвайте в Бодрум на 23 юни\", написа в свое изявление общинският съвет. \"Очаква се тежък снеговалеж и плажовете ще бъдат затворени.\" А властите в Адана на средиземноморския бряг предупредиха, че на същия ден при тях температурите ще достигнат 150 градуса по Целзий. За всичко това има сериозна причина - на този ден ще бъдат  повторните избори за кмет на Истанбул . Кандидатът на опозицията Екрем Имамоглу победи в изборите на 31 март само с 13 000 гласа преднина в 15-милионния град. Партията на справедливостта и развитието (АКП) поиска и получи анулиране на вота. Това разгневи обаче много хора, особено в районите, където превес има опозиционната  Народнорепубликанска партия (CHP). \"Мисля, че решението  изборите да се повторят е нелепо \", казва 41-годишният Мерих Ондер, който ще си тръгне по-рано от сватба в Южна Турция на 22-ри, за да може да гласува на 23-ти. \"Ще гласувам за кандидата, който бе ощетен.\" 35-годишният Берке Ертунч казва, че би отменил планираното си пътуване до Берлин, дори ако авиокомпанията не му е предложила пълна компенсация. \"Като виждаме, че предишните избори бяха спечелени с 13 хил. гласа, всеки един се брои\", смята той. Активността в турските избори обичайно е много по-висока, отколкото на Запад. На мартенските избори гласуваха 84% от 10.6-те млн. регистрирани избиратели в града. \"Поддържаме контакт с 5500 туристически агенции и знаем, че за почти всички резервации от Истанбул за този уикенд е поискано да бъдат отменени\", казва пред \"Ройтерс\" Джем Полатоглу, говорител на Travel Agencies Platform. Турските авиолинии съобщиха, че ще позволят на клиенти да променят датите на полетите си между 21 и 26 юни безплатно; същото предложиха и авиолиниите \"Пегасус\" и други.", "date": "2019.05.09", "title": "Турция се мобилизира срещу Ердоган за новия вот в Истанбул"}
{"url": "https://www.dnevnik.bg/sviat/2019/05/09/3536639_denvur_dekriminalizira_s_referendum_upotrebata_na/", "text": "Денвър стана първият американски град, декриминализирал употребата на халюциногенни гъби, предаде агенция \"Франс прес\". Агенцията припомня, че през 2005 г. столицата на щата Колорадо, в Средния запад на САЩ, вече стана първият голям американски град, узаконил притежанието на  малки количества марихуана . И двете решения бяха взети на референдум. Това за декриминализиране на употребата на т. нар.  \"магически гъби\"  мина буквално на косъм. 50.56% от гласувалите на референдума подкрепиха мярката при 49.44 процента против. При това според последните временни резултати жителите на Денвър отхвърляха предложението. На референдума местните жители приеха предложението арестуването за притежание и употреба на гъби с псилоцибин - на хора, навършили 21 години и за лични нужди - да стане \"последен приоритет за силите на реда в град и окръг Денвър\". Халюциногенните гъби  обаче ще останат незаконни и продажбата им все така ще бъде престъпление. Миналата година се провали опит за свикване на аналогичен референдум в щата Калифорния. Според различни проучвания псилоцибинът - основната активна съставка в \"магическите гъби\" - не води до пристрастяване и може да помогне при проблеми с депресия и зависимост от опиати, отбелязва \"Франс прес\". Хиляди хора умират всяка година в САЩ от приемане на  свръхдоза обезболяващи. Активистката група \"Декриминализирай, Денвър\", която бе в основата на кампанията, приветства резултата от референдума. Хората използват тези гъби от хиляди години за лечение, ритуали и средство за духовно извисяване, пише тя на сайта си. \"Денвър е на път да стане световна столица на дрогата\", изрази обаче съжаление  Джеф Хънт , представител на Католическия университет в Колорадо. \"Нямаме никаква идея за ефекта в дългосрочен план от тези наркотици върху жителите на Колорадо\", предупреди той.  Употребата на марихуана за развлекателни цели е законна в целия щат от 2014 г., припомня \"Франс прес\". Канабисът за развлечение е разрешен в общо 10 американски щата, включително Калифорния. Над 30 от 50-те американски щата позволяват марихуаната за медицински цели./ БТА", "date": "2019.05.09", "title": "Денвър декриминализира с референдум употребата на халюциногенни гъби"}
{"url": "https://www.dnevnik.bg/biznes/2019/05/09/3536616_sled_promeni_v_zakon_vsichki_proizvoditeli_na_tok/", "text": "Всички производители на електроенергия, с инсталирана мощност между 1 и 4 мегавата, да излязат на енергийната борсата от 1 юли тази година, реши днес парламентът при окончателното приемане на промени в Закона за енергетиката. Целта е предлагане на допълнителни количества ток през борсата и засилване на конкуренцията. Промените бяха предложени след протести на бизнеса срещу високата цена на предлагания ток на борсата и спекулата според тях на нея. Няколко часа след приемането на текстовете от Асоциацията на организациите на българските работодатели  изпратиха писмо до медиите , с което поискаха преструктуриране на НЕК и смяна на неговото ръководство, заради цените на тока на енергийната борса. Промените ще засегнат 12 централи с високоефективно комбинирано производство и 360 централи с възобновяеми енергийни източници. Годишно тези централи общо произвеждат около 1 500 000 мВтч електроенергия. Сега тяхната енергията се изкупува от НЕК и се пласира на регулирания пазар, от който се снабдяват битовите потребители и малките фирми. Депутатите решиха до 31 август 2019 г. тези производители да подпишат договор за компенсиране с премия с Фонд \"Сигурност на електроенергийната система\" (ФСЕС), като договорите влизат в сила не по-късно от 1 октомври 2019 г. Премахване на таксата за износ на ток Друга новост е премахването на таксата върху електроенергията за износ. Става дума за цените за пренос и достъп до електропреносната мрежа, които се плащат от износителя, а не от крайния клиент. България е единствената страна в ЕС, която има такава такса. Нейният размер е малко над 5 евро без ДДС за мегаватчас, или около 12% от настоящата борсова цена на електроенергията. \"С решение на Европейския съд бяхме задължени да премахнем такса пренос за износа на електрическа енергия, понеже вече сме Единен енергиен европейски пазар. Махаме това, но по този начин се създават трудности\", заяви пред журналисти народният представител от ГЕРБ и председател на парламентарната енергийна комисия Валентин Николов, цитиран от \"Фокус\". Според него така се поражда дефицит от 80 млн. лв., които трябва да бъдат компенсирани отнякъде. С промените се премахват бюрократични бариери и административни тежести за малките производители, като същевременно се регламентира и предоставянето на преференциални цени за нови когенерации,   посочва \"Капитал\" . Промените би трябвало да имат положително влияние както върху търговците на ток, така и върху производителите и потребителите. Разходите за електроенергия вероятно няма да намалеят, но участниците на пазара ще имат по-голяма сигурност за цените, повече възможности за избор и по-малко пречки пред дейността си. Според Валентин Николов чрез излизането на пазара на малките производители на ток се създават условия да има нови инвестиции в когенерациите, които ЕК задължава държавите членки да насърчават. \"Но това ще стане чрез търгове и ще бъдат доплащани на преференциалната цена, на която търгът им позволи\", уточни той. Председателят на енергийната комисия каза още, че с промените в закона се дава възможност на всички топлофикации с централно топлоснабдяване да могат да подменят съответните си мощности – когенерации, така че да могат те да компенсират топлинната енергия чрез производство на електрическа енергия. Цените за потребителите не би трябвало да се променят \"Няма да се увеличи цената на тока за крайния потребител заради промените в Закона за енергетиката\", коментира пред журналисти Николов. Той очаква, заради отменената такса за износ да има повишение на цената на борсата. \"Ние съответно имаме буфер, който формира общата цена, която потребителят плаща на доставчика си. Т.е. не очакваме вдигане на цената на регулирания пазар, но цената на борсата се очаква да има повишаване\", обясни Николов и уточни, че работодателите знаят за това. \"И понеже няма друг начин да се случи това, те са съгласни и сме преценили, че това е добре. Те поискаха да махнем съответно таксата, с която се внася ел. енергията, така че да се получат буфери при евентуално покачване на цената. Т.е. вече те могат свободно да внасят електрическа енергия\", каза още Николов. Идват умните електромери Промяна, насочена пряко към потребителите, предвижда възможност всички желаещи да поискат да им бъдат инсталирани т.нар. умни електромери. Те могат да се отчитат дистанционно и да следят качеството на подаваната към клиента електроенергия. Умните електромери позволяват и по-бързо прекъсване и възстановяване на електрозахранването на клиентите, изготвяне на детайлни справки за консумацията на ток и други. Според Валентин Николов, цитиран от БНТ, така няма да има забавяния на фактури, а клиентите по-лесно ще могат да обжалват сметките си. \"Тези уреди могат да бъдат доброволно поискани от потребителите и трябва да бъдат монтирани до 30-ия ден след тяхното поискване. Така крайният клиент ще може да контролира своето потребление онлайн и съответно – да контролира своята цена. Това дава възможност за реално плащане на това, което е потребил\", обясни Николов.", "date": "2019.05.09", "title": "Парламентът задължи всички производители на ток да го продават през борсата от 1 юли"}
{"url": "https://www.dnevnik.bg/v_pamet/2019/05/09/3536618_pochina_poetut_prevodach_i_literaturen_kritik_vladimir/", "text": "Вчера на 63-годишна възраст почина поетът, преводач и литературен критик проф. Владимир Трендафилов. Новината съобщи в личния си профил във Фейсбук неговата съпруга - писателката и поетеса Кристин Димитрова. Опелото ще се извърши утре в църквата \"Св. Георги\". Владимир Трендафилов е един от водещите литературни критици и преводачи от английски. Негово дело са преводи на Уилям Бътлър Иейтс, Тед Хюз, Силвия Плат. Автор е на две стихосбирки  - \"Четирите фокуса\" (1997 г.) и \"Смъртният танц на фокусника и други стихотворения\" (1999 г.).  Трендафилов е роден във Варна през 1955 г. Завършва английска филология в Софийския университет. В продължение на 2 години работи като редактор в издателство \"Народна култура\", след което става преподавател в Софийския университет. Хабилитира се като доцент с изследването \"Дебютът Дикенс: Начална рецепция на английския автор и на творчеството му в България\" (2005 г.). В последните години водеше лекции по съвременна британска литература. Той беше активен литературен критик в медии като вестник \"Култура\". Автор е на книги като \"Неизлечимият образ в огледалото\" (1996 г.), \"През седмица в литературния аквариум\" (1999 г.), \"За рамките на литературата\" (2005 г.). ", "date": "2019.05.09", "title": "Почина поетът, преводач и литературен критик Владимир Трендафилов"}
{"url": "https://www.dnevnik.bg/biznes/2019/05/09/3536657_sezonnite_rabotnici_da_iziskvat_trudov_dogovor_suvetva/", "text": "Сезонните работници да изискват трудов договор при започване на работа и да отстояват правата си навреме - при започване на работа. За по-ефективен контрол е необходимо сигнали да се подават, докато лицата все още полагат труд, съветва Инспекцията по труда по повод началото на кампанията за набиране на персонал за летния туристически сезон. \"Задължително трябва да се получат екземпляр от сключен трудов договор, подписан и от двете страни и копие от уведомлението, с което той се регистрира в Приходната агенция (НАП)\", гласи съобщението. Акцентира се, че работодателят няма право да допуска до работните места работници и служители, с които не е сключил и не е регистрирал в НАП писмен трудов договор. Приходната агенция издава и персонален идентификационен код (ПИК), с който лицата могат по всяко време да установят онлайн дали договорите им наистина са регистрирани в приходната агенция. Напомня се, че липсата на регистрация дава възможност на работодателя да не внася дължимите данъци и осигурителни вноски върху възнагражденията, от което работещите губят осигурителни права. В трудовия договор трябва да са регламентирани основни параметри на трудовото правоотношение - място на работа, наименование на длъжността и характера на работа, дата на сключване на договора, времетраене, размер на основния и удължен платен годишен отпуск, основното и допълнителните трудови възнаграждения, продължителността на работния ден или седмица. Инспекцията по труда информира, че се затвърждава тенденцията в последните години работниците и служителите да подават сигнали за неизплатени трудови възнаграждения, които са договорени устно с работодателя, но при тези случаи Инспекцията по труда няма правомощия да залъжи работодателя да ги изплати.  По закон, ако работникът е назначен със срок на изпитване, трудовите му правоотношения могат да бъдат прекратени в срока без предизвестие и без право на обезщетение, освен за неизползван платен годишен отпуск. Според Кодекса на труда срокът на изпитване може да бъде до 6 месеца. Ако изрично не е уговорено друго, то от него могат да се възползват и двете страни. Ако обаче срокът на изпитване е уговорен в полза на едната страна, то другата дължи предизвестие при напускане. Ако не е уговорено друго, за постоянен трудов договор срокът на предизвестието е един месец, а за срочен трудов договор – 3 месеца, но не повече от изтичането на срока му.  Според Наредбата за трудовата книжка и трудовия стаж трудовата книжка се съхранява от работника или служителя. В тридневен срок от постъпване на работа лицата трябва да я предоставят на работодателя за вписване на данни, който е длъжен веднага след това да я върне. Важно е работещите да имат документ от работодателя, че са му предоставили книжката. Така при евентуално изгубване ще могат да докажат, че вината за това е негова и той ще има задължение да изпълни процедурата по възстановяването й. Тя се предоставя на работодателя и при прекратяване на трудовото правоотношение, който трябва да нанесе незабавно данните в нея и да я върне веднага заедно със заповедта за прекратяването му. От началото на юни Инспекцията по труда традиционно ще засили контрола на сезонните обекти в морските курорти, като има готовност при необходимост през месеците юли и август, когато е пикът й, в курортните комплекси да бъдат командировани и екипи от други области. По данни на Националния статистически институт (НСИ) в трите области с летни курортни комплекси – Бургас, Варна и Добрич, наетите към края на юли 2018 г. са били с над 40 хил. повече спрямо март същата година. ", "date": "2019.05.09", "title": "Сезонните работници да изискват трудов договор, съветва Инспекцията по труда"}
{"url": "https://www.dnevnik.bg/evropa/2019/05/09/3464510_nikoi_ne_iska_razpadane_na_es_no_ima_risk_tova_da/", "text": "\"Три момчета - французин, германец и швейцарец, обсъждат откъде идват бебетата. \"От небето\", каза германецът. Французинът се смее: \"От спалнята\". Швейцарецът е разтревожен: \"Не обобщавайте, различно е във всеки кантон\". С този виц Иван Кръстев отговаря на един от централните въпроси на тези евроизбори: \"Възможно ли е обединението на крайнодесните?\". Според него популистките партии в Европейския съюз са твърде различни, \"не искат да променят хората, както е било през 30-те години на ХХ век, и не могат да излязат с обща идея за бъдещето\", а ако има нещо общо между тях, то е само на повърхността. Когато се навлезе в политическите въпроси, те са единни, че не искат имигранти, но се разминават по всичко друго. Кръстев повтаря в интервюто тезата си, че \"хората остават загрижени по тази тема, но проучванията показват, че тя не е или вече не се смята за централна за техния вот\". Той напомня също, че \"днес няма голяма партия, призоваваща за пълно отваряне на границите, напротив, всички настояват за засилен контрол, а и броят на пристигащите е намалял значително\". Известният политолог цитира и изводи от проучване на Европейския съвет за външна политика, което неотдавна показа, че демографските проблеми, емигрирането за по-добра работа и отливът на млади хора, завършили на Запад и останали там, се превръщат все повече във важен въпрос, особено на Изток. Чехия е изключение от тази тенденция, но тя не е само в Източна Европа, а съществува и в Испания и Италия, допълва той. \"В началото мобилността се възприемаше в тази друга Европа като едно от нещата, които донесе освобождението след 1989 година. За страните, потънали в болезнен преход, работните места на Запад изглеждаха великолепна възможност. Това се променя, особено поради факта, че броят на тези, които са напуснали, е станал твърде голям... За десет години Румъния е изгубила 20% от населението си. В България делът е подобен.\" Запитан дали прогнозира оформянето на \"страх от изчезване\", Иван Кръстев обяснява, че наистина има страхове, \"че един ден никой няма да говори техния език\" в страните на изток от бившата Берлинска стена, \"издигната, за да се предотврати отливът на най-добре обучените и най-младите граждани на ГДР на Запад.\" Ефектът от превеждането обратно на пари към останалите в Източна Европа семейства, не компенсира отлива на население, допълва той. В разговора Кръстев цитира и общоевропейско проучване на Фондация \"Бертелсман\", според което 67% от анкетираните казвали, че \"преди е било по-добре\" и че тази носталгия е на едно и също ниво във всички възрастови групи. \"Европа е построена в страх от миналото си, от двете световни войни. Сега тя започва да се страхува от бъдещето\", казва още той и дава пример за история от Георги Господинов, в която европейците - защото не могат да постигнат консенсус за бъдещето, поне да се разберат кой момент от миналото им допада най-много - избират 1989 г., \"когато надеждите на Изтока и Запада са огромни\". Част от проблема на Европа е, че никой не чувства, че наистина я разбира и мнозина се чувстват неразбрани, казва още политологът пред \"Монд\". Според него е реален рискът от разпадане на Европейския съюз, макара че никъде (извън Великобритания) дори евроскептиците не призовават за разпускането му. Начало на разпад виждат т.нар. федералисти, докато проблемът е в различния начин, по който се разчитат едни и същи процеси от различните политически сили. Така за част от Западна Европа засиленото сближаване към \"Европа на две скорости\" е символ на интеграция, а в Източна Европа го възприемат като дезинтеграция на европейския проект, обяснява Кръстев. Той прави паралел с механизма, стоящ зад разпадането на бившия СССР, или с паниката на вложители при банкова, криза, когато в опита си масово да изтеглят депозити те само ускоряват бедствието. Процес, започнал с цел обновяване, може да излезе извън контрол, предупреждава политологът. \"Ако европейските правителства, опасявайки се, че Европа ще свърши зле, започнат да умножават защитните мерки, мислейки, че така ще избегнат най-лошото, може всъщност да ускорят колапса.\" \"В Европа може да е същото [като сближаването на Русия, Украйна и Беларус в СССР, тласнало разпада му - бел. ред.], ако един ден Франция и Германия решат, че евросъюзът вече не е в техен интерес. Две противоречиви явления са в процес на реализация в момента едновременно. От една страна, с Брекзит силите, които воюваха за излизане от ЕС или за неговото раздробяване, замлъкнаха - като например Марин льо Пен във Франция. От друга страна, има силно движение на отхвърляне на елитите и институциите, особено европейските, които биват обвинявани в безполезност. Тези движения гарантират, че държат на Европейския съюз, но са готови да се върнат към основните ценности. Ако ограничим прерогативите на Централната банка, ще остане ли Германия в ЕС? Ако възстановим границите, как ще реагират много страни? Разликата между желанията, представите и последиците от някои избори може да ускори срива, без никой да е искал това.\" Кръстев напомня също, че на евроизборите залозите са преди всичко локални, национални за всяка страна.", "date": "2019.05.09", "title": "Никой не иска разпадане на ЕС, но има риск това да стане неволно"}
{"url": "https://www.dnevnik.bg/photos/snimka_na_denia/2019/05/09/3536632_snimka_na_denia_bezsmurtniia_polk_obedini_v_redicite/", "text": "За поредна година в десетки градове в България се проведе акцията \"Безсмъртният полк\". Стотици се включиха в марша, с който се отбеляза 74 години от края на Втората световна война. Днешният 9 май е популярен в Русия като Денят на победата.  Шествието започна от Паметника на Незнайния воин, а крайната му точка беше Паметникът на съветската армия, където бяха положени цветя и венци от участниците в марша.", "date": "2019.05.09", "title": "Снимка на деня: \"Безсмъртния полк\" обедини в редиците си лидери на спорещите БСП и АБВ"}
{"url": "https://www.dnevnik.bg/bulgaria/2019/05/09/3536672_konstitucionniiat_sud_dopusna_za_tulkuvane_problema_s/", "text": "Конституционният съд изненадващо и с отчетливо мнозинство - само с три особени мнения, допусна искането на Тричленен състав на Върховния касационен съд да тълкува текст от Конституцията, който има отношение към рестиуираното имущество, известно като \"царските имоти\". Новината заслужава внимание, защото може да пререши основния въпрос на делата между семейството на бившия премиер Симеон Сакскобургготски и държавата - този чия е собствеността. Искането до съда за тълкуване бе отправено от Тричленен състав на Върховния касационен съд по повод стигналото до върховната инстанция дело за собствеността на \"Царска Бистрица\", по което две инстанции се бяха произнесли, че имотът принадлежи на държавата. Основен мотив на всички съдилища, които автоматично прилагаха първото решение на ВКС от 2012 г. за собствеността на чифлика \"Кричим\" - че е държавен, бе този, че решението на КС от 4 юни 1998 г., което отмени Указа за одържавяване на царските имоти от 1947 г., няма реституционен ефект, а е необходимо да се приеме специален закон. Тричленният състав на ВКС по делото за \"Царска Бистрица\" най-сетне реши да поиска от самия КС тълкуване на смисъла на собственото му /на КС/ решение за отмяна на одържавяването. Питането на върховните съдии гласи:  Указът от 1947 г. за обявяване за държавна собственост на имотите на царете Фердинанд и Борис Трети и техните наследници е сочен като закон с еднократно действие. Питането, с други думи, означава КС да обясни може ли и в какви случаи от акт на КС да не произтича никаква последица, или какъв е смисълът от отмяната на национализацията на една собственост, чиято и да е тя, ако от това не настъпва промяна във владеенето на тази собственост. Допускането на искането за тълкуване от КС на собственото му решение изненада мнозина, тъй като бе отправено не от общото събрание на Гражданската колегия на ВКС, на което не достигнаха само два гласа за да се обърне към КС. Искането за тълкуване отправи конкретният Тричленен състав (съдиите Mapгapитa Coĸoлoвa, Cвeтлaнa Kaлинoвa и Poзинeлa Янчeвa) и почти никой от наблюдаващите съдебните дела не очакваше, че КС ще го допусне. Особени мнения си изразили конституционните съдии Анастас Анастасов, Гроздан Илиев и Таня Райковска. Определението на КС можете да прочетете  тук . \"Това дело е много интересно и аз ще го следя\" - така коментира   бивш конституционен съдия, цитиран от сайта  newslex.bg . По думите му от влизането в сила на Конституцията до днес никой не е поставял въпроса за юридическия ефект от актовете на Конституционния съд – решения по същество, по отношение на някои особени закони и на решенията на Народното събрание, които имат еднократно действие. Проф. Киров заедно с проф. Васил Мръчков, проф. Даниел Вълчев, проф. Димитър Радев, проф. Емилия Друмева, проф. Пенчо Пенев, проф. Снежана Начева, проф. Тенчо Колев, проф. Георги Близнашки, проф. Янаки Стоилов и доц. Зорница Иванова са поканени от КС да дадат становища по делото. Същевременно КС е поискал становища от Народното събрание, Министерския съвет, президента, Върховните съдилища и други институции, като е дал срок от един месец, след което предстои произнасяне по същество.", "date": "2019.05.09", "title": "Конституционният съд допусна за тълкуване проблема с \"царските имоти\" (допълнена)"}
{"url": "https://www.dnevnik.bg/zdrave/pregledi_i_kampanii/2019/05/09/3536706_v_stolichen_mol_shte_ima_bezplatni_kardiologichni/", "text": "Столичният търговски център Mall of Sofia предлага безплатни профилактични кардиологични прегледи на 11 май, събота. Те са част от кампанията \"Вземи го приСърце\", която цели да повиши информираността на хората за сърдечно-съдовите заболявания. Прегледите ще се извършват от 13 до 18 ч. на ниво +1. Необходимо е предварително запазване на час, като това може да стане онлайн  тук.  Прегледите ще се извършват от д-р Михаил Протич от УМБАЛ \"Света Анна\" – София.", "date": "2019.05.09", "title": "В столичен мол ще има безплатни кардиологични прегледи"}
{"url": "https://www.dnevnik.bg/razvlechenie/2019/05/09/3536566_skrit_kupidon_se_poiavi_v_izvestna_kartina_na_vermeer/", "text": "Близо два века и половина един Купидон остава скрит под пласт боя в една от известните картини на холандския художник Йоханес Вермеер \"Момиче, четящо писмо до отворен прозорец\". Сега той постепенно отново излиза наяве с помощта на опитни реставратори, разказва изданието Art Newspaper. Още преди 40 години рентгенова снимка на картината показва на изследователите, че в горната дясна част на платното е изобразена картина на Купидон. Учените приемат, че Вермеер сам е решил да го скрие, тъй като е променил решението си за финалния вид на картината. Скорошни лабораторни тестове обаче разкриват, че без съмнение точно тази фигура е била покрита с боя десетилетия, след като нейният автор я завършва. \"Имаше дори слой замърсяване над оригиналния лак върху Купидон, което показва, че картината е била в оригиналния си вид няколко десетилетия\", казва Ута Найдхард, главен реставратор от Художествената галерия в Дрезден. Тя допълва още, че скриването на Купидон е наложило и употребата на по-тъмна боя от тази, използвана за фон оригинално от Вермеер. Найдхард описва това разкритие като едно от най-изумителните преживявания в своята кариера. \"Това я прави съвсем различна картина\", казва тя. Създадена през 1657, \"Момиче, четящо книга до отворен прозорец\" е част от градската колекция на Дрезден от 1742 г. и една от едва 35-те картини, които се приписват на Вермеер. Същата картина на Купидон присъства и в платното му \"Млада жена на клавесин\", която се помещава в Националната галерия в Лондон. Учените смятат, че картините могат да изобразяват част от неговите лични вещи. В опис на неговата собственост от 1676 г. вдовицата му споменава \"един Купидон\". Вермеер често използва картини в картините си като средство да предаде допълнителна информация или като коментар. Картината на Купидон е \"единствената следа, която намеква за любовна история\" в платното му, казва Найдхард. Тя признава също, че на част от зрителите, запознати с картината от преди реставрацията, може и да им липсва нейният предишен фон. В момента работата по реставрацията на картината продължава. Тя е започнала през 2017 г., когато главният реставратор на Дрезден Кристоф Шьолцел се заема да премахне горния слой лак, който с годините е потъмнял и е направил цветовете на картината по-жълтеникави. След лабораторните тестове, проведени в Дрезден с подкрепата на \"Рейксмузеум\" от Амстердам, в началото на 2018 г. се взима решение допълнително добавеният слой боя да бъде премахнат и Купидон да бъде разкрит. Съветници по реставрацията са специалисти от Амстердам и Вашингтон, а тя се осъществява със съдействието на фондация \"Хата\" в Амстердам и Токио.", "date": "2019.05.09", "title": "Скрит Купидон се появи в известна картина на Вермеер 250 години по-късно"}
{"url": "https://www.dnevnik.bg/razvlechenie/2019/05/09/3536673_djordj_kluni_se_zavrushta_v_televiziiata_s_miniserial/", "text": "Джордж Клуни се завръща в телевизията 20 години след участието си в медицинския сериал \"Спешно отделение\". Този месец той ще се появи на малкия екран в адаптация по романа на Джоузеф Хелър \"Параграф 22\", пише \"Ройтерс\". Според Клуни романът е доста сложен и тъкмо това го прави подходящ за минисериал. Освен като част от актьорския екип, носителят на две награди \"Оскар\" е и изпълнителен продуцент и режисьор на два от 6-те серии на \"Параграф 22\". Действието в романа се развива по време на Втората световна война. Той е трагикомична критика на бюрократичната система, която следва своя логика, често несъвместима със здравия разум. \"Мисля, че това е забавен начин да се разкаже тази история, защото е трудно да я вместиш във филм от два часа\", каза Клуни по време на премиерата на минисериала във вторник в Лос Анджелис. \"При работата си не сме акцентирали върху това, че работим за телевизия, въпреки че телевизията и стрийминг услугите станаха по-интересни от филмите. Фокусирахме се върху това да разкажем добра история\", допълни той. Романът на Джоузеф Хелър е издаден през 1961 г., а през 1970 г. има своята първа киноадаптация. Главният герой в него е пилотът на бомбардировач Йосарян. Той е разгневен от това, че ръководството на армията не спира да увеличава броя на мисии, които са му нужни, за да бъде освободен от служба. Единственият начин, по който той може да избегне участието си в мисии, е да бъде обявен за душевноболен. Но за целта той трябва да покаже готовност да участва в по-опасни мисии. Това създава и абсурда в романа. По време на премиерата Клуни засегна и темата неговата приятелка и бивша актриса Меган Маркъл, която миналата година се омъжи за принц Хари и  роди техния син в понеделник . Клуни присъства на сватбата на двойката и  неведнъж критикува поведението на медиите спрямо тях . Според него повишеното медийно влияние е част от това да си кралска особа, но медиите не подхождат по правилния начин към Меган Маркъл. \"Мисля, че хората трябва да се държат по-мило с нея. Все пак тя е просто една жена, която току-що роди\", коментира той. Първият епизод на \"Параграф 22\" ще бъде излъчен на 17 май. В минисериала участват още Кристофър Абът, Люк Дейвис и Хю Лори.", "date": "2019.05.09", "title": "Джордж Клуни се завръща в телевизията с минисериал по \"Параграф 22\""}
{"url": "https://www.dnevnik.bg/sport/2019/05/09/3536742_iliia_gruev_stana_pomoshtnik_v_klub_ot_bundesligata/", "text": "Българският футболен треньор Илия Груев започва работа във \"Вердер\". Той ще е помощник в щаба на Флориан Кофелд, обяви клубът от Бундеслигата. За последно Груев беше треньор на втородивизионния \"Дуисбург\", като беше уволнен през октомври. \"Очаквам с нетърпение новите ми задачи в екипа на Флориан Кофелд. Той е превъзходен треньор, когото от дълго време ценя високо. Радвам се много за в бъдеще да бъда в неговия екип и съм сигурен, че заедно можем да постигнем много с \"Вердер\", заяви Груев.  Той е уверен, че ще се впише много добре в клуба, тъй като от много време е с положително впечатление за работата му. Груев беше представен с добри думи от Кофелд. \"Първият ни извод от този сезон беше да направим още по-професионален треньорския ни екип. Желанието ни е да изискаме още повече от играчите в индивидуален план и да работим още по-интензивно по отношение на стандартните ситуации. Илия е оптимално попълнение за нашия екип. Самият той дълги години беше футболист и има много опит като треньор\". Българинът беше помощник от 2009 до 2015 г. в няколко клуба - \"Черноморец\", \"Хайдук\" (Сплит), \"Дуисбург\", \"Кайзерслаутерн\" и в националния отбор. Преди по-малко от месец синът на Груев - Илия Груев, подписа професионален договор с \"Вердер\" 18-годишният футболист е капитан на младежкия отбор на клуба от Бремен до 19 г. \"Илия разполага с огромни възможности и се разви много през последните години. Той е играч с футболен интелект, а фактът, че е капитан на отбора до 19 години, значи, че поема голяма отговорност. Ние сме уверени, че той може да направи скока в нашия отбор за Бундеслигата\", каза изпълнителният директор Франк Бауман в средата на април. \"Вердер\" е четирикратен шампион на Германия, като последната му титла е от 2004 г. Два кръга преди края на сезона съставът е девети в Бундеслигата, като има малки шансове да се пребори за място в евротурнирите.", "date": "2019.05.09", "title": "Илия Груев стана помощник в клуб от Бундеслигата"}
{"url": "https://www.dnevnik.bg/kultura/2019/05/09/3536753_fotogaleriia_kak_jiveem_-_bulgarskiiat_pavilion_na/", "text": "Изложбата на Българския павилион на 58-ото Биенале на изкуствата във Венеция бе открит официално вчера, 8 май. Това е първото участие на страната ни в едно от най-големите международни събития за изкуство от 2011 г. насам.", "date": "2019.05.09", "title": "Фотогалерия: \"Как живеем\" - българският павилион на Венецианското биенале"}
{"url": "https://www.dnevnik.bg/razvlechenie/2019/05/09/3536752_filmut_irina_poluchi_dve_nagradi_na_festival_v_los/", "text": "Две награди взе българският филм \"Ирина\" на фестивала 14-ото издание на фестивала SEEFest (South East European Film Festival), който се проведе от 1 до 8 май в Лос Анджелис. Лентата грабна отличието за най-добър филм и това на публиката, съобщава \"София филм фест\". \"Ирина\" е пълнометражният дебют на режисьора Надежда Косева и на фестивала се е състезавал редом с 11 филма от Югоизточна Европа. Наградата за най-добър филм и наградата на публиката взе \"Ирина\" на 14-ото издание на фестивала SEEFest (South East European Film Festival), който се проведе в Лос Анджелис. Главната роля във филма играе Мартина Апостолова.  \"Ирина\" ще излезе по българските кина тази есен.", "date": "2019.05.09", "title": "Филмът \"Ирина\" получи две награди на фестивал в Лос Анджелис"}
{"url": "https://www.dnevnik.bg/biznes/2019/05/09/3536774_rabotodatelski_organizacii_iskat_smiana_na/", "text": "Асоциацията на организациите на българските работодатели (АОБР) поиска преструктуриране на Националната електрическа компания (НЕК) заради високите цени на тока на енергийната борса. Организацията защитава интересите на Асоциацията на индустриалния капитал в България (АИКБ), Българската стопанска камара (БСК), Българската търговско-промишлена палата (БТПП) и Конфедерацията на работодателите и индустриалците в България (КРИБ). В разпространена позиция до медиите се казва, че работодателите с тревога следят случващото се в рамките на свободния пазар на сегмента \"Ден напред\" на електроенергийната борса. \"Нашите производства са изложени на силен конкурентен натиск на европейските и международни пазари. Случващото се с цените на електроенергията допълнително поставя под риск производството, растежа, инвестициите и конкурентоспособността на индустрията\", се казва в съобщението. От асоциацията подчертават, че липсват каквито и да било усилия за намаляване на разходите на държавните централи в АЕЦ, \"ТЕЦ Марица-изток 2\" ЕАД и НЕК ЕАД, а неефективното им управление води до високи цени на свободния пазар на ток и до загуби за самите централи. \"Категорично заявяваме, че комбинацията от това прехвърляне на проблемите на енергетиката към индустрията, от една страна, и свиващото се бизнес потребление, от друга страна, ще е пагубно за икономиката на България\", се посочва още в съобщението. От АОБР заявяват, че високите цени от последните дни са породени от резки спадове на предлагането на електроенергия от страна на НЕК ЕАД. \"За 07.05.2019 г. предлагането от НЕК е за 13 477 мВтч, цената е 79,41 лв. за мВтч. За 08.05.2019 г. предлагането от НЕК е за САМО 4309 мВтч, което формира цена от 164,60 лв. За 09.05.2019 г. НЕК отново предлага 4309 мВтч и цената е 130,56 лв.\", аргументират се от асоциацията. Според членуващите в нея организации цените на електроенергия в България за последните 2 дни са най-високите в целия ЕС. Като проблем от АОРБ посочват, че съществуват бариери пред вноса на електроенергия. \"Забавя се въвеждането на интегриран пазар \"В рамките на деня\" и потребителите са оставени на гравитацията на настроенията в държавните електроцентрали и по-специално в НЕК ЕАД\", се казва в съобщението. В заключение от асоциацията предлагат шест мерки за решаване на проблема - преструктуриране на НЕК, смяна на ръководството на компанията, задълбочена проверка в НЕК и ЕРП-тата, преодоляване на изкуствения дефицит на ток, създаване на условия за реална конкуренция между производителите на електроенергия и адекватни компенсации за индустрията, вкл. за индиректните разходи за емисии. Позицията на АОБР излиза в деня, в който  парламентът прие промени в Закона за енергетиката . Те предвиждат всички производители на електроенергия, с инсталирана мощност между 1 и 4 мегавата, да излязат на енергийната борсата от 1 юли тази година. Очакванията са този ход да доведе до предлагане на допълнителни количества ток през борсата и засилване на конкуренцията.", "date": "2019.05.09", "title": "Работодателски организации искат смяна на ръководството и преструктуриране на НЕК"}
{"url": "https://www.dnevnik.bg/evropa/2019/05/09/3536641_ot_utre_es_shte_jivee_na_ekologichen_kredit/", "text": "Хората в Европейския съюз използват природни ресурси много по-бързо от темпото, с което природата може да възстанови тези ресурси. Това се посочва в  проучване  на Световния фонд за природата\" (WWF) и Global Footprint Network. Ако цялото човечество потребяваше природни ресурси колкото европейците, щяха да му трябват 2.8 планети като Земята, предупреждават авторите на доклада, според които са необходими драстични действия, за да се предотврати криза. Казва се още, че ЕС потребява почти 20% от биокапацитета на Земята, макар в блока да живее едва 7% от световното население. \"Ако всеки по света оставяше същата екологична следа като средностатистическия жител на ЕС (изхвърляйки същото количество въглеродни емисии, консумирайки толкова храна, дървесина и фибри и заемайки толкова застроено пространство), 10 май щеше да е датата, на която човечеството щеше да е изконсумирало всички природни ресурси, които планетата може да поднови за една година\", продължава изследването. Тази дата е изчислена, като са сравнени екологичният отпечатък на глава от населението в ЕС със световния биокапацитет за всеки човек. Положението постоянно се влошава: през 1961 г. този \"ден на превишаването\" за ЕС е бил 13 октомври. Според анализа европейците в момента потребяват двойно повече ресурси, отколкото екосистемите на континента могат да осигурят. На национално ниво всички 28 държави членки ще са изконсумирали годишния си биокапацитет преди 1 август - датата, на която през 2018 човечеството изразходва природните ресурси, които планетата е способна да възстанови в рамките на една година. ЕС е трети след Китай и САЩ В ЕС Люксембург се представя най-зле и е изчерпал биокапацитета си до 16 февруари. Румъния се представя най-добре. Нейният \" ден на превишаването \" ще настъпи на 12 юли. Следвана е от България, където той ще настъпи на 22 юни. Германия е използвала своя \"бюджет\" от годишни ресурси до 3 май. В САЩ \"денят на превишаването\" е на 15 март, а в Китай – на 14 юни. Според доклада макар китайският екологичен отпечатък да е много по-висок, екологичният отпечатък на глава от населението в САЩ и ЕС е много по-висок. Взет в своята цялост, ЕС има третия по големина екологичен отпечатък на света след Китай и САЩ.", "date": "2019.05.09", "title": "От утре ЕС ще живее на \"екологичен кредит\""}
{"url": "https://www.dnevnik.bg/sport/2019/05/09/3536705_kak_se_stava_super_super_supergeroi_v_tri_stupki/", "text": "Някои хора вярват в съдбата. Други смятат, че всичко зависи от теб и уменията ти. Независимо на кое от двете твърдения сте почитатели,  мачът между \"Аякс\" и \"Тотнъм\"  има история за вас. В центъра на вниманието в поредната луда вечер в Шампионската лига попадна Лукас Моура. Бразилският футболист на \"шпорите\" влезе в историята на турнира с трите си гола през второто полувреме. С тях той донесе обрата за 3:2, който изпрати \"Тотнъм\" на  финала срещу \"Ливърпул\" .  Нещо повече - Моура постави своеобразен рекорд в надпреварата. Той стана първият футболист, който играе с десния крак, но вкарва три гола с левия в един мач. За справка през този сезон в 37 двубоя във Висшата лига бразилецът има десет гола. От тях осем са с десния крак, един е с глава, а само един е с левия крак... Моура заслужава статуя, каза съотборникът му Кристиан Ериксен. Мениджърът Маурисио Почетино заяви: \"Ако футболистите ми са супергерои, то той е супер, супер, супергерой. Беше изключително точен в нападение. Това беше невероятна, магическа вечер за него\". По думите му този мач е осмислил всички усилия на клуба в последните години. \"Футболът ни носи моменти, каквито дори не можем да си представим. Това със сигурност е най-прекрасният момент в кариерата ми\", каза Моура. Той се просълзи пред журналистите, след като му бяха показани кадри с победния му гол и коментар от бразилска телевизия.", "date": "2019.05.09", "title": "Как се става супер, супер, супергерой в три стъпки"}
{"url": "https://www.dnevnik.bg/photos/2019/05/09/3536610_fotogaleriia_paradut_na_cherveniia_ploshtad_za_denia/", "text": "В различни градове на Русия днес беше отбелязана 74-ата годишнина от победата над нацистка Германия.", "date": "2019.05.09", "title": "Фотогалерия: Парадът на Червения площад за Деня на победата"}
{"url": "https://www.dnevnik.bg/biznes/2019/05/09/3536783_kandidatite_za_letishte_sofiia_sa_gotovi_da_plashtat/", "text": "Петте консорциума, които участват в процедурата за отдаване на концесия на летище \"София предлагат между почти 20 млн. евро и 32.8 млн. евро годишно концесионно възнаграждение на държавата. Това се разбра при днешното отваряне на ценовите оферти на кандидатите. И петте кандидата са допуснати да продължат участие в процедурата. Консорциум \"Витоша\" с водещ член летището в  предложи 19.948 млн. евро годишно концесионно възнаграждение. Размер на планираните инвестиции: 1.003 млрд. евро. Операторът на летището във  Fraport оферира 21 млн. евро годишно плащане и инвестиции от 615 млн. евро. Консормциум SofConnect с водещ партньор летището в   е готов да плаща 24.542 млн. евро годишно и да инвестира 608 млн. евро. Предложението на консорциума, в който водеща роля има летището в  , е за 26.05 млн. евро без да е посочен конкретен размер на планираните инвестиции. Най-голяма е сумата на годишното концесионно възнаграждение, предложена от групата  - 32.824 млн. евро. Заложените инвестиции са за 903 млн. евро Очаква се в следващите десет дни комисията да приключи с оценката на кандидатите. Относителната тежест на финансовите предложения е 55%, а на техническите предложения - 45%, уточни транспортният министър Росен Желязков. Той подчерта, че както до сега ще се разчита и на експертната оценка на международните консултанти по процедурата от Международната финансова корпорация (МФК), част от групата на Световната банка, в партньорство с Европейската банка за възстановяване и развитие (ЕБВР).  Според условията на процедурата срокът на концесията е 35 години с възможност за удължаване като победилият участник се ангажира да изгради трети терминал, да разшири втория и евентуално да построи нова писта за срока на концесията. Трябва да бъдат инвестирани най-малко 1.17 млрд. лв. (600 млн. евро). Авансовото концесионно плащане е минимум 550 млн. лв. без ДДС.", "date": "2019.05.09", "title": "Кандидатите за летище \"София\" предлагат на държавата между 20 и 32.8 млн. евро годишно (допълнена)"}
{"url": "https://www.dnevnik.bg/analizi/predozirane/2019/05/09/3536825_predozirane_obshtina_suhindol_tursi_da_si_kupi/", "text": "На 18 април на електронния портал за обществени поръчки е публикувана обява за публично състезание с възложител община Сухиндол и предмет \"доставка на един брой употребяван космически кораб\". Прогнозната стойност е 100 хил. лв., а мястото за изпълнение \"космодрумът на община Сухиндол\". Крайният срок за подаване на оферти е бил до 30 април, като до този момент са подадени две оферти. След запитване на \"Капитал\" от община Сухиндол припомниха, че до 1 ноември 2019 г. сайтът е в тестови режим и \"всички процедури са тестови с цел обучение на участниците в процеса.\" Електронният регистър за обществени поръчки беше пуснат преди няколко седмици, но промените, които регламентират дейността му, ще влязат в сила от 1 ноември. Тогава цялата информация за процедурите, които възложителите провеждат, ще бъде достъпна от едно място при еднакви критерии. Сега тя е разхвърляна в рубриката \"Профил на купувача\" на сайта на всяка институция, която сама преценява кои документи как и дали качва.", "date": "2019.05.09", "title": "Предозиране: Община Сухиндол търси да си купи космически кораб"}
{"url": "https://www.dnevnik.bg/zelen/2019/05/09/3536674_deputati_predlagat_da_se_stroi_vurhu_djuni_i_do/", "text": "Депутати предлагат да се увеличат наказанията за палатки, поставени върху дюните, и същевременно да отпадне забраната за строителство върху тях. Това са част от предложенията между първо и второ четене на проекта на правителството за промени в Закона за устройство на Черноморското крайбрежие (ЗУЧК). Правителството предложи  промени, разработени от Министерството на туризма . Те включват защита на дюните чрез глоби за човешко присъствие върху защитените от \"Натура 2000\" местообитания. Глобите, които правителството предложи, са за преместваеми обекти от 2 хил. до 5 хил. лв., за плажни принадлежности и за палатки - от 500 до 1000 лв., а за автомобили - от 1000 до 3 хил. лв. Въпреки че след силен обществен натиск след скандала със строителството върху дюни през 2013 г. (т. нар. \"Дюнигейт\") бяха приети промени в закона, с които бе забранено строителството върху дюни (виж  тук ), и досега правителството не е предложило конкретни глоби или други наказания за нарушителите. И тази зима имаше сигнали за застрояване на дюни по механизми, които често се оказваха дори \"законни\" и не бяха санкционирани (виж  тук ). Депутатите също предлагат дюните да се защитават с глоби от туристите, но не и от строителите. На фона на предложенията на кабинета и на народните представители, според социологическо изследване общественото мнение подкрепя всякакви мерки за спиране на строителството по морето, като 81% подкрепят забрана на строителството поне на километър зад плажната ивица – в местата, които все още не са застроени (виж  тук ). По-тежки глоби за палатки и разрешено строителство До 25 април в деловодството на парламента са постъпили пет предложения на депутати, внесени след като на първо четене в парламента проектът на правителството беше приет. Всички те предвиждат запазване или увеличаване на предложените от кабинета глоби за палатки и нито едно не предлага наказания за строителство. Едно от предложенията - на депутата от \"Обединени патриоти\" Християн Митев - дори предвижда да се създаде текст, позволяващ строителство върху дюни. Председателят на комисията по регионална политика, благоустройство и местно самоуправление Искрен Веселинов, който е от същата политическа сила, пък предлага санкции от 500 до 60 хил. лв. за практикуващите \"диво\" къмпингуване. Глоби от ГЕРБ Седем от народните представители на  ГЕРБ предлагат  като промяна спрямо проекта на правителството да отпадне наказанието за поставяне на плажни принадлежности върху дюните, каквото беше предложението на кабинета. Депутатите от управляващото мнозинство подкрепят глобите за палатки, преместваеми обекти и автомобили върху дюни, както са определени от ведомството на министър Ангелкова. Предложението не споменава строителството върху дюни. \"Воля\" за отпадъците Предложението на трима депутати от  \"Воля\" предлага  е чрез закона за Черноморието да се промени Законът за отпадъците. Независимо от съдържателния смисъл на проекта им за определяне на \"отпадъци, които съдържат едно или повече вещества, класифицирани като представляващи хронична опасност за водната среда\", прокарването на промени в един закон чрез обиколна процедура по друг е практика, която досега е позволявала изменения на правната рамка без задълбочено обществено обсъждане и не позволява прозрачно и легитимно решение (примери -  тук ). НФСБ подкрепя глобите на правителството Трима депутати от \"Обединени патриоти\" - Валери Симеонов, Християн Митев и Георги Колев -  подкрепят правителството  с предложение за прецизиране на \"плажни принадлежности\" и запазване на глобата от 500 до 1000 лв. за тях, ако попадат сред изброените в дефиницията \"чадъри, шезлонги, маси, столове, шатри\". Промяната е в това, че постелките и дюшеците отпадат от определението и няма да бъдат санкционирани, ако са разположени върху дюни. Остават определените от правителството предложения за глоби за автомобили и палатки, като няма предложение за наказание на строителството. \"Патриотите\" предлагат и минимален срок за кандидатстване при търг за концесия на плажовете от 30 дни, докато от ГЕРБ предлагат само 14. Глоби и за бивакуване извън къмпинг Председателят на комисията по регионална политика Искрен Веселинов от \"патриотите\" също предлага 30-дневен срок за участие при търг за концесия на плаж. Ново предложение от Веселинов е  да се регламентират места за бивакуване  извън къмпинги и плажове, като с това се регламентира туризмът по малкото незастроени плажове, който е затруднен поради липса на къмпинги. Това беше стара идея, която работна група към Министерството на туризма с участието на неправителствени организации дискутира от 2016 г. (виж  тук ), но министърът на туризма Николина Ангелкова не сметна за необходимо да включи в проекта си за промени в закона. Спорно е доколко е адекватен на реалността на туризма в България регламентът, предложен от Веселинов - отново внесен без обществена дискусия и чрез процедура между първо и второ четене. Той включва ограничения за това каква инфраструктура може да съдържа едно \"място за временно разполагане на палатки, кемпери и каравани\" (беседки, заслони и чешми без търговска цел). Текстът на Веселинов предвижда и глоби от 500 до 3 хил. лв. за бивакуване извън такива места и от 2 хил. лв. до 60 хил. лв. за \"устройването\" на такива места за бивакуване извън процедурата. Да се разреши бетонът Освен че е един от вносителите в предложението на НФСБ, Християн Митев внася и свой личен  проект за 10 пъти по-високи глоби за палатки , като предлага в чл. 26 глобата да бъде от 5 хил. до 10 хил. лв. за преместваеми обекти, кемпери, палатки и други на неохраняеми плажове и дори на плажовете за природосъобразен туризъм, които бяха определени именно с цел диво къмпингуване (виж  тук  и  тук ). Той обаче също така предлага в чл. 30 същата дейност да се наказва с глоба от 2 хил. до 5 хил. лв., ако е върху дюни. Неохраняемите плажове и плажовете за природосъобразен туризъм са сред малкото територии с все още неувредени дюни в България и затова тези две определения си противоречат. По-скандални от десетократното увеличение на глобата обаче са следващите две предложения на Митев. Първото е дюните да не се картират от ботаници и от хора с опит по закона, който защитава този хабитат от \"Натура 2000\" - Закона за биологичното разнообразие. Второто предложение е да се разреши застрояването върху дюни, когато са включени в подробен устройствен план и се предвиждат мерки за опазването им. Картирането на дюни според Митев трябва да е от комисия с представители на министерството на околната среда и на регионалното развитие с членове хидролози, геолози и само един ботаник и то с изричното условие \"да не са участвали в дейности по Закона за биологичното разнообразие\". Как може да се картира тревно местообитание от хидролози и геолози е въпрос без логичен отговор. Вероятната причина за това предложение е, че специалистите ботаници в тази сфера имат опит по Закона за биоразнообразието и призовават върху дюни да не се строи, а държавата да положи усилия за възстановяване на този защитен от \"Натура 2000\" хабитат (виж  тук  и  тук ). Техните мнения най-вероятно не са удобни за планиращите инвестиции на плажа и за държавата, която трябва да защити дюните. Вероятно същите интереси мотивират и най-спорното предложение на Митев - чрез промени в чл. 17а за имоти, в които има картирани и регистрирани дюни, да се разреши строителството, \"ако с проекта на подробния устройствен план и инвестиционния проект е предвидено тяхното опазване и съхраняване.\" Трудно е да се каже как е възможно да бъдат \"опазени и съхранени\" дюни, върху които има строеж, но има примери, в които документално застрояване се приема като неувреждащо. Дори и в рамките на мрежата \"Натура 2000\", която защитава дюните, това се случва - например като укрепване на свлачище в местността Алепу\" (виж  тук  и   тук ).", "date": "2019.05.09", "title": "Депутати предлагат да се строи върху дюни и да поскъпнат глобите за палатки върху тях"}
{"url": "https://www.dnevnik.bg/biznes/2019/05/09/3536827_prez_2019_g_nestle_shte_uvelichi_godishnata_si/", "text": "През 2019 г. \"Нестле\" ще увеличи годишната си инвестиция в България над 2.5 пъти. Обичайно компанията влага по около 5 млн. лв. всяка година, но през тази ще инвестира около 13 млн. лв., съобщи изпълнителният директор на \"Нестле България\" Емануел Артур. Световният хранителен гигант има в България 1074 работници, произвеждащи около 1000 различни продукта, 40% от продукцията е за износ, оборотът за миналата година е 258 млн. лв., а печалбата 23.7 млн. лв. Продукцията на българското поделение се изнася в 35 страни, предимно в Европа, но създадени в България блокчета \"Киткат\" могат да се купят и в Индия, и Мексико, коментира мениджърът на българската фабрика Сара Вуйтене. Началната заплата в дружеството е 1030 лв. Инвестициите през тази година ще бъдат вложени в нови площи за формоване и пакетиране и за подмяна на стара оборудване. С увеличаването на капацитета не се очакват съкращения, защото намирането на работници в София, където безработицата е нулева, е трудно, отговори на въпрос на \"Дневник\" изпълнителният директор. Българското предприятие на швейцарския концерн е център за Европа за иновации в десерта \"Киткат\". Най-новата рецепта е за солен карамел, предлаган засега само във Великобритания, и кутиите \"KITKAT Senses\" с по-модерните и търсени от потребителите малки разфасовки, които вече се продават в Испания, Холандия, Германия, Франция, Великобритания и България. Българското предприятие експериментира със замяната на фолиото с хартиена опаковка, но не обещава, че ще я пусне в продажба до края на годината. Едновременно с това е взето е решение да не се внася шоколад \"Нестле\" в България, компания е на трето място по пазарен дял в този сегмент и е преценила, че не трябва да го развива. Българската фабрика е пилотна за намаляването на употребата на пластмаса. От 2014 г. компанията не депонира на сметище никакъв отпадък. С нововъведения при опаковането на палетата, започнали в началото на годината, се очаква да се спестят над 10 т фолио годишно, а с премахването на картонените им ъгли ще се спасят 390 дървета за година, информира ръководството.", "date": "2019.05.09", "title": "През 2019 г. \"Нестле\" ще увеличи годишната си инвестиция в България над 2.5 пъти"}
{"url": "https://www.dnevnik.bg/bulgaria/2019/05/09/3536870_vurhovniiat_sud_potvurdi_revizionen_akt_za_neplateni/", "text": "Близо четири години след като НАП-Пловдив издаде данъчно-ревизионен акт на бившия водещ и изпълнителен директор на ТВ7 и настоящ евродепутат от коалицията ВМРО - \"България без цензура\" Николай Бареков, Върховният административен съд (ВАС) окончателно го потвърди. Решението на магистратите е от 2 май и е окончателно - вижте пълния текст  тук . През февруари 2015 г. директорът на дирекция \"Обжалване и данъчно-осигурителна практика\" – Пловдив, издава въпросния акт, с който установява допълнителни данъчни задължения в общ размер на 26 011.80 лв. главница и лихви в размер на 9401.33 лв. за годините от 2008 до 2012,  съобщава \"Капитал\" и припомня детайли от движението на казуса . Николай Бареков обжалва акта, но Административен съд - Пловдив, го потвърди, впоследствие Върховният административен съд (ВАС) отмени решението и върна делото за ново разглеждане. Съдът в Пловдив отново потвърди акта на данъчните, Бареков пак обжалва и така се стигна до окончателното решение на ВАС. Част от тези задължения (за 2008 г. около 6 хил. лв.) вероятно ще бъдат погасени по давност. Основният спор по делото беше дали от НАП са изчислили разходите от служебните пътувания на Бареков, като според него те са били сметнати погрешно като лични. В отговор на това възражение съдът в Пловдив отбеляза, че \"голяма част от направените разходи според банковите извлечения представляват разходи за лични нужди (покупки на луксозни стоки в различни държави, градове, летища и магазини на различни марки), които не би могло да бъдат приспаднати от начислените като разход суми за дневни и квартирни пари. В крайна сметка независимо от изискани документи за пътуванията в чужбина Бареков не е представил документи, установяващи извършени разходи за пътувания в чужбина. Ревизията срещу Бареков започна около разследването след фалита на КТБ.", "date": "2019.05.09", "title": "Върховният съд потвърди ревизионен акт за неплатени данъци на Бареков"}
{"url": "https://www.dnevnik.bg/politika/2019/05/09/3536850_putuvashtite_v_gurciia_bulgari_shte_mogat_da_glasuvat/", "text": "Българите, които пътуват зад граница в почивните дни около 24 май, ще могат да гласуват на европейските избори с лична карта в секциите в чужбина. За вота на 26 май зад граница са разкрити 191 секции, съобщиха от Централната избирателна комисия (ЦИК). В Гърция секциите са 13 - три в Атина, една в Солун, една в Кавала, една в Каламата, четири на о. Крит, една в Неа Муданя, една в Никити и една на о. Родос. В Румъния секцията е само една и е в посолството в Букурещ. В Северна Македония също е една - в Скопие. В Сърбия са две - в посолството на страната ни в Белград и в консулството в Ниш, а в Турция са четири - в Истанбул, Анкара, Одрин и Бурса. Във Великобритания и Германия има по 24 секции, в Испания - 16, а във Франция - 10 (къде са секциите в чужбина четете  тук ). \"В секциите в чужбина освен подалите заявления български граждани ще могат да гласуват и всички, които идат на място, предоставят документ за самоличност и попълнят декларация, че не са гласували на друго място, която ще им бъде предоставена\", обясни говорителят на ЦИК Александър Андреев днес. Такава възможност обаче няма за пътуващите в страната българи, т.е. те трябва да гласуват по постоянен адрес, освен ако не са подали заявление за гласуване по настоящ адрес. Срокът за това изтича на 11 май т.г.", "date": "2019.05.09", "title": "Пътуващите в Гърция българи ще могат да гласуват с лична карта на 13 места на 26 май"}
{"url": "https://www.dnevnik.bg/sviat/2019/05/09/3536874_papa_francisk_zadulji_duhovnicite_da_dokladvat/", "text": "Папа Франциск въведе днес радикални промени в законодателството на Католическата църква, които вменяват отговорност на епископите за  сексуални злоупотреби  или тяхното прикриване, и правят задължително докладването на такива случаи, като позволяват на всеки при необходимост да се оплаче директно на Ватикана, предадоха агенциите \"Ройтерс\" и ДПА. Ако свещеник, монах или монахиня \"забележи или има основателни причини да смята, че е извършено подобно ( сексуално престъпление ), този човек е длъжен да докладва незабавно\", обяви папа Франциск в новия папски документ, издаден днес. Това включва подаване на информация за всеки, който не е докладвал за сексуална злоупотреба или не е наказал виновниците. Престъпленията, установени при изповед, са изключени от новия закон. Папският декрет, който обхваща злоупотреби както с деца, така и с възрастни, задължава също всяка католическа епархия в света да изгради проста и достъпна система за докладване и насърчава местните църкви да използват съдебномедицински експерти при разследванията, посочва \"Ройтерс\". Католическата църква от години е раздирана от твърдения за сексуални посегателства над деца по целия свят, а Ватикана вече неведнъж обещава да изкорени проблема, отбелязва ДПА./ БТА", "date": "2019.05.09", "title": "Папа Франциск задължи духовниците да докладват подозрения за сексуално насилие"}
{"url": "https://www.dnevnik.bg/sport/2019/05/09/3536884_stoicho_stoev_machut_s_cska_e_reshitelen_za_titlata/", "text": "Неминуемо мачът с ЦСКА е решителен за титлата, заяви треньорът на \"Лудогорец\" Стойчо Стоев. В събота шампионите гостуват на \"Българска армия\", като преди двубоя водят с три точки. По думите му двубоят е изключително важен. \"И самите футболисти го оценяват. Мотивацията е на пределно ниво, не се съмнявам в това\", каза Стоев. \"Ясно ми е, че ЦСКА ще имат огромната подкрепа на феновете си, ние сме свикнали да играем в такава обстановка, публиката ще е импулс за тях. По какъвто и начин да подходи ЦСКА, по-важен ще бъде нашият подход и да неутрализираме техните силни страни, които знаем добре. И да използваме потенциала си\", добави треньорът на \"Лудогорец\". Стоев посочи, че вниманието е изцяло към срещата и не се обръща назад. \"Всеки човек се опитва да коригира нещата, които не са се получили в предишни срещи. Това е мач, в който не можем да говорим какво лице ще покажем, по-важно е какъв ще е крайният резултат.\" \"Преди мача не мога да кажа дали равенството ще е приемливо, това е въпрос за след мача. Но не отиваме с такава нагласа за двубоя. Отиваме с мисълта да победим. Нямам проблеми със състава, в това отношение няма проблем, футболистите са здрави\", добави той. ЦСКА призова привържениците си за пълна подкрепа. \"Армейци, в събота \"Армията\" ще ври и кипи. Предстои ни мачът на сезона. Нека оставим сърцата си заедно\", се казва в краткия призив в сайта на клуба, придружен от видео.", "date": "2019.05.09", "title": "Стойчо Стоев: Мачът с ЦСКА е решителен за титлата"}
{"url": "https://www.dnevnik.bg/bulgaria/2019/05/09/3536921_sudut_okonchatelno_otstrani_ot_dlujnost_kmeta_na/", "text": "Апелативният специализиран наказателен съд отстрани от длъжност кмета на село Чупрене Ваньо Костин и решението е окончателно. Съдът мотивира отстраняването с това, че престъплението, за което Костин е обвинен, е в качеството му на длъжностно лице. Освен това, ако остане на поста си, той може да попречи на разследването. Ваньо  Костин бе задържан на 9 април  при операция на Специализираната прокуратура, антикорупционната комисия и жандармерията. Ден по-късно бе  обвинен за длъжностно и за документно престъпление  – че е продал общински земи на фирми на родственици, в т.ч. и на свое недекларирано дружество. Всичките тези общински земи попадат в територията на  бъдещия ски комплекс \"Миджур\" , за който вече има изготвен и одобрен от Върховния административен съд общински проект. При обиските в сградата на общината и на адреси в Чупрене, с. Долни Лом и Белоградчик са намерени и 20 договора за продажби, повечето от които били извършени без законна тръжна процедура.", "date": "2019.05.09", "title": "Съдът окончателно отстрани от длъжност кмета на Чупрене"}
{"url": "https://www.dnevnik.bg/bulgaria/2019/05/09/3536932_na_5_juli_mediiniiat_regulator_shte_obiavi_koi_e/", "text": "Съветът за електронни медии (СЕМ) откри днес процедурата за избор на генерални директори на Българската национална телевизия (БНТ) и на Българското национално радио (БНР). Подаването на документи за ръководител на телевизията ще продължи до 3 юни. Оповестяването на допуснатите до процедурата кандидати ще бъде на 25 юни, а на 1 юли ще се разбере кои от тях ще бъдат изслушани. Самите изслушвания са планирани за 3 и 4 юли. На 5 юли пък ще бъде обявен и победителят в конкурса. Преди две седмици СЕМ определи за временен директор на БНТ Емил Кошлуков. Той беше програмен директор на БНТ 1, но  застана начело на медията , след като досегашният директор - Константин Каменаров, получи условна присъда заради шофиране след употреба на алкохол, а това противоречи на статута му и трябваше да бъде освободен. Повече по темата четете  тук . Кошлуков може да заема поста до три месеца, като след това трябва да бъде избран титуляр.  Той бе сред кандидатите  да заемат поста генерален директор на БНТ. След като за него бе избран Каменаров,  Кошлуков стана програмен директор  на обществения канал БНТ 1. Той стана и водещ на обзорното предаване \"Още от деня\", а в едно от изданията му показа среден пръст, което доведе до протест пред сградата на телевизията и искане на оставката му. По-късно той се извини за поведението си, а СЕМ наложи глоба от 3 хил. лв. на БНТ. Крайният срок за подаване на документите на кандидатите за генерален директор на БНР е 27 май. Изслушването им ще бъде на 26 и 27 юни, а самият избор ще бъде направен на 28 юни. Мандатът на настоящия генерален директор на БНР Александър Велев изтича на 29 май.", "date": "2019.05.09", "title": "На 5 юли медийният регулатор ще обяви кой е новият генерален директор на БНТ"}
{"url": "https://www.dnevnik.bg/razvlechenie/2019/05/09/3536833_vodesht_na_bi_bi_si_beshe_uvolnen_zaradi_shega_s/", "text": "Би Би Си уволни британски радиоводещ заради \"глупава и необмислена шега\", изтълкувана като подигравка с расовата принадлежност на Меган Маркъл, предаде \"Ройтерс\". Дани Бейкър е публикувал в \"Туитър\" снимка на мъж и жена, които държат между себе си шимпанзе. А над тях има надпис: \"Кралското семейство напуска болницата\". Въпреки че радиоводещият свали изображението от социалната мрежа, извини се за \"глупавата си и необмислена шега\" и обясни, че с нея не е искал да засегне афроамериканския произход на Меган Маркъл, той е бил уволнен от Би Би Си. \"Публикацията в \"Туитър\" е в разрез с ценностите, които ние като инстанция се стремим да отстояваме. Дани е брилянтен водещ, но той повече няма да води седмичното си шоу при нас\", казва се в официалната позиция на Би Би Си по случая. Би Би Си предава, че след публикацията си в \"Туитър\" Дани Бейкър е бил пресрещнат от репортери на вратата си, които са му задали въпроса: \"Смятате ли, че чернокожите хора приличат на маймуни?\" В следваща публикация в социалната мрежа радиоводещият казва, че би използвал същата снимка при раждането на дете на всяко кралско семейство. Но признава, че в конкретния случай не си е дал сметка за начина, по който може да бъде възприета шегата му. \"Това беше огромна грешка\", написа той на последователите си в \"Туитър\", които са над половин милион. Синът на принц Хари и Меган Маркъл, който се роди в понеделник, е първото дете в кралското семейство със смесен расов произход. В миналото Маркъл, чиято майка е чернокожа, е била обект на расистки коментари в социалните мрежи.", "date": "2019.05.09", "title": "Водещ на Би Би Си беше уволнен заради шега с детето на принц Хари и Меган"}
{"url": "https://www.dnevnik.bg/evropa/2019/05/09/3536948_vodachut_na_listata_na_makron_prizna_za_gafove_v/", "text": "Избраната от френския президент Еманюел Макрон да ръководи кампанията му за европейските избори призна, че е направила серия от гафове, предаде \"Ройтерс\". Грешките на Натали Лоазо разтревожиха лагера на президента едва три седмици преди изборите за Европейски парламент, на които Макрон гледа като на ключови за френското влияние в Европа. Лоазо първо отрече, а после омаловажи информацията, че през 1984 г. е участвала на студентски избори като част от крайнодясна листа. Тя освен това каза, че елитната Националната школа за администрация я е приела \"като циганка\", когато е станала директор, защото не е била нейна бивша възпитаничка. Лоазо, която води листата на Макрон, наречена \"Възраждане\", призна, че е направила \"непохватни грешки\". \"Не съм политически динозавър и не твърдя, че съм, Нямам желание да ставам робот, нито искам да си служим със стерилни фрази, клиширани формулировки и поанти\", каза тя. Лоазо е дипломат от кариерата и доскоро беше министър по европейските въпроси. Докато заемаше този пост, тя бе описвана като \"тайното оръжие на Макрон\" в разговорите за Брекзит. Президентът се надяваше да се възползва от експертните й познания по европейските теми и католическия й произход, за да привлече повече консервативни избиратели. Петдесет и четири годишната Лоазо обаче изпитва трудности да мобилизира поддръжници за разлика от нейния основен съперник – 23-годишния  Жордан Бардела  от партията \"Национален сбор\" на Марин льо Пен. Някои проучвания дават на крайната десница преднина спрямо партията на Макрон в предизборната надпревара.", "date": "2019.05.09", "title": "Водачът на листата на Макрон призна за гафове в предизборната кампания"}
{"url": "https://www.dnevnik.bg/evropa/2019/05/09/3536956_liberaldemokratite_izbraha_lozunga_mainata_mu_na/", "text": "Британската партия \"Либерални демократи\" разкри новия си лозунг за кампанията за изборите за Европейски парламент - \"Майната му на Брекзит\" (Bollocks to Brexit), предаде \"Франс прес\". Центристката партия, която отбеляза добри резултати на местните избори  миналата седмица , се надява с този силно разговорен лозунг да се позиционира като подкрепящата ЕС партия срещу Партията на Брекзит. Последната води в допитванията с посланието, че правителството е предало избирателите, които гласуваха за Брекзит на референдума от 2016 г. \"От 50 години сме проевропейската партия\", заяви лидерът на либералдемократите Винс Кейбъл пред в. \"Гардиън\". Две седмици преди гласуването на 23 май партията \"Либерални демократи има конкуренция в лицето на \"Променете Великобритания\" - нова политическа партия, съставена от бивши депутати консерватори и лейбъристи, които също са против излизане на страната от ЕС и искат втори референдум за Брекзит. /БТА", "date": "2019.05.09", "title": "Либералдемократите избраха лозунга \"Майната му на Брекзит\" за кампанията за евроизборите"}
{"url": "https://www.dnevnik.bg/bulgaria/2019/05/09/3537082_nova_televiziia_uvolni_i_viktoriia_behar/", "text": "По-малко от месец след  смяната на собственика на \"Нова броудкастинг груп\" , придобита на 10 април от братята Кирил и Георги Домусчиеви днес стана известно, че е освободена Виктория Бехар, която преди малко повече от два месеца пое позицията \"Стратегическо развитие\" на новините и актуалните предавания на телевизията. Пред  \"Капитал\" Бехар е потвърдила , че е била уволнена от екипа в сряда, когато  беше освободена  и дългогодишният член на борда на директорите на \"Нова телевизия\" Силва Зурлева. При влизането на Домусчиеви в медията тя първо бе определена за съветник на борда на \"Нова броудкастинг груп\". Само преди броени дни за директор на \"Новини и актуални предавания\" бе назначена Миляна Велева (бивш шеф на новините на свързваната с Делян Пеевски телевизия Канал 3). На пазара вече усилено се коментира, че с това промените в екипа на \"Нова телевизия\" няма да приключат и вече е изготвен списък на хора, които предстои да бъдат освободени и съответно се обсъждат нови назначения, пише \"Капитал\". Виктория Бехар е отказал;а да коментира повече пред изданието, тя обаче е била сред хората, които директно са попитали Миляна Велева за обвързаността й с депутата от ДПС Делян Пеевски, преди две седмици, когато са я представили като новия директор на новините в \"Нова телевизия\". Бехар бе назначена в телевизията от Дидие Щосел, до неотдавна главен изпълнителен директор на медиата. Виктория Бехар е дългогодишен журналист, продуцент и пиар. Голяма част от професионалната и история е свързана с новините на Би Ти Ви, където тя работеше от самото създаване на телевизията, но напусна заедно с Люба Ризова през 2014 г. За малко Бехар бе шеф на новините на телевизия Bulgaria ON AIR, а по време на българското председателство на Съвета на ЕС беше директор на дирекция \"Комуникация и информация\" в ресорното министерство.", "date": "2019.05.09", "title": "\"Нова телевизия\" уволни и Виктория Бехар"}
{"url": "https://www.dnevnik.bg/sport/2019/05/09/3537086_video_gevrek_dva_spaseni_machbola_i_pobeda_1200_za/", "text": "Роджър Федерер продължава да пише история. Швейцарският тенисист спечели своята победа №1200 и се класира за четвъртфиналите на мастърса в Мадрид. Успехът му дойде във вълнуващ мач, в който имаше от всичко - сет на нула, обрати, два спасени мачбола и най-накрая триумф с 6:0, 4:6, 7:6 (3) срещу Гаел Монфис. Федерер е вторият тенисист в оупън ерата (от април 1968), достигнал границата от 1200 победи. Пред него е единствено Джими Конърс, който има 1274. Първата победа на Маестрото е от 1998 г. на старта на турнира в Тулуза. Наскоро  Федерер спечели своята титла №100 .", "date": "2019.05.09", "title": "Видео: \"Геврек\", два спасени мачбола и победа №1200 за неуморимия Федерер"}
{"url": "https://www.dnevnik.bg/bulgaria/2019/05/09/3537094_knsb_iska_minimalnata_rabotna_zaplata_do_kraia_na_2022/", "text": "КНСБ настоява в края на 2022 г. средната работна заплата в България да стане 1000 евро, а минималната - 450 евро. Това каза президентът на КНСБ Пламен Димитров, който представи основните изводи от четвъртия годишен доклад на синдиката за резултатите от колективното договаряне на работните заплати през 2018 година, съобщи БТА. Докладът сочи, че средното договорено повишаване на доходите е около 10 процента. Масово, договореното повишение на заплащането е с от 5 до 10 на сто, като в предприятия от частния сектор се наблюдава ръст на заплатите над 10 на сто. Поставената от КНСБ цел от 12 на сто често е надвишавана. Съществено са надградени и разширени целите за ръст на доходите в бюджетната сфера. Общото покритие на наетите с колективно трудово договаряне е около 30 на сто, или 687 хил. души, като от КНСБ настояват да стане 60 процента до пет години, както на национално, така и на европейско ниво, тъй като заплатите на хората в предприятия, в които има колективни трудови договори, са с 12 процента по-високи.  Най-високи са заплатите в IT сектора, въздушния транспорт, производството на кокс, застраховането, централните офиси, добива на метални руди, рекламите и проучването на пазари, финансовите услуги, далекосъобщенията. Разлики в заплащането според дейностите Сред най-нископлатените дейности са медико-социалните грижи, социалната работа без настаняване, производството на дървен материал, ветеринарномедицинската дейност, производството на облекло, охраната, ресторантьорството. Средната работна заплата по предварителни данни за 2018 г. достигна 1135 лв., което е номинален ръст от 9.4 на сто и реално покачване с 6.4 на сто. В промишлеността от общо 29 отрасъла 17 имат равнище на заплащане над средната работна заплата за страната, а 13 са с номинален ръст над средния за страната.  Обхватът на броя на наетите на минимална заплата продължава да нараства. В края на декември 2018 г. достига 442 392 души и представлява 19.3 на сто от всички наети, при 16.6 процента през 2017 г., пише в доклада. Драстично увеличение на наетите на минимална заплата в сравнение с декември 2017 г. се отчита в \"Транспорт, складиране и пощи\" - почти 2.2 пъти, със 72.3 на сто - във \"Финансови и застрахователни дейности\", със 62.7 на сто - в \"Създаване и разпространение на информация\".  Работната заплата продължава да бъде основният източник на доход в домакинските бюджети. През 2018 г. доходът от работна заплата на едно лице от домакинство достигна 3336 лв., което представлява ръст спрямо предходната година от 9.8 на сто. Това е най-високият номинален ръст от последните пет години. Относителният дял на дохода от този източник в общия доход на домакинствата също нараства и през 2018 г. достига 55.5 на сто, което е с 1.1 процентни пункта повече от 2017 г., пише в доклада. Разликите в заплащането по региони Проблемът със силната регионална диференциация в заетостта и заплащането на труда остава нерешен, констатират от КНСБ. Проблемът се обуславя от липсата на инвестиции, ниския размер на трудовите възнаграждения и големия обхват на нископлатени работници в някои от областите. През 2018 г. такива се очертават: Видин (746 лв.), Благоевград (750 лв.), Кюстендил (785 лв.), Силистра (790 лв.). Разликата в брутните заплати е около 2.1 пъти между София (1536 лв.) и Видин (746 лв.).  Темповете на нарастване на средната работна заплата по области варират от 4.9 на сто за Добрич до 14.4 на сто - за Ловеч и Ямбол. Прави впечатление, че в столицата ръстът е под средния за страната (7.2 на сто), а в останалите области с размер на СРЗ над 1000 лв. ръстът е около и над средния за страната - Враца (10.9 на сто), Варна (9.6 на сто), Стара Загора (9.1 на сто), София област (10.6 на сто). Разликите в стандарта на живот по региони у нас остават непреодолимо големи, констатират от КНСБ. Покупателната способност на работната заплата се повишава плавно, но равнището й остава твърде ниско, за да изразява някакви значителни и трайни промени в жизнения стандарт на населението, пише в доклада. Според последните данни на Евростат пет от шестте български региона са сред най-бедните 20 в ЕС, с БВП на глава от населението (в СПС) под 50 на сто от средното за Европа равнище. Къде е България в Европа Средната работна заплата в България изостава номинално между 4 и 7 пъти спрямо старите държави членки и около 1.6-2.5 пъти спрямо новите държави членки. Отклоненията при нетния размер са следствие от разликите в данъчното облагане и дела на социалноосигурителните вноски. В стандарта на покупателна способност средната нетна работна заплата в България е 2.0-2.5 пъти по-ниска от тази в старите държави членки (Италия, Ирландия, Великобритания и Германия) и 1.2-1.7 пъти - спрямо новите държави членки (Латвия, Литва, Естония, Словакия, Чешката република, Унгария и Полша). На практика този показател е най-точният измерител на покупателната способност на заплатите, защото отразява както разполагаемия размер, така и ценовите разлики между отделните страни, допълват от КНСБ.  България продължава да е на последно място по размер на минималната работна заплата, но като процентно нарастване за година има сходна динамика с тази на Чехия, Хърватия, Естония, Румъния, Словакия и Гърция. Най-висок ръст регистрират в Литва (38.75 на сто) и в Испания (22.3 на сто). Единствено Латвия не отбелязва нарастване на МРЗ през посочения период, а като правило новите държави членки регистрират значително по-високи ръстове от старите държави членки, което е отражение на протичащия процес на конвергенция в заплащането на труда, се отбелязва в доклада.  България попада сред осемте страни с най-висока данъчно-осигурителна тежест на годишния доход от минимална заплата. Това мотивира искането на КНСБ за ускорена конвергенция на заплатите, от една страна, и за въвеждане на необлагаем минимум до размера на МРЗ, от друга.", "date": "2019.05.09", "title": "КНСБ иска минималната работна заплата до края на 2022 г. да стане 450 евро"}
{"url": "https://www.dnevnik.bg/photos/2019/05/09/3536545_fotogaleriia_svetovnite_snimki_na_denia_-_9_mai_2019_g/", "text": "Хора се забавляват на тържествата на Деня на победата в Киргизстан.", "date": "2019.05.09", "title": "Фотогалерия: Световните снимки на деня - 9 май 2019 г."}
