{"url": "http://www.dnevnik.bg/sport/2017/08/22/3028983_sevilia_preodolia_stresa_i_ostavi_ispaniia_s_pulen/", "text": "\"Севиля\" се класира драматично за същинската част от Шампионската лига. Испанците завършиха 2:2 с \"Истанбул Башакшехир\" у дома и след 2:1 в първия мач продължават в групите на надпреварата. С успеха си те оставиха Примера дивисион с пълен брой отбори в турнира. Освен от \"Севиля\" испанският футбол ще бъде представен от носителя на отличието \"Реал\" (Мадрид), \"Барселона\" и \"Атлетико\" (Мадрид). С повече отбори може да се окаже само Англия. Това ще се случи, ако \"Ливърпул\" довърши започнатото и преодолее \"Хофенхайм\". Другите от Висшата лига са \"Челси\", \"Тотнъм\", \"Манчестър сити\" и \"Манчестър юнайтед\", получил квота като победител в Лига Европа. На \"Рамон Санчес Писхуан\" турският отбор поведе в 17-ата минута с гола на Елиа. Той засече на празна врата подаване на бившия футболист на \"Лудогорец\" Жуниор Кайсара от дясно. В началото на второто полувреме \"Севиля\" изравни - в 52-ата минута Хесус Навас центрира от дясно и Серхио Ескудеро вкара с глава отблизо. В 75-ата Бен Йедер даде преднина на андалусийците след хубава атака с участието на Нолито. \"Истанбул\" изравни в 82-ата минута, когато Виска отблизо прати топката във вратата. Турският отбор, в чийто състав са бившите играчи на \"Арсенал\" Емануел Адебайор и Гаел Клиши, се впусна в атака в търсене на решителен гол. В заключителните секунди Емре Белозоглу стреля от фаул, но улучи гредата. \"Марибор\" също влезе в групите на Шампионската лига, като победи с 1:0 \"Апоел\" (Беер Шева). Словенците се възползваха от гола си на чужд терен при загубата с 1:2 в Израел и направиха важната стъпка. Митя Вилер вкара с мощен удар от границата на наказателното поле в 15-ата минута и донесе победата на отбора си. В предния кръг  \"Апоел\" отстрани \"Лудогорец\" с гол на чужд терен след поражение с 1:3 в Разград . В групите влязоха още \"Наполи\" и \"Олимпиакос\", които преодоляха съответно \"Ница\" и \"Риека\".", "date": "2017.08.22", "title": "\"Севиля\" преодоля стреса и остави Испания с пълен брой отбори в Шампионската лига"}
{"url": "http://www.dnevnik.bg/sviat/2017/08/22/3028793_kak_gradovete_v_evropa_reagirat_na_teroristichnite/", "text": "Европа понесе десетина атаки на шофьори, връхлетели с кола или камион върху пешеходци, както се случи миналата седмица в Барселона. Градовете обаче не бързат да ограничат заплахата, внасяйки промени в архитектурните си планове. Цената, страхът, че терористичната заплаха ще еволюира и ще обезсмисли ремонтите по улиците, нежеланието да се променя ежедневието на гражданите – това са причините, изтъквани от експерти по сигурността и общински служители. \"Не искаме да се превърнем в  Хеброн \", казва зам.-кметът на Брюксел Елс Амп, споменавайки града на Западния бряг, където бетонни и железни бариери отделят палестинци и израелски заселници. Пешеходните зони в Брюксел обхващат 45 хектара, сред които и много тесни улички, сочи тя. Ако върху тях бъдат инсталирани бариери, това ще пречи на живеещите там, на поддръжката и на работещите в района. \"Не може всяка улица да е блокирана. Трябва да се живее, магазините трябва да могат да получават доставки. Трябва да намерим компромис между сигурността и живота в града\", казва Амп. Няма достъпни данни за това какви мерки за сигурност по улиците взимат градовете в целия континент, но две компании, специализирани в екипировка за сигурност, все още чакат предричания рязък скок. Датската Damasec и британската Avon Barrier изработват подсилени пейки, саксии и други мебели за улиците, както и традиционните бариери и колчета. \"Има ръст, но е бавен\", казва главният изпълнителен директор на Damasec Хенрих Ферх. По думите на колегата му от Avon Barrier Пол Джефри продажбите във Великобритания са високи, но положението е Европа е \"малко енигматично\". \"Изглежда, че не се случва кой знае какво\", казва той. Барселонските власти заявиха, че налагането на тотална сигурност би било непрактично, след като към тях бяха отправени критики, че са можели да предотвратят достъпа на автомобили до  \"Рамбла\"  - дългата пешеходна улица с пресечки и от двете страни. 13 души загинаха там миналия четвъртък. \"Не можем да запълним Барселона с колчета\", каза министърът на вътрешните работи на Каталуня Жоаким Форн. Но някои засегнати градове хвърлиха много пари за сигурност.  Ница инсталира нови бариери , смени плана за трафика и взе и други мерки, след като мъж подкара камион по крайбрежния ѝ булевард. Богатството на южния френски град изигра важна роля. \"Ница инвестира много. Повечето градове не могат да си позволят толкова големи разходи по реорганизацията на трафика и на обществените пространства, така че правят каквото могат\", коментира Елизабет Джонстън от Европейския форум за градска сигурност. Самият мащаб на предизвикателството плаши властите. \"Не става въпрос за един булевард или един уличен ъгъл. Всички знаят, че ако затегнеш охраната на една цел, атаката ще намери друг. Бюджетният проблем е огромен. Тези разходи не са планирани\", казва тя. Изключителните инвестиции в сигурност обаче не успяха да предотвратят  атаката в Лондон . Уестминстърският общински съвет разви свой собствен вариант на колчета и ги инсталира в богатия централен квартал, в който се намират \"Даунинг стрийт\" и парламента. Но не и на \"Уестминстър бридж\", където нападателят прегази кола пешеходци през март, след което излезе от нея, наръгвайки полицай и убивайки петима души. Транспортната институция на Лондон се грижи за моста и се консултира с полицията как да поддържа сигурността. Бариери бяха инсталирани след атаката. Великобритания е по-склонна да търси компромис между свободата, естетиката и сигурността, защото има опит с такива атаки – предимно заради ролята на ирландските сепаратистки групировки като ИРА, казва Ферх от Damasec. Подготовката за олимпийските игри през 2012 г. също е накарала лондонските власти да се замислят за риска от атаки с превозни средства, казва преподавателят по криминалистика в Университета в Есекс Пийт Фъси. На властите им е нужно време да променят мисленето си по отношение на проблемите със сигурността. Европейските градове ще отделят внимание на дизайна на улиците, но парите ще определят кога, казва той. С тази работа се занимават предимно общинските власти, а цикълът на финансирането им отнема много време, сочи Фъси и добавя, че споровете кой трябва да плати – правителството или градовете – може да забавят новите мерки. Зам.-кметът на Брюксел Амп казва, че е по-удачно допълнителни ресурси да се отделят за разузнаване и идентификация на нападателите, преди те да ударят. Естетиката също е важен фактор. Подсилените пейки, лампи и кошчета за боклук трябва да бъдат толкова стабилни, че да изпълнят критериите на индустрията – да могат да спрат 7.5-тонен камион, каращ с 80 км в час \"Уестминстърската бариера\" е желязна, висока един метър, във формата на правоъгълник. Макар да е боядисана в черно, тя се вижда отдалеч и заема място. Някои правителствени доклади предлагат за спиране на атаки да се използват дървета. Но Джон Кофи от Университета в Уоруик казва, че не е виждал случай, в който дърветата да помогнат. \"Става въпрос за разходи, поддръжка, коренови системи или понякога се случва дърветата да загрозяват сградата.\" Мерките за сигурност по-често водят до премахване на естетически елементи, сред които и растения. Общински съветници и жители на Бирмингам се възпротивиха на промяна на дизайна на градския площад, която щеше да доведе до изкореняването на 140-годишно дърво и замяната му с подсилен фонтан, който да спре автомобилна атака. Но говорител на съвета заяви, че планът ще бъде изпълнен. Саксии, кошове и пейки могат да бъдат направени \"хубави\", но \"са каквото са. Няма големи възможности\", казва Джефри. Не е нужно властите да правят всичко или нещо. Ако съществуващите пейки, кошове, лампи и други елементи бъдат поставени така, че да не позволяват дълъг безпрепятствен ход на автомобила, това може да ограничи броя на жертвите.", "date": "2017.08.22", "title": "Как градовете в Европа реагират на терористичните атаки с автомобили"}
{"url": "http://www.dnevnik.bg/sport/2017/08/22/3028822_septemvri_osvobodi_vasev_i_pregovaria_s_mitov/", "text": "Димитър Васев вече не е треньор на столичния \"Септември\", съобщи директорът на клуба Кристиян Добрев. Опитният специалист е освободен след четири загуби в първите пет кръга за сезона. Столичани победиха единствено \"Пирин\" като гост и загубиха всичките си мачове вкъщи. \"Мога да потвърдя, че Димитър Васев не е начело на отбора. Предприемаме рокада на треньорския пост заради незадоволителните резултати от началото на сезона. Трябваше да вземем мерки и мисля, че то ще е за добро на отбора като цяло\", каза спортният директор на новаците Кристиян Добрев в ефира на \"Дарик радио\". Това е трето треньорско уволнение в Първа лига от началото на сезона, след като Георги Дерменджиев напусна \"Лудогорец\", а Николай Митов беше освободен от \"Левски\". Именно Митов, който преди 20 дни  напусна \"Левски\"  е спряган за поста в \"Септември\". Все още обаче няма официално потвърждение от клуба.  потърси собственика на \"Септември\" Румен Чандъров, но през целия ден бизнесменът не отговаряше на мобилния си телефон. \"Като има нещо официално, ще го кажем. Засега не мога да кажа нищо, защото нашият президент е в чужбина и пътува. Водени са някакво разговори, включително и с Ники Митов. Трябва да решим въпроса бързо, защото мачът с \"Черно море\" чука на вратата\", добави бившият защитник. Ако Митов поеме столичани, това ще бъде четвърти период за него в отбора. Той работеше в \"Септември\" първо през 2011 г., а след това пое отбора година по-късно. През 2016 г. Митов отново беше ангажиран от \"Септември\", след като не беше приет от  феновете на \"Ботев\" (Пловдив) . През март тази година  Румен Чандъров  се съгласи да освободи треньора след предложение от \"Левски\", който беше без треньор. Специалистът обаче се задържа едва четири месеца начело на сините при втория си престой на \"Герена\". Основните обвинения към Димитър Васев са, че не разчита на талантите от школата на \"ДИТ\", които бяха в основата на влизането в елита от \"Септември\". След назначаването му в клуба треньорът доведе много бивши футболисти на \"Локомотив\" (София), с които работеше преди години в \"Надежда\".", "date": "2017.08.22", "title": "\"Септември\" освободи Васев и преговаря с Митов"}
{"url": "http://www.dnevnik.bg/sviat/2017/08/22/3028803_purviiat_patent_za_vaksina_sreshtu_pnevmoniia_v_indiia/", "text": "Фармацевтичната компания \"Пфайзер\" (Pfizer) е първият притежател на патент за продажба на ваксина срещу пневмония в Индия. Държавата е одобрила правото на фирмата да разпространява мощния препарат Prevenar 13, но местният пазар вижда по-скоро заплаха, отколкото добра новина в това, защото патентът поставя условието да не се произвеждат по-евтини генерични алтернативи на ваксината до края на патентния срок - 2026 г., пише \"Ройтерс\". Патентът е триумф за американския фармацевтичен гигант, защото Индия е страната с най-голям брой случаи на пневмония в света, а чрез него фирмата получава правото да е единственият производител и доставчик на ваксината за района в следващите 10 години. Според местните здравни организации обаче това поставя и сериозен проблем, който ще лиши от достъп до ваксината хиляди по-бедни домакинства, предвид че \"Пфайзер\" еднолично ще определи и цената й. Освен това забраната да се произвеждат нейни генерични еквиваленти в Индия ще има негативен ефект и извън границите на страната, защото в момента няколко по-бедни държави в Азия разчитат на индийската индустрия за евтини копия на всякакви медикаменти, включително и на този. Ваксината на \"Пфайзер\" предпазва деца и възрастни срещу 13 вида пневмококови бактерии и пълния курс на имунизацията струва около 170 долара на пазара в Индия. От този март държавата започна да я разпространява безплатно сред населението като част от имунизационната си кампания, но бюджетът е ограничен, така че ще достигне до едва 2.1 млн. от общо 25 млн. души в риск. В опит да си върне общественото одобрение \"Пфайзер\" намали цената миналия ноември, но тя продължава да е непосилна за бедните жители на Индия, които са и най-застрашени от болестта. Сега фирмата предлаа и още варианти за отстъпки и сътрудничество с държавата и здравните служби. Продуктът е в масово производство от 2010 г. Междувременно местната копираща фармацевтична индустрия търси начини да заобиколи условията на патента и да създаде продукт, който пак върши работа, но е достатъчно различен, че да не е незаконен. Това обаче може да отнеме много време, предупреждават местните представители на организацията \"Лекари без граници\". Организацията подаде възражение срещу патента с аргумента, че заради него много развиващи се държави ще останат без генеричните алтернативи. Миналата година патентът за същата ваксина беше отменен от Европейското патентно бюро и се оспорва също и в САЩ и Южна Корея, припомня \"Ройтерс\".", "date": "2017.08.22", "title": "Първият патент за ваксина срещу пневмония в Индия притесни местната индустрия"}
{"url": "http://www.dnevnik.bg/sviat/2017/08/22/3028603_london_poiska_da_zapazi_chast_ot_pravnite_si/", "text": "Великобритания обяви, че е съгласна решения на европейски съдилища да могат да се прилагат на нейна територия, без да промени намерението си да прекрати юрисдикцията на Европейския съд. Това гласи публикуван от правителството документ с позиции за преговорите за напускане на Европейския съюз, цитиран от \"Ройтерс\" и Би Би Си, на фона на обещанията на британския премиер Тереза Мей за \"съдебна независимост\" след Брекзит. Целта е сегашната система за решаване на трансгранични спорове - а с това и голяма част от правните отношения с ЕС - да се запазят и след като Обединеното кралство престане да бъде член на съюза през март 2019 г. Според кабинета обаче въпросът трябва да се разглежда отделно от пълното приемане на юрисдикцията на Европейския съд в Люксембург, компетентен при спорове, засягащи европейското право. Идеята ще бъде да се запази системата за презгранично сътрудничество по потребителски, бизнес и семейни въпроси, като се сложи край на  \"пряката юрисдикция\" на Европейския съд  с разбирането, че той може да се окаже последна инстанция в спор, засягащ Великобритания. Така Лондон признава, че е възможно външни съдебни определения понякога да се прилагат за лица и компании във Великобритания, когато става дума за трансгранични спорове. Мей от месеци настоява, че нито един чужд съдия няма да има глас във Великобритания, след като Обединеното кралство напусне съюза. \"Международното гражданско съдебно сътрудничество е във взаимен интерес на потребители, граждани, семейства и бизнеси в Европейския съюз и Великобритания\", гласи третият от общо пет документа с позиции, които се публикуват тази седмица. \"Тази рамка ще бъде реципрочна и силно ще наподобява сегашната европейска система и ще предоставя ясна правна база, за да се поддържат трансграничните дейности след изтеглянето на Великобритания.\" Примери \"Решение, взето в една страна, може да бъде признато и приложено в друга\", каза за \"Гардиън\" източник от правителството, помолил да остане анонимен, часове преди публикуването на документа. \"Тъй като все повече и повече семейства живеят разделени в различни държави, трябва да сме сигурни, че ако и когато се стигне до проблеми, на тях може да им се гарантира, че трансграничните закони ще се прилагат за тях справедливо и разумно.\" \"Например може да става дума за случаи на малък бизнес, неполучил плащане от доставчик, базиран в друга държава от ЕС, потребител, който иска да съди фирма в друга държава заради онлайн закупен дефектен продукт, или човек, който трябва да уреди попечителството върху дете при развод или въпроси за издръжката на дете с член на семейството, живеещ в друга държава от ЕС.\" Сходни примери даде по-късно пред Би Би Си и правосъдният министър Дейвид Лайдингтън. \"Ако германка се развежда с британския си съпруг, ако сте британски родител, чиито деца са заведени в Гърция, ако сте швед, закупил в интернет продукт от британска компания, и се чувствате излъган, искате решение... без бюрокрация.\" За разлика от опозицията бизнесът приветства подобни идеи, пише \"Гардиън\". Редица компании се притесняват, че ако схемата за трансгранично сътрудничество бъде изоставена от Обединеното кралство, то ще спре да има централна роля в разрешаването на юридически спорове.", "date": "2017.08.22", "title": "Лондон поиска да запази част от правните си отношения с евросъюза след Брекзит"}
{"url": "http://www.dnevnik.bg/sport/2017/08/22/3028876_voleibolistkite_zapochnaha_s_pobeda_vtorata_si_ataka/", "text": "Волейболистките на България започнаха с победа участието си в квалификациите за световното първенство. Националките се наложиха с 3:1 (25:18, 25:19, 20:25, 25:22) срещу Словения. Най-резултатна с 15 точки стана Емилия Димитрова, а още четири състезателки завършиха с двуцифрен точков актив. България прави втори опит да се класира за световното, след като не успя да го направи в квалификацията в София по-рано тази година. В надпреварата са още домакинът Холандия, Белгия, Чехия и Гърция, като място на световното ще си осигурят първите два отбора. В следващия си мач националките ще играят с Чехия в сряда от 15.30 часа. България изигра силно първите два гейма в мача със Словения. С по-добра атака воденият от Иван Сеферинов състав успяваше да поведе от началото и спокойно стигна до 2:0. В третата част ролите се размениха и съперникът дръпна до 16:11. Около 20-ата точка българките съумяха да се доближат, но не и да направят обрат. Четвъртият гейм беше оспорван, но националките държаха инициативата и заслужиха победата.", "date": "2017.08.22", "title": "Волейболистките започнаха с победа втората си атака за класиране на световното"}
{"url": "http://www.dnevnik.bg/biznes/2017/08/22/3028859_proveriava_se_zavedenie_za_kasova_belejka_s_nishto_-_1/", "text": "Поредното заведение, издало касова бележка със странно съдържание това лято, ще стане обект на проверка. По инициатива на министъра на туризма Николина Ангелкова започва проверка за категоризацията на заведение в град Харманли, за което клиент твърди, че е получил сметка за престой без консумация. Според сигнала, подаден до Министерството на туризма, на 15 август посетителят е платил 5.00 лв. за \"нищо - 1 час\", както е отбелязано на касовата бележка, приложена към сигнала. От сметката се вижда, че от кафе-сладкарница \"Оскар\" са поискали сумата в 22.25 часа. Министерството на туризма незабавно е сезирало Комисията за защита на потребителите и Националната агенция за приходите за последваща инспекция на заведението. Министерството на туризма призовава гражданите да бъдат бдителни към подобни ситуации и при нужда да сигнализират на телефон +359 2 90 46 833 или на e-mail:  control@tourism.government.bg .", "date": "2017.08.22", "title": "Проверява се заведение за касова бележка с \"нищо - 1 час\""}
{"url": "http://www.dnevnik.bg/politika/2017/08/22/3028873_ninova_umishleno_podvejda_mediite_s_pismoto_ot/", "text": "Писмото, в което се казва, че Корнелия Нинова няма общо с \"Цанков камък\", не е подписано от главния прокурор, както тя твърди, каза каза заместник-председателят на ГЕРБ Цветан Цветанов в традиционния за август отговор на  пресконференцията на БСП  от днес. Цветанов показа писмото, което Нинова е качила във фейсбук с твърдение, че е от главния прокурор. На него подписът и името са закрити. След това Цветанов показа и оригиналното писмо, което е  подписано от наблюдаващия прокурор от Софийската градска прокуратура Дойчо Тарев . \"Не бих искал да кажа, че тя е излъгала, но съм убеден, че е направила умишлено подвеждане на журналистите, цитирайки, че е получила днес отговор от главния прокурор\", коментира Цветанов. \"Когато се говорят неистини, ние трябва да ги опровергаваме\", добави той. В отговор на заканата на  Нинова да съди премиера Бойко Борисов и депутати от ГЕРБ , които са обвързали името й с проекта \"Цанков камък\" и с корупция, Александър Ненков каза, че от партията му не са коментирали дали Корнелия Нинова е виновна за \"Цанков камък\" и не се притесняват.  Ненков, който внесе в прокуратурата сигнала за язовира , напомни, че Нинова вече три пъти дава пресконференции, за да каже, че няма нищо общо с този проект. \"Ние никога не сме коментирали дали тя е виновна или не, ние сме казали единствено и само, че тя е участвала в кабинета, в който проектът е бил реализиран\", добави Ненков. Той обърна внимание, че Нинова, която е била член на кабинета, одобрил обекта, не е коментирала самия проект, а се защитава в лично качество. Антон Тодоров добави, че името на Нинова \"не протича вероятно в тези прокурорски проверки\", но той се сещал за 1000 страници със СРС-та, където името й протичало. Тодоров припомни история за приватизацията на \"Техноекспорт\" за 70 000 долара от РМД, в което Нинова имала 48%, и попита дали лидерът на БСП има памет, че през 1997 г. е живеела на квартира, а през 1999 г. декларира огромен апартамент и гараж, а след него още един. Хидровъзелът \"Цанков камък\" бе пуснат в експлоатация преди 7 години. Проектът стартира през 2001 г., а строителството му завърши по време на първия кабинет на Бойко Борисов, който неведнъж го е посочвал като пример за скъп проект, от който няма голям ефект. Тогава хидровъзелът се прочу с това, че за него и други проекти  Ахмед Доган е получил консултантски хонорар от 1.5 млн. лв. , както и че за изграждането на 21-километровия му обходен път са дадени 220 млн. лв.", "date": "2017.08.22", "title": "Нинова умишлено подвежда медиите с писмото от прокуратурата според ГЕРБ"}
{"url": "http://www.dnevnik.bg/sport/2017/08/22/3028860_velorekordut_na_kom_-_emine_e_bil_podobren_otnovo/", "text": "Пореден рекорд е бил поставен на маршрута Ком - Емине. Този път постижението е за скоростно преминаване на 600-те километра с планински велосипед. Илко Илиев е преминал разстоянието за 75 часа и 35 минути (3 дни, 3 часа и 35 мин), съобщава страницата Balkan Trek във \"Фейсбук\". Преди по-малко от три седмици  \"Велоносният поход\" на Борислав Йорданов завърши с рекорд . Състезателят по колоездене достигна крайната точка за 3 дни, 9 часа и 1 минута и свали близо два дни от предишното си постижение. След това  Антония Григорова направи забележително представяне  и постигна голямата си цел да слезе под шест дни. Състезателката в планинските бягания стана първата жена, пробягала 600-те километра по туристическия маршрут. Тя приключи за 5 дни, 22 часа и 55 минути. \"Успях, направих го! Изминах скоростно близо 600 км по билото на Стара планина, придвижвайки се по маршрута Ком - Емине за 5 дни и 23 часа. Трябваха ми около две седмици за анализи, равносметки, оценка, за да осмисля всичко преживяно. Tова време премина в самообвинения и непрестанно извиняване на хората от екипа за всичкото мрънкане, оплакване, лигавене, тръшкане и слабостите, на които станаха свидетели, докато се опитвах да се преборя със себе си. Но успях, това съм аз, така се справих, така успях да се победя\", написа Григорова във \"Фейсбук\". \"Мога само да ви благодаря за това, че не ме оставихте, че ме подкрепяхте и се борихте с мен докрай, че оставихте всички ангажименти и лични дела и споделихте с мен \"Пътят\", добави тя.", "date": "2017.08.22", "title": "Велорекордът на Ком - Емине е бил подобрен отново"}
{"url": "http://www.dnevnik.bg/bulgaria/2017/08/22/3028886_zapodozrianoto_15-godishno_momche_za_ubiistvoto_na/", "text": "Бургаският съд реши да остави в ареста 15-годишното момче, което е  обвинено в убийството на 11-годишно момиче , съобщава Би Ти Ви. Инцидентът стана в неделя след спор между двамата къде да пушат наргиле. Заподозреният нанесъл прободна рана на жертвата, която довела до смъртта ѝ. Тялото ѝ беше намерено в асансьор в бургаския кв. \"Меден рудник\". Момчето и момичето се запознали чрез социалните мрежи преди няколко седмици. Разменили си телефонните номера, след което последвала и срещата. Според събраните до момента доказателства 15-годишният младеж е действал умишлено.  Той е носел в себе си ножа , с който е пробол в шията момичето. Не успял обаче да обясни защо го е направил. \"Личността на обвиняемия е такава и начинът му на мислене и на разсъждение, че твърде често на конкретно поставени въпроси той отговаря с \"не знам\", обясни адвокатът му Камен Кънев. Родители на негови съученици пък заявиха, че момчето е бил на индивидуално обучение, тъй като е със специални образователни потребности и е ползвал ресурсен учител. Тепърва психиатрични експертизи ще установяват дали има и какви са проблемите на младежа. 15-годишното момче няма предишни криминални прояви. За такова деяние законът предвижда от 15 до 20 години лишаване от свобода, доживотен затвор или доживотен затвор без право на замяна, но тъй като лицето е непълнолетно, максималното наказание е от 3 до 10 години затвор.", "date": "2017.08.22", "title": "Заподозряното 15-годишно момче за убийството на дете в Бургас остава в ареста"}
{"url": "http://www.dnevnik.bg/bulgaria/2017/08/22/3028802_ogranichitelna_zapoved_se_okaza_bezpolezna_pri/", "text": "Софийският градски съд (СГС) остави в ареста Венцислав Василев, 64-годишния мъж, който е обвинен за убийството на по-младата си с над 20 години втора съпруга, която застреля с пет куршума в петък в столичния квартал \"Лагера\". Определението на съда не е окончателно и подлежи на обжалване. Обвиняемият разказа пред съда, че застрелял съпруга си след скандал, в който тя му казала, че няма да види повече двете си деца. В съдебната зала стана известно, че Василев е с тежко заболяване. Той обвини втората си съпруга за провала на първия си брак. Заради нея оставил семейство и две деца, с които не е имал право да се чува и вижда, както и две внучки, които не го познавали.  Мъжът, който вече изгубил по думите му всичко - и движимо и недвижимо заради нея, и се налага да живее и работи в Ямбол, описа втората си съпруга като алкохоличка, която допреди 1 година дори не е работила, освен след като е била назначавана в негови фирми. След въпрос от съдията дали съжалява за нещо, Василев, цитиран от сайта ClubZ.bg отговори: \"Съжалявам само за разбитото първо семейство\". Адвокатът му Деница Димитрова обърна внимание на съда на чистото съдебно минало на клиента си, на тежкото заболяване и че е наел постоянен адрес близо до Онкологията в София, където да бъде на разположение за процедури. Прокуратурата от своя страна настоя за постоянен арест, защото престъплението е изключително тежко - стреляно е 5 пъти в заведение със 7 маси, на които е имало клиенти, включително майки с деца. В постановлението си съдия Атанас Атанасов отсъди, че очевидно в момента Василев е с лабилна психика. \"И в същия момент е в състояние, което налага неговото изолиране от обществото – заради съществуващата реална опасност да извърши ново противообществено деяние, както по отношение на него самия, така и на останали членове на обществото\", допълни съдията. Инцидентът влезе в публичното пространство отново заради липсата на навременна реакция от институциите. Днес от разказа на приятелка на убитата Елена, която е очевидец на убийството, пред \"Нова телевизия\" стана известно, че тя е подавала четири жалби до полицията и прокуратурата, поредица обаждания на тел. 112 и е имала издадена ограничителна заповед спрямо мъжа си. Последната жалба е подадена часове преди убийството.  Коментар на \"Капитал\" за случая четете  тук . Случаят прилича на този отпреди месец и половина, когато Стефан Станев уби по брутален начин приятелката си Виола Николова. И тогава се разбра, че в  продължение на години МВР и прокуратурата са отказвали да обърнат внимание  на сигналите за насилие и заплахи, които бившата съпруга на Стефан е отправяла към тях. Веднага след този случай ръководството на МВР и държавното обвинение заявиха решимост за справяне с проблема. Уж заради случая оставка подаде и районният прокурор на София Петър Белчев (всъщност истинската причина да напусне поста са констатирани нарушения при случайното разпределение на делата).", "date": "2017.08.22", "title": "Ограничителна заповед се оказа безполезна при убийство, обвиненият остава в ареста"}
{"url": "http://www.dnevnik.bg/sviat/2017/08/22/3028664_shpionska_nadprevara_ili_spor_za_kosovo_-_zashto/", "text": "\"Брат ни Заев ни заби нож в гърба\" срещу \"И ние веднъж да ги шпионираме\" - заглавията в сръбските и македонските медии от последните два дни бяха посветени основно на повишеното дипломатическо напрежение между Белград и Скопие. Обвинения в шпионаж и предателство от едната страна и в шантаж (макар и идващи не от правителството) - от другата, рязко контрастираха с топлите връзки между сръбския кабинет и предишното правителство в Скопие начело с оглавяваната от Никола Груевски ВМРО-ДПМНЕ. \"Дневник\" обобщава най-важното в спора от последните два дни. Затишие пред буря?  В понеделник македонските медии съобщиха, че  сръбското посолство в Скопие е празно , а персоналът му и посланикът са в Белград на спешни консултации. Часове по-късно сръбски представители обвързаха действията си с предполагаема разузнавателна дейност, извършвана от македонските служби. Сръбският външен министър Ивица Дачич дори заговори за \"разузнавателен скандал\" и заплаши, че Сърбия може да промени позицията си за конституционното име на Македония, ако Скопие се съгласи да поддържа влизането на Косово в ЮНЕСКО. По-късно пред сръбската телевизия \"Пинк\" първият дипломат припомни повтаряната още по време на предишното правителство позиция, че Сърбия е готова да \"навре пръст в окото\" на непризнаващата Косово Гърция, за да защити правото на Македония в спора за името, а получава нереципрочно отношение от Скопие. Коментарът му не срещна разбиране от опозицията: предшественикът му Вук Йеремич го обвини в \"дипломатическо дилетантство и шарлатанство, присъщи на банановите републики\". От думите на Дачич същевременно се разбира, че от двете страни няма намерение за никакви по-сериозни стъпки като скъсване на отношенията, а посланикът на Белград в Скопие вероятно ще се завърне в мисията си през септември. В сряда сутринта се очаква президентът Александър Вучич да се чуе с македонския премиер Зоран Заев, който няколко дни по-късно ще разговаря с колегата си Ана Бърнабич на международен форум. Официално Скопие обяви, че няма да коментира ситуацията и тя дори няма да влезе в дневния ред на срещата на кабинета във вторник. От външното министерство на страната отговориха на запитване на \"Дневник\", но отказаха да коментират ситуацията, преди Сърбия да е дала писмен отговор на официални въпроси, изпратени от македонските власти, и настояха, че нямат какво да добавят към позицията, разпространена в понеделник вечерта. А тя беше лаконична - Македония развива \"приятелски отношения с всички съседни страни\" и е посветена изцяло на решаване, а не на създаване на проблеми\" и на \"напредване в добросъседството, сътрудничеството и партньорството с Република Сърбия\", защото това е \"единственият начин да се върви напред\". Изявлението съдържаше дори \"поздравления\" към официален Белград заради \"защитата на приятелските отношения\". По-късно вечерта външният министър Никола Димитров отрече Македония да е \"имала намерение\" или \"да е дала наредба или инструкция\" или извършвала разузнавателна дейност против някоя от съседните държави и преповтори посланията от предишното изявление. Игра на заглавия Кризата с изтеглянето на целия персонал на сръбското посолство намери израз и в сръбската преса - тя беше на първа страница на водещите вестници, а заглавията бяха обичайно гръмки. \"Скандал: Македонците подслушват дори Вучич\" и \"Зоран Заев е шиптарски наемник: ще подкрепи приемането на Косово в ЮНЕСКО\", писа в. \"Информер\".   \"Дипломатическа война: брат ни Заев ни заби нож в гърба\", беше заглавието на в. \"Ало\", според който \"Заев обещал на албанците да вкара Косово в ЮНЕСКО през задния вход\". В \"Сръбски телеграф\" водещото заглавие беше \"Заев обяви война на Сърбия\", а според официоза \"Вечерне новости\" операцията била извършвана с помощта на Съединените щати. Според \"Блиц\" сръбските дипломати в Македония са следени \"без повод\".  В някои македонски издания обаче на практика тонът беше сходен - проправителственият в. \"Слободен печат\" обяви на първата си страница: \"Веднъж и ние да ги шпионираме!\" В Косово ли е проблемът По ирония на съдбата обвинението на Сърбия, че Македония събирала разузнавателни данни за северната си съседка, идва само няколко месеца след като македонски медии дадоха насоки за  съмнително сръбско присъствие  в парламента в Скопие в нощта на безредиците пред сградата на 27 април, а доклад посочи Белград и София като предни постове на руска  кампания за дестабилизация на Македония . Сред македонското гражданско общество темата стана един от поводите за недоволство срещу вече освободения главен прокурор Марко Звърлевски, който беше критикуван за това, че не е наредил проверка на твърденията за нерегламентирана дейност на сръбските служби след медийните публикации. Другото обстоятелство, което прави момента на обвиненията необичаен - политическата криза, от която излиза Македония, започна преди две и половина години именно със записи, публикувани от тогавашния лидер на опозицията и сегашен премиер Зоран Заев, според които управляващите по това време ВМРО-ДПМНЕ масово са подслушвали нерегламентирано хиляди души в Македония и са се опитвали да се месят в съдебната и други власти. \"Впрочем тъкмо хората от това правителство почувстваха последиците от незаконното подслушване и добре знаят какво значи това,\" каза още Димитров в последното си изявление, имайки предвид факта, че парията на Заев и други опозиционно настроени обществени личности са в списъка на онези, чиито разговори са записвани от властите. Косовският повод пък идва в момент, в който Вучич обяви стъпките си за \"вътрешен диалог\" за Косово, а един вицепремиер  заговори за членство на страната  във всички международни организации без пълноправно членство в ООН. \"Няма как да си обясним случващото се с Косово\", каза за \"Дневник\" Флориан Бибер, професор по югоизточноевропейски изследвания в Университета в Грац. \"Македонското правителство вече каза, че няма да се меси по въпроса, а отговорът на Сърбия сега беше по-радикален, отколкото когато Македония призна Косово. Това е само оправдание. По-вероятно е Сърбия да е притеснена от факта, че някои от дипломатите ѝ вече бяха изобличени като намесващи се в македонските вътрешни работи. Ще бъда любопитен да видя дали същите хора ще се върнат в Македония, когато въпросът се уреди.\" Според Бибер в Белград се страхуват, че е възможно случилото се в Македония - възникването на силно опозиционно движение и гражданско общество - да се пренесе и на сръбска територия. Затова, а и защото сръбското правителство беше в много добри отношения с предишния кабинет, \"сръбското правителство се припознава в предишното (македонско) правителство\". Освен това, ако Заев успее да изпълни обещанието си за реформи, направено пред избирателите и международните партньори, Белград трудно ще запази имиджа си за реформатор пред последните. Друга причина той вижда във външнополитическия завой - но не в политиката на Македония към Сърбия, както твърди Белград, а обратното. \"Бих казал, че завоят на 180 градуса дойде от сръбското правителство, особено от проруското му крило, тъй като Русия силно поддържаше предишния кабинет в Скопие\", смята Бибер. Игра с нулев резултат С действията си Сърбия на практика отвори \"втори\" външнополитически фронт за правителството в Скопие, което след урегулирането на отношенията с България насочи вниманието си към Гърция и към опитите за решаване на дългогодишния спор с името. Като крачка напред се разглежда първата от две години визита на гръцкия външен министър Никос Коциас в Скопие, планирана за 30 и 31 август. Според базираната в Атина новинарска агенция ИБНА се очаква Коциас да повдигне въпроса за \"провокациите,\" с които \"БЮРМ продължи от своя страна\", имайки предвид използваното от гръцките власти име на Македония, тъй като в използваното от нея виждат претенция към своята територия. Напрежението нарасна и заради карта на \"Велика Македония\", показвана на чествания на националния празник Илинден сред общностите в Канада, на която \"великата\" държава включва части от Егейска Македония. Междувременно \"Катимерини\" съобщи, че гръцките дипломати гледат на случилото се с безпокойство в очакване да видят следващите ходове на Белград и Скопие. Има ли поведението на Сърбия нещо общо със стъпките за помирение към Гърция и България? \"Със сигурност случващото се не харесва на Сърбия, която се опитва да управлява Македония\", каза Бибер. \"Колкото по-добри връзки има Македония в региона, толкова по-малко влияние ще има Сърбия. За съжаление сегашното правителство в Белград все още мисли за регионалното сътрудничество като за игра с нулев резултат.\"", "date": "2017.08.22", "title": "Шпионска надпревара или спор за Косово - защо Сърбия се ядоса на Македония"}
{"url": "http://www.dnevnik.bg/sport/2017/08/22/3028881_delio_rosi_e_doshul_v_levski_sled_perfektno_predlojenie/", "text": "Треньорът на \"Левски\"  Делио Роси  призна, че не е могъл да откаже предложението на собственика на клуба  Спас Русев . Италианският специалист пое тима преди две седмици и вече постигна две победи начело на сините. \"Обичам предизвикателствата и заради това избрах \"Левски\". Искам да работя тук, защото е нещо ново за мен - да съм в друга страна, а не в Италия. Президентът на \"Левски\" ми отправи перфектно предложение, на което не можех да откажа. Дори моята съпруга не би го отхвърлила\", каза Роси пред \"България On Air\". Италианският специалист уточни, че не е в България заради парите, а заради предизвикателството. В рамките на две седмици Роси записа две победи в Първа лига – 2:0 над \"Дунав\" на \"Герена\" и 3:0 при гостуването на \"Пирин\" преди няколко дни. \"Хората ме приеха много добре и искам да им благодаря за това. Зная, че се очаква много от мен,  не съм магьосник , нито екстрасенс, за да мога да променя нещата бързо, но ще дам всичко от себе си, за да го направя\", добави Роси. Треньорът на \"Левски\" коментира и какви изисквания към него е поставил Русев. \"Той не ми е поставил цел да печелим титли и купи, въпреки че това е нормално за клуб като \"Левски\". Каза ми, че иска да работя, просто това. Дали ще е за една, две, три или десет, това ще го покаже бъдещето\", завърши специалистът.", "date": "2017.08.22", "title": "Делио Роси е дошъл в \"Левски\" след перфектно предложение"}
{"url": "http://www.dnevnik.bg/sport/2017/08/22/3028895_barselona_sudi_neimar_za_85_mln_evro/", "text": "\"Барселона\" заведе дело срещу  Неймар  на стойност 8.5 млн. евро заради нарушения по договора му. От клуба настояват той да върне получения бонус за лоялност. Каталунците претендират, че бразилецът не е изпълнил своите задължения. През миналия октомври Неймар подписа нов договор с клуба до 2021 г., но по-малко от година по-късно премина в  ПСЖ срещу 222 млн. евро . \"Барселона\" предприе тези действия в защита на интересите си, след като договорът на Неймар беше прекратен само няколко месеца след сключването му\", гласи съобщение на клуба. Каталунците се чувстват засегнати от това, че бразилецът избра да се откупи сам и да премине в Париж, а не да изпълни договора си. Те претендират за допълнителни 10% заради забавяване на плащанията по трансфера. Въпросната сума е лихва, с която общите дължими пари ще набъбнат до малко над 9.3 млн. евро. От \"Барселона\" държат ПСЖ да плати въпросната сума, ако Неймар не може. Каталунците съобщиха, че са алармирали Испанската футболна федерация още на 11 август, както и Трудовия трибунал в  Барселона . Футболния клуб държи те да отнесат въпроса до компетентните органи във Франция, както и до ФИФА.", "date": "2017.08.22", "title": "\"Барселона\" съди Неймар за 8.5 млн. евро"}
{"url": "http://www.dnevnik.bg/sviat/2017/08/22/3028595_cherno_more_li_e_noviiat_marshrut_na_migrantite/", "text": "Румъния се очаква да приеме около две хиляди бежанци от Гърция и Италия. Страната обаче все още продължава да се противопоставя на възможността за въвеждане на система за квотно разселване на мигранти и бежанци.  През есента на 2015 г. Европейският съюз реши да пресели 160 хиляди бежанци от Италия и Гърция в други страни нейни членки. Първоначално Румъния бе сред страните, които се обявиха срещу разселването на базата на квотен принцип, но по-късно се съгласи да приеме бежанци в рамките на своите възможности.  Въз основа на европейската система за квотно разселване страната би трябвало да приеме около 6300 мигранти. По-късно стана въпрос за разселване на 4000 души, а сега изглежда, че около 2000 бежанци и мигранти ще бъдат преселени от центровете в Италия и Гърция в Румъния. Това оповести преди дни в телевизионно интервю румънският външен министър Теодор Мелешкану. Той добави, че ще бъдат заделени 5.3 млн. евро за сирийски бежанци, намиращи се в съседни на Сирия страни. Все повече бежанци в Черно море  Преди около седмица бреговата охрана на Румъния спаси 69 сирийски бежанци, в това число 29 деца. Това стана на брега на  Черно море . Не за първи път бежанци се опитват да стигнат до Румъния и след това до ЕС, следвайки този маршрут.  Подобен случай със 132 бежанци бе регистриран през септември 2014 г., а също и през 2015 г. Миналата година румънският президент Клаус Йоханис заяви пред \"Дойче веле\", че Румъния е склонна да приеме определен брой бежанци и да защити наред с това своите граници от нелагалната миграция.  \"Имаше опити бежански групи от района на Сърбия да влязат в Румъния, а оттам да продължат своя път. Успяхме да им попречим. Така смятаме да спрем всеки, които се опита да влезе в Румъния от Черно море\", каза той, отбелязвайки обаче, че е по-скоро невъзможно хора да се опитат да дойдат в страната през Черно море, тъй като \"е много по-трудно достъпна, отколкото например през Средиземно море\". Бежанци в отчаяние  Междувременно нещата се промениха. Изглежда, че хората вече са толкова отчаяни, че са склонни да вървят по опасни маршрути и пътища. А това стана, откакто балканският маршрут, а и \"маршрутите\" през Егейско море и Средиземноморието бяха затворени. При тези обстоятелства, както личи, Черно море се превръща в алтернатива за каналджиите, превозващи нелегално мигранти до Европа.  Но ако Черно море стане новият маршрут за бежанците, тогава не само Румъния, но и България трябва да чака една нова вълна на своето крайбрежие.  Засега не е известно как двете страни възнамеряват да се преборят с тази нова ситуация, но се очаква, че и този маршрут бързо ще бъде затворен и че каналджиите ще търсят нови маршрути, за да пренасят отчаяни хора до Европа, излагайки на риск живота им. ", "date": "2017.08.22", "title": "Черно море ли е новият маршрут на мигрантите"}
{"url": "http://www.dnevnik.bg/sviat/2017/08/22/3028901_makron_poteglia_na_obikolka_v_loialnite_ot_iztochna/", "text": "Докато Великобритания се мъчи с тежкия си развод с ЕС, президентът на Франция Еманюел Макрон започва инициатива за задълбочаване на икономическата интеграция на един съюз, за който казва, че трябва по-добре да защитава гражданите си. Той потегля от сряда на тридневна обиколка в Централна и Източна Европа, където ще се стреми да получи подкрепа за усилията си да затегне трудовите изисквания за \"командированите\" работници - деликатен проблем, който изостри разделението изток-запад. Няколко дни по-късно реформите в еврозоната, сътрудничеството в отбраната и имиграцията ще са на дневен ред, когато Макрон ще е домакин на среща с лидерите на Германия, Испания и Италия в опита си да засили водачеството на Франция в Европа, припомня \"Ройтерс\". Париж отдавна се оплаква, че Централна и Източна Европа получават нечестно предимство от \"социалния дъмпинг\" на евтината работна ръка, и изтъква, че командироването на нископлатени работници вреди на местния пазар на труда и подкопава защитата на трудовите права в страните членки с по-високо заплащане. Тази категория служители са под 1% от работната сила в ЕС, но много от тях са заети в транспортния и строителния сектор и проблемът там е най-видим. Източник от Елисейския дворец каза, че Макрон ще посети страни, които най-много държат на връзката си с Европа - Румъния, България и Австрия (където ще се срещне и с лидерите на Чехия и Словакия), но пропуска Унгария и Полша, чиито десни правителства той обвинява, че отхвърлят ценностите на ЕС. Източникът отхвърля предположенията, че Макрон се стреми да вбие клин между страни в Централна и Източна Европа, които са твърдо против реформите, и тези, които виждат възможност за компромиси.  39-годишният лидер ще намери разбиране в Австрия, която граничи с четири източноевропейски държави и където управляващите социалдемократи казват, че притокът от работници от изток поставя под натиск равнищата на трудовите възнаграждения. В същото време лидерите на Чехия и Словакия се очаква да призоват френските компании с бизнес в техните страни да повишат заплащането, щом не искат гражданите им да емигрират на Запад. Какъв е проблемът с командированите Директивата за командированите работници позволява на европейските фирми да изпращат свои работници в други страни от ЕС с договори, които ги задължават да гарантират само минималното заплащане на приемащата страна. Макрон казва, че предложението на Европейската комисия в заплащането на работниците да влизат и предвижданите в приемащата страна допълнителни възнаграждения и договорите им да са за срок не повече от две години не е достатъчно.  Полски работник например идва да работи временно във Франция, командирован от полския си работодател. Изискването е да получава минималната френска заплата и да бъдат спазени френските норми по отношение на работното време, хигиената и безопасността на труда. В същото време работодателят плаща социални вноски в Полша, където те са много по-ниски от френските. Съществуват и множество нарушения: работодателят плаща минималната френска заплата, но след това кара служителя да си плати пътните, храната и нощувките. Това е нелоялна конкуренция, тъй като по този начин компаниите предлагат във Франция наполовина по-евтина работна ръка. Тъкмо на това иска да сложи край Макрон. Той настоява в доходите на работника изрично да бъдат включени разходите за храна, транспорт и настаняване. Освен това, докато в момента командированият работник има право да остане в дадена страна от ЕС три години, Макрон иска този период да бъде не повече от година. Европейската комисия обмисля да го намали на две години. Вишеградската четворка смята, че тези предложения са прекалени и че трябва да им се позволи да се състезават чрез по-ниско платена работна ръка, за да наваксат десетилетията буксуване по времето на комунизма. Очаква се Естония, която е ротационен председател на ЕС, да направи ново предложение през септември. Защо няма визита в Полша и Унгария Във Варшава и Будапеща се опасяват, че с идването на власт на Макрон се засилва вероятността от Европа \"на няколко скорости\" със спад във влиянието, финансовата подкрепа и икономическата конкурентоспособност на Изтока. Неотдавна президентът дори предизвика гнева на полското правителство, като обвини \"някои европейски лидери\", че гледат на Европа като на супермаркет. Полша обвинява Макрон в двойни стандарти, защото хем иска по-тясно сътрудничество в Европа, хем се стреми да подкопае конкуренцията в общия пазар. Два източника от полското правителство казват, че то се е опитало да покани Макрон да посети Варшава по време на обиколката. \"Не видяхме обаче особено желание\", каза един от източниците. Други страни дават признаци, че са готови да направят компромис и да приемат новото предложение на ЕС. \"Силно съм заинтересован от регионалното сътрудничество във Вишеградската четворка, но жизненият интерес на Словакия е ЕС\", заяви словашкият премиер Роберт Фицо. Извън въпроса с командированите работници Макрон вероятно ще се стреми да набере подкрепа за предлаганите широки реформи на ЕС, които включват по-тясно сътрудничество в отбраната, фискална хармонизация и общ бюджет на еврозоната. Съветниците му казват, че френската дипломация дълго време е занемарявала Централна Европа. ", "date": "2017.08.22", "title": "Макрон потегля на обиколка в \"лоялните от Източна Европа\""}
{"url": "http://www.dnevnik.bg/sport/2017/08/22/3028365_ruuni_stigna_200_gola_vuv_visshata_liga_no_evertun/", "text": "Уейн Рууни отбеляза своя гол №200 във Висшата лига, а \"Манчестър сити\" и \"Евертън\" не излъчиха победител в последния двубой от втория кръг. Нападателят на \"карамелите\" откри резултата през първото полувреме, но с човек по-малко \"гражданите\" успяха да изравнят чрез резервата Рахим Стърлинг в 82-ата минута. Двата отбора завършиха 1:1 на \"Етихад\" и през миналия сезон, а \"Евертън\" пропусна възможността да запише първа победа на този стадион от седем години насам. Тимът на Роналд Куман подходи прекалено предпазливо и след почивката изцяло се концентрира върху опазването на крехкия си аванс. Гостите от Ливърпул бяха наказани за твърде дефанзивната си стратегия, а в края можеха дори да загубят двубоя. Те също останаха в намален състав, но все пак успяха да издържат на мощния финален натиск на домакините. \"Сити\" и \"Евертън\" събраха по четири точки от първите си два мача. Със същия актив са още \"Ливърпул\", \"Уотфорд\" и \"Саутхемптън\". \"Манчестър юнайтед\", \"Уест бромич\" и новакът \"Хъдърсфийлд\" са единствените отбори с максимален актив, както и единствените, които все още не са допуснали гол. Мачът на \"Етихад\" очаквано премина с продължително владеене на топката от \"Сити\", докато \"Евертън\" чакаше своите шансове на контраатака. След безидейна игра в атака в първата половина на полувремето \"гражданите\" стигнаха до три страхотни възможности да открият резултата. В 26-ата минута Джордан Пикфорд спаси силен удар на Николас Отаменди, а топката попадна в Серхио Агуеро. Аржентинецът обаче пропиля възможността за добавка с лош опит за прехвърлящ удар, който беше изчистен от Фил Джагиелка. В 33-ата минута Кевин де Бройне изведе Агуеро в отлична позиция. Голмайсторът на \"Сити\" обаче се забави твърде дълго с нанасянето на удар, опита да финтира Ягиелка и капитанът на \"Евертън\" изби топката от краката му. Половин минути по-късно Агуеро пусна страхотен извеждащ пас с външен фалц към Давид Силва. Испанецът овладя добре и веднага стреля, но силният му шут се отби в страничната греда. В ответната атака \"Евертън\" откри резултата с първия си точен удар в мача. Лерой Сане сбърка край тъчлинията, Холгейт му отне топката и напредна до наказателното поле. Последва подаване към Калвърт-Люин, който хитро прибра топката, подаде по земя към непокрития Рууни и нападателят на \"карамелите\" с едно докосване я изпрати в мрежата. Най-добрият реализатор в историята на английския национален отбор и \"Манчестър юнайтед\" стана вторият играч, достигнал границата от 200 гола, след Алън Шиърър (260). Рууни, който това лято се завърна в \"Евертън\" след 13 години на \"Олд трафорд\", се разписа във втори пореден двубой. В първия кръг на сезона 32-годишният англичанин донесе победата с 1:0 срещу \"Стоук сити\". В 44-ата минута ситуацията за \"Манчестър сити\" стана още по-тежка. Кайл Уокър получи малко пресилен втори жълт картон за удар с лакът срещу Калвърт-Люин и \"гражданите\" трябваше да доиграят мача с десет души. Въпреки че беше в намален състав, през второто полувреме тимът на Пеп Гуардиола показа много по-добра игра. Дълго време \"Евертън\" се отбраняваше солидно и не допускаше големи опасности пред Пикфорд. Натискът на домакините обаче ставаше все по-силен, а влизането в игра на Стърлинг, Данило и Бернанрдо Силва внесе желания от Гуардиола импулс. В последния четвърт час играчите на \"Сити\" се настаниха трайно пред наказателното поле на \"Евертън\" и усилията им дадоха резултат. Холгейт направи лошо изчистване с глава при центриране отдясно и прати топката на крака на Стърлинг, който с мощен удар от воле от точката на дузпата не остави шансове на Пикфорд. В добавеното време на мача \"гражданите\" можеха дори да спечелят, но Дейви Клаасен запази равенството, след като по страхотен начин пресече подаване към измъкналия се сам на далечната греда Стърлинг. \"Евертън\" също доигра мача в намален състав, след като в 88-ата минута и Морган Шнайдерлен видя за втори път жълтия картон.", "date": "2017.08.22", "title": "Рууни стигна 200 гола във Висшата лига, но \"Евертън\" изпусна \"Сити\""}
{"url": "http://www.dnevnik.bg/sviat/2017/08/22/3028378_trus_na_italianski_ostrov_rani_desetki_v_ruhnali_sgradi/", "text": "Земетресение с магнитуд 3.6 разлюля италианския остров Иския късно в понеделник и според първите съобщения има разрушения, един загинал и поне 20 ранени от рухнали сгради. Малко по-късно италианският Национален институт по геофизика и вулканология (INGV) опредеи магнитуд от 4, докато и американската, и европейската агенции за мониторинг на земетресения съобщиха за магнитуд 4.3 Островът, намиращ се срещу Неапол, е пълен с гости заради разгара на летния сезон на почивките. Много хора са избягали на улиците от домовете и болниците, разказват източници на \"Ройтерс\". \n     Телевизионни кадри показват, че поне 6 сгради са рухнали в град Казамикола, включително местна църква. В репортажите се твърди, че сградите изглеждат обитаеми и че под развалините вероятно има заситнати хора. Жена е загинала, когато е била ударена от падащи отломки от църквата след труса, станал 3 минути преди 21 часа местно време. Роберто Алока, лекар от местната болниза, разказа за телевизия Sky TG24, че при тях поне 20 души са получили първа помщ след малки наранявания. Повечето болници са евакуирани и първа помощ се оказва на открито. Иския е вулканичен остров на около 30 км западно от Неапол и е популярен сред туристите заради термалните извори и вулканична кал. Годишно тук идват до 6 милиона посетители, тук живеят около 5000 германци, а на няколко пъти е идвала германският канцлер Ангела Меркел.", "date": "2017.08.22", "title": "Трус на италиански остров рани десетки в рухнали сгради"}
{"url": "http://www.dnevnik.bg/bulgaria/2017/08/22/3028338_dushteriata_na_cvetan_vasilev_e_objalvala_zadurjaneto/", "text": "Дъщерята на бившия мажоритарен собственик на Корпоративна търговска банка (КТБ) Цветан Василев - Радосвета, е атакувала в съда прокурорското постановление за задържането й до 72 часа, което беше издадено миналата седмица. За това съобщава в. \"Сега\", позовавайки се на информация от електронното деловодство на Софийския градски съд (СГС). Искането за задържане беше отправено миналата седмица от Софийска градска прокуратура, като срещу  Радосвета Василева е издадена  европейска заповед за арес т. Тя е обвинена за пране на 2.6 млн. лв. Делото още не е разпределено на съдия и не е насрочено, обясниха пред \"Сега\" от СГС, тъй като се чака делото от държавното обвинение. Вчера Радев, който беше на посещение в Ахелой за честванията на 1100 години от битката там, отговори задочно на писмото на Василева и заяви: \"България не е президентска република. Правомощията на президента за съдебната власт са ограничени\". Държавният глава обяви, че ще направи всичко възможно да гарантира сигурността на бившия собственик на фалиралата КТБ Цветан Василев, ако той реши да се върне в България, но това ще е обвързано с даването на \"валидни показания\" от негова страна.", "date": "2017.08.22", "title": "Дъщерята на Цветан Василев е обжалвала задържането си"}
{"url": "http://www.dnevnik.bg/photos/2017/08/22/3028362_snimka_na_denia_orbitalnata_stanciia_i_zatumnenieto/", "text": "Пълното слънчево затъмнение позволява да се видят посред бял ден такива неща като звездите, самолетите в небето и дори Международната космическа станция. Кадър с МКС на фона на Слънцето заснеха в понеделник няколко души, включително Бил Ингалс край езерото Рос в резерват в щата Вашингтон. Затъмнението бе наблюдавано и от астронавтите на МКС, която по време на явлението премина 3 пъти през сянката, оставена от Луната.", "date": "2017.08.22", "title": "Снимка на деня: Орбиталната станция и затъмнението"}
{"url": "http://www.dnevnik.bg/photos/2017/08/22/3028128_fotogaleriia_braziliia_se_bori_otchaiano_s/", "text": "Малкият град Апуи е разположен на новата фронтова линия в борбата на Бразилия с напредването на обезлесяването в тропическите гори на Амазонка, където огромните горски пожари се виждат на километри, а дърварите опустошават джунглата. Поради отдалеченото си местоположение това място - дом на над 21 000 души в южната част на Амазонка, дълго време бе защитено от действащи незаконно дървари и фермери. Сега бракониерите се движат по граничните щати, следвайки магистралата \"Трансамазон\", която в тази си част е пешеходна пътека.", "date": "2017.08.22", "title": "Фотогалерия: Бразилия се бори отчаяно с обезлесяването на Амазония"}
{"url": "http://www.dnevnik.bg/bulgaria/2017/08/22/3028050_dragomir_koiadjikov_kandidat_za_sudebniia_suvet_ot_bsp/", "text": "Останалите единадесет членове от професионалната квота вече бяха избрани след общи събрания и пряко гласуване на магистратите. Те определиха един следовател, четирима прокурори и шестима съдии да влязат в новия съдебен съвет. В следващите три седмици \"Дневник\" ще представи 18-те кандидати през техните концепциите и имотните декларации. Депутати от БСП издигнаха кандидатурата на съдията от Апелативния специализиран наказателен съд Драгомир Кояджиков. В кратката си концепция той застъпва идеята, че е нужно увеличение на възнаграждението на магистратите от районно ниво като компенсация за трудното им кариерно израстване. В нея се посочва, че членовете на съвета трябва подробно да обясняват на медиите решенията си. Според кандидата на БСП не трябва да се бърза с нови промени в съдебния закон, докато не се видят недостатъците и предимствата на последните изменения в него. Кояджиков е съдия в Апелативния специализиран наказателен съд от 2011 г. Преди това е бил съдия за две години в Русенския районен съд и пет в Софийския районен съд. Пет години е работил и като следовател. Завършил е право в Бургаския свободен университет. Средният успех от семестриалните и държавните му изпити е 3.63. Владее добре немски и руски език. Името му беше замесено със скандал за незаконно формиране на съдебния състав, който гледа мярката за неотклонение на кмета на Галиче - Цанко Чоков. През 2012 г., тогавашният вътрешен министър Цветан Цветанов разкритикува съдебният състав, в който бе и той и който промени мярката за неотклонение на Тодор Хаджижеков - Тошко Поршето. Цветанов тогава заяви, че съдебното решение било \"потъпкване на труда на полицаите и на правоохранителната система\". Концепцията Нарочна страница в сайта на ВСС, където всеки магистрат да поставя проблеми и да иска решения или помощ, е едно от предложенията за промяна на Кояджиков.Той се обявява за повече съдействие между ВСС и министъра на финансите за постигане на по-голяма събираемост на парите на съдебната система от НАП, дължими от гражданите като държавна такса например. Както и за тясно взаимодействие с правосъдния министър за възможност за законодателни предложения от кадровците на Темида. Кояджиков е против скорошна промяна в съдебния закон, тъй като от последните изменения не е минало нужното време, за да се преценят позитивите и недостатъците им и да се премине към нова законодателна реформа. Той иска съдебният съвет да прегледа дисциплинарната си практика, както и съдебните решения по неин повод, и да се постигне предвидимост, т.е. да се уеднаквят критериите за наказание на магистратите. Кандидатът на БСП вижда нужда в законова промяна за преодоляване на не еднаквото натоварване на магистратите, както и усъвършенстване на критериите за определяне за натовареност, приети от този съдебен съвет. Според него за връщане на общественото доверие към ВСС, членовете му трябва да избират председатели на съдилища и прокуратури след задълбочена дискусия, а не формално, и след собствена мотивирана обосновка. Този състав на съдебния съвет трябва да продължи работата на предишния по съдебната карта, се разбира още от концепцията на Кояджиков. Той се обявява и за увеличаване на магистратското възнаграждение на районно ниво като компенсация за трудното им кариерно израстване. Според него решенията на съвета, особено обществено значимите трябва да бъдат разяснявани на медиите непосредствено след вземането им. Имотна декларация Кандидатът на БСП е декларирал два апартамента в София и един в Русе, жена му също има един в столицата. Кояджиков има и две ниви в село Бръшлен, Сливо поле. Със съпругата му имат по една кола - Ситроен и Митцубиши. Той има над 80 хил. евро и над 18 хил. лв. като влогове. Съпругата му има над 63 хил. лв. и над 28 хил. евро в банката.", "date": "2017.08.22", "title": "Драгомир Кояджиков, кандидат за съдебния съвет от БСП: Нужно е увеличение на заплатите на районните магистрати"}
{"url": "http://www.dnevnik.bg/sviat/2017/08/22/3028194_stivun_banun_moje_da_se_okaje_po-vliiatelen_izvun/", "text": "Решението на президента Доналд Тръмп да отстрани главния си стратег Стив Банън едва ли означава, че администрацията се отказва от лозунга си \"Америка на първо място\", който смути инвеститори и търговски партньори и раздели Белия дом на националисти и глобалисти. Само няколко часа след като в петък излезе от администрацията, Банън отново оглави \"Брайтбарт нюз\" - твърдолинейния десен новинарски уебсайт, на който бе главен редактор, преди да стане архитект на предизборната кампания на Тръмп през 2016 г. Сега той ще може да съдейства за прокарване на консервативни каузи, изразявайки мнението си, без да се съобразява с ограниченията на работата в Белия дом, каза в събота 61-годишният Рик Уедърли, техник по поддръжка от Лейкуд, предградие на Денвър. И Тръмп като че ли е съгласен с това, след като написа в\"Туитър\": \"Стив Банън ще бъде твърд и интелигентен нов глас в \" Брайтбарт нюз\" , може би даже по-добър от всякога. Фалшивите новини трябва да имат конкуренция!\". 63-годишният Банън бе движещата сила на някои от най-спорните политически решения на Тръмп, сред които налагането на  забрана за пътуване до САЩ  на граждани на няколко мюсюлмански страни, излизането от  Парижкото споразумение за климата  и отхвърлянето на търговското споразумение за  транстихоокеанско партньорство. Той нямаше приятели сред републиканския политически елит и бе  ненавиждан от либералите , но стана любимец на част от твърдолинейните консервативни привърженици на президента. \"Сега Тръмп ще има могъщ външен съюзник\", каза близък до Банън източник, пожелал анонимност. \"Той ще размаха големия чук срещу ръководството на Конгреса в подкрепа на президентския дневен ред\", добави източникът. Поддръжници на Тръмп от южните части на Флорида, Чикаго и щата Колорадо казаха пред \"Ройтерс\", че не се боят, че президентът ще се дистанцира от политиките, подкрепяни от Банън. \"Мисля, че Тръмп ще си е добре\", каза Боб Джанда, 67-годишен собственик на малък бизнес в Чикаго. А и президентът едва ли ще престане да се вслушва в Банън, каза служител в Белия дом, пожелал да остане анонимен. Пряк канал Банън се присъедини към поредицата високопоставени служители, напуснали администрацията на Тръмп през последните пет седмици, което доведе до назначаването на пенсионирания генерал от морската пехота  Джон Кели за началник  на канцеларията на Белия дом. Кели успя да въведе известен ред в дотогавашните хаотични действия, но Банън все още ще разполага с \"пряк канал за връзка с Овалния кабинет чрез \"Брайтбарт\", \"Туитър\" и телевизията\", добави същият източник от Белия дом. \"Предполагам, че той (Банън) ще бъде по-ефективен, подтиквайки президента отвън, особено ако държавният глава се усеща скован от ясно определената власт на Джон Кели и правомощията на съветника по националната сигурност Хърбърт Макмастър\", каза Кори Шейк, изследовател в Института \"Хувър\" към Станфордския университет, работил преди време в Белия дом. \"Струва ми се, че Банън е симптом, а не причина. Като че ли президентът споделя неговите мрачни визии и е доволен от подкрепата на хората, представлявани от него\", добави Шейк. Преди да се присъедини към щаба на Тръмп, Банън беше водеща сила в превръщането на  \"Брайтбарт нюз\"  във форум на т.нар. алтернативна десница - свободно онлайн сдружение на  неонацисти , убедени в превъзходството на бялата раса и антисемити. Неговото оттегляне отбеляза края на една бурна седмица, през която Тръмп бе масово критикуван за думите, че и двете страни са отговорни за насилието в  Шарлотсвил , Вирджиния, по време на митинг на неонацисти и расисти. В петък  Банън заяви  пред консервативния \"Уикли стандарт\", че ще използва \"Брайтбарт нюз\", за да атакува опонентите на поддържания от него популистки и националистически дневен ред, включително републиканската върхушка. По същото време той сякаш намекна, че оттеглянето му е сигнал за голяма промяна в дневния ред на Тръмп. \"Президентската кампания, за която се борихме и която спечелихме, свърши\", каза Банън. Една от областите, в която той може да играе роля като външен човек, е отбраната. Докато мнозина от съветниците на Тръмп по националната сигурност са за изпращане на още няколко хиляди  войници в Афганистан , където талибанските бунтовници възвръщат позициите си, Банън се обявява за изтегляне оттам на американския военен персонал с численост 8400. Той е привърженик на сдържан подход към Северна Корея и отхвърля използването на военна сила за решаването на последната криза. \"Има опасност, ако продължи гръмко да говори по въпроси, които се харесват от публиката на \"Брейтбарт нюз\", но не водят до нищо, той да разцепи хлабавата коалиция на администрацията, съставена от твърдо десни идеолози, традиционни консерватори и умерени избиратели, които не харесват Хилари Клинтън\", каза друг член на администрацията на Тръмп, също пожелал анонимност. /БТА", "date": "2017.08.22", "title": "Стивън Банън може да се окаже по-влиятелен извън Белия дом"}
{"url": "http://www.dnevnik.bg/bulgaria/2017/08/22/3028227_sudut_osvobodi_finlandeca_abdulai_kone_iskan_ot_togo_i/", "text": "Софийският градски съд (СГС) освободи, без да налага никаква мярка за неотклонение, финландеца  Абдулай Коне , който беше задържан от българските власти два пъти заради искане на държавата Тогo. Състав на СГС с председател Вера Чочкова прие, че няма данни за съвпадение на самоличността на Коне и на исканото от Того лице. От събраните доказателства ставало известно, че Абдулай Коне е финландски гражданин с постоянен адрес в скандинавската държава и попадането му у нас е било инцидентно - за почивка, и няма данни. че той ще се укрие. Предисторията Коне беше задържан в началото на юли на излизане от България. Той, съпругата му и четирите му деца бяха в България за едноседмична почивка. На варненското летище обаче на българските власти се появява искането чрез Интерпол от африканската държава Того за задържането на мъж със същото име - Абдулай Коне. Издирваното лице е обвинено в извършване на компютърни престъпления с период на престъпна дейност от юли до декември 2013 в столицата на Того - Ломе. Искането, отправено до Интерпол, съдържа само имена, които съвпадат с тези на Коне, но не и снимка. Искането за задържане е от 2014 г. и е изпратено от Того чрез Интерпол, когато е записано, че целта е срещу издирваното лица да бъде водено наказателно производство. Оказва се, че през 2015 година срещу издирваното лице е издадена присъда, с която е осъдено на три години затвор. Полицията, а след това и Варненският окръжен съд го задържат за 40 дни. Второто задържане Финландецът, който е роден през 1980 г. в Кот д'Ивоар, беше освободен от прокурора на 18 август - два дни след изтичане на 40-дневната му мярка за неотклонение. Това е срокът, в който трябва да постъпи искането за екстрадиция и случаят да бъде гледан от съда по същество. Дотогава обаче такова искане от африканската държава до българските власти не беше пристигнало. На 19 август Коне и адвокатът му - Боряна Коцакова, отиват на летище София при опит отново да Коне да се прибере във Финландия. Те се обръщат към граничните власти, като показват постановлението на прокурора за неговото освобождаване и търсят съдействие, за да разберат дали по пътя на Коне към Хелзинки все пак няма опасност той отново да бъде задържан заради все още съществуващото искане от Того. Два пъти граничните власти им казват, че след малко проблемът ще бъде изчистен. На третия път полицаите съобщават, че е пристигнало искането за екстрадиция от Того и задържат Коне. Прокуратурата отново иска налагането на постоянна мярка - задържане от 40 дни, до началото на същинското екстрадиционно производство. Какво приема съдът Прокурорът Георги Мирчев от СГП заяви пред съда, че са налице предпоставките по българския закон за налагане на задържане до 40 дни. Причините - има валидно искане за екстрадиция и престъплението, което се твърди, че издирваното лице е извършило, съответства на състав от българския наказателен кодекс. Според обвинителя има опасност Коне да се укрие, което се извеждало от обстоятелството, че има присъда, издадена в Того. Основният довод на защитника на Коне - Боряна Коцакова, пред състав на СГС беше, че няма никакви данни, че Коне е лицето, което държавата Того издирва. Има само две имена и дата на раждане, но няма и снимка. Коне има постоянен адрес във Финландия от 2008 година и гражданство от 2012 година. Откакто е в Европа (през 2000 година той заминава за Русия, за да учи информатика със стипендия, а през 2005 отива във Финландия - бел. ред), той не се е връщал в Африка и не иска да го прави. Коцакова представи данни, че на датата, на която се твърди, че Коне е започнал своята престъпна дейност, той е бил във Финландия на лекар с жена му. Защитникът на Коне посочи още, че в искането за екстрадиция не е посочено точно какво е деянието, за което се търси издирваното лице. Освен това в искането се посочва, че лицето е избягало от Того, а за финландският гражданин, задържан от властите у нас, няма данни да е посещавал някога Того или да е правил опит за това. Коцакова поиска от съда, ако наложи някаква мярка, то да е най-леката възможна. Съдия Вера Чочкова прие, че от формална гледна точка са налице изискуемите предпоставки на закона за екстрадицията и европейската заповед за арест. Но не е установено по категоричен начин,че самоличността на издирваното и задържаното лице съвпадат. Съдът прие и че не може да се установи, че Абдулай Коне се укрива от Того. На второ място според СГС от събраните доказателства става известно, че Коне е финландски гражданин с трайно местонахождение във Финландия. Попада у нас инцидентно заради почивка. \"За настоящия състав е необяснимо защо Република Того отправя искане до властите в България. Задържаният не е български гражданин и не е уместно да се дава отговор за неговото предаване на трета държава, която не е страна от Европейския съюз. Всички въпроси трябва да бъдат адресирани до държавата, чийто гражданин е задържаното лице\", прие съдия Чочкова. На следващо място според съда няма данни, че се налага Коне да бъде задържан, защото няма данни, че може да се укрие. Той не е издирван на територията на друга държава, има постоянен адрес във Финландия, семейство и деца там. Съдът прие, че не съществуват процесуални пречки, ако евентуално Коне се укрие от разглеждане на същинско производство у нас, да бъде издадена европейска заповед за арест. \"От приложените доказателства е видно чистото му съдебно минало, което не предполага той да извърши престъпление или да се укрие\", прие още съдът и изтъкна като аргумент за неговото добросъвестно процесуално поведение факта, че Коне се е явил пред граничните власти при опит да напусне втори път България и е изчакал тяхната преценка. С тези мотиви съдът остави без уважение искането на прокуратурата за постоянното задържане на финландския гражданин и го освободи без мярка. Пред \"Дневник\" прокурор Мирчев заяви, че ще протестира определението, защото за прокуратурата имало съвпадение между издирваното и задържаното лице.", "date": "2017.08.22", "title": "Съдът освободи финландеца Абдулай Коне, искан от Того и задържан два пъти у нас"}
{"url": "http://www.dnevnik.bg/bulgaria/2017/08/22/3028406_goliama_chast_ot_sofiia_ostava_bez_topla_voda_ot_dnes/", "text": "Голяма част от София ще остане без топла вода от днес до четвъртък (24 август) заради планови ремонтни на системата за газоподаване към \"Топлофикация София\". Ще бъдат засегнати всички квартали в западната и северната част на столицата. Само топлоснабдяването от ТЕЦ \"София Изток\" няма да бъде спряно. От \"Топлофикация София\" посочват, че ще използват периода и за ремонтни дейности по съоръженията в ТЕЦ \"София\" и отоплителните централи \"Земляне\" и \"Люлин\". Топлата вода няма да има в следните райони на София: ж.к. \"Люлин\" от 1-ви до 10-и микрорайон, ж.к. \"Надежда\" от 1-ва до 6-а част, ж.к. \"Обеля-1\" и ж.к. \"Обеля-2\", ж.к. \"Свобода\", ж.к. \"Толстой\", кв. \"Илиянци\", ж.к. \"Захарна фабрика\", ж.к. \"Овча купел-1\", \"Овча купел 2\", ж.к. \"Гевгелийски\", ж.к. \"Западен парк\", ж.к. \"Илинден\", ж.к. \"Сердика\", ж.к. \"Разсадника\", ж.к. \"Красна поляна\", ж.к. \"Славия\", ж.к. \"Бъкстон\", ж.к. \"Борово\", ж.к. \"Красно село\", ж.к. \"Бели брези\", ж.к. \"Стрелбище\", ж.к. \"Мотописта\", ж.к. \"Гоце Делчев\", ж.к. \"Лагера\", ж.к. Хиподрума\", ж.к. \"Иван Вазов\", ж.к. \"Св. Троица\", ж.к. \"Фонд. Жилища\", - части от ж.к. \"Лозенец\" между ул. \"Д. Хаджикоцев\", ул. \" Бяла\", бул. \"Арсеналски\", ул. \"Славище\" и между бул. \"Евлоги и Христо Георгиеви\", ул. \"Крум Попов\", ул. \"Акация\", ул. \"Цанко Церковски\", ул. \"Капитан Андреев\", бул. \"Черни връх\", - района между бул. \"История славянобългарска\", ул. \"Заводска\", ул. \"Индустриална\", ул. \"Владайска река\", бул. \"Данаил Николаев\", ул. \"Проф. Милко Бичев\", бул. \"Янко Сакъзов\", ул. \"Кракра\", - бул. Цар Освободител\", бул. \"Евлоги и Христо Георгиеви\", бул. \"България\", бул. \"Акад. Ив. Гешов\", бул. \"Константин Величков\", ул. \"Габрово\", ул. \"Скопие\" и бул. \"Рожен\".", "date": "2017.08.22", "title": "Голяма част от София остава без топла вода от днес до 24 август"}
{"url": "http://www.dnevnik.bg/sviat/2017/08/22/3028232_istinskata_revoljuciia_v_severna_koreia_e_zarajdaneto/", "text": "Подобно на всички пълнолетни севернокорейци, Сон Ун-пьол носи значки с ликовете на дядото и и на бащата на държавния ръководител Ким Чен-ун, акуратно забодени на левия ѝ ревер, над сърцето. На десния обаче блести брошка от диамант и злато. Сон, която е управител на държавен супермаркет с фризери, пълни със свинско и говеждо месо, и рафтове с млечни продукти, хлебни изделия и консерви, е част от промяната на парадигмата в Северна Корея. Три поколения след началото на управлението на династията Ким пазарите процъфтяват и консуматорската култура пуска корени. От 120-те вида марков сладолед \"May Day Stadium\" до широко разпространеното плащане на сметките с карти: налице е промяна, която видимо и необратимо трансформира страната. Ким може и да грабна вниманието през последните седмици със заплахата си да изстреля ракети близо до  американския остров Гуам , но двувекторната политика, негова запазена марка, се е съсредоточила върху развитието както на ядрените оръжия, така и на икономиката. Само че подобно на ядрените оръжия, една по-консуматорска икономика е рисковано начинение. Изправена пред още повече международни санкции и наводнена от китайски стоки (фактори, които генерират огромен търговски дисбаланс), е възможно  севернокорейската икономика  да е в балон, който скоро може да се спука. Цените на вносния бензин скочиха с над 200% за по-малко от шест месеца, установи АП. Богатството, донесено от новите пазари, върви ръка за ръка с политическа нестабилност. Лозунгът на  Ким Чен-ун  за \"паралелно развитие\" - оръжия и масло, така да се каже - отразява една неизбежна реалност на неговото време. През 90-те години на 20-и век, разтърсена от наводнения, глад и разпадането на Съветския съюз, Северна Корея вече не е в състояние да задоволи най-основните нужди на своите граждани. Севернокорейците се връщат към бартерната търговия, която преля в днешната пазарна икономика. Животът в селските райони все още е белязан от много повече трудности и оскъдица, отколкото в градовете. В голяма част от страната обаче, изненадващо, се усеща оживление, почти истински бум. Севернокорейските заводи придават нов приоритет на Техните ръководители междувременно разполагат с повече свобода да решават какво да произвеждат, колко да плащат на работниците и как да създават изгодни партньорства. По пътните артерии в буквално всеки град, улични търговци, обикновено със загрубели от вятъра и слънцето черти, продават плодове, зеленчуци и други храни. В специални магазини, най-новият модел смартфон \"Пхенян\" се продава за 200 долара, с приложения като популярното \"Boy General\" - ролева игра, която струва 2 долара. Водещата пивоварна в севернокорейската столица, Taedonggang, съвсем наскоро добави осми вид бира към своята производствена линия. Въпреки все по-затягащите се санкции чуждестранни стоки все още са достъпни. Кен с кафе Pokka от Япония струва около 80 цента. За да си купи човек автомобил Mercedes-Benz Viano, може да са му необходими някои връзки, но мисията е възможна - срещу 63 000 долара. Някои биещи на очи прояви на комерсиалност остават табу. В Пхенян, град с население от около 3 милиона души, има само три билборда, а по телевизията и във вестниците няма никакви реклами. На магазините обаче са дадени инструкции да бъдат по-благосклонни към потребителите. \"Първо, магазинът бе отворен от 10 ч. до 18 ч.\", разказва Сон. \"През 2015 г. обаче нашият скъп и многоуважаван маршал Ким Чен-ун направи така, че ние да служим от 10 ч. до 20 ч., за да могат хората да прибягват до услугите ни и късно вечер, тъй като много работещи хора често пазаруват след работа.\" Масова практика е магазините да предлагат промоцията \"купи две - вземи едно безплатно\". Вътре може да бъдат видени рекламни афиши за лекарства или спортни напитки и клиентите имат опция да се сдобият с \"карти за лоялност\", за да получават отстъпки. \"В днешната Северна Корея има засилваща се конкуренция между самите домашни компании, които се опитват да привличат клиенти и да наложат уважавани марки\", каза Майкъл Спейвър, канадски предприемач, който е един от малцината западняци, срещали се някога с Ким Чен-ун. Спейвър нарича това \"брилянтна стратегия\". Наблягането на потребителските стоки местно производство отчасти е Почти цялата севернокорейска търговия и внос на гориво идва от големия съсед. Стокообменът на Северна Корея с Китай е достигнал 2 милиарда долара само през първите пет месеца на годината. Ограничаването на търговията с Пекин би било катастрофално за Пхенян. Севернокорейските лидери, включително самият Ким Чен-ун, oбаче се боят какво може да се случи, ако стокообменът продължи или дори стане още по-голям. Северна Корея внася много повече от Китай, отколкото изнася за него, по-специално заради енергийните си нужди. Този дисбаланс се увеличи силно тази година, когато Китай намали вноса от Северна Корея. Новите санкции на ООН ще свият още повече приходите на Пхенян от износ. Това може да доведе до дефицит на стоки и инфлация. Някъде през април, според данни, събрани от АП, цените на бензина са поели стремително нагоре. Много бензиностанции затворили или ограничили продажбите. Икономистът от Georgetown University Уилям Браун каза, че цената на ориза също се е повишила с близо 20% през юли спрямо май. Той е изчислил, че всеки месец от Северна Корея изтичат 200 милиона долара чуждестранна валута. \"Възможно е това да е най-голямата заплаха за стабилността на режима в краткосрочен план\", заяви Браун, като в същото време обърна внимание, че Северна Корея често намира начини да се измъкне от икономически проблеми. Стоките и търговските възможности, които се изсипват от другата страна на китайската граница, стимулират и увеличаването на печелившите предприятия - нещо, което носи значителни финансови облаги за хора с добри връзки и, поне в началото, за елита на режима. Същите тези възможности обаче разшириха пропастта между имащите - онези, които извличат непропорционално голяма полза от новата икономика - и далеч по-голямата група на нямащите, Режимът не е сляп за случващото се. Кан Чхол-мин, изследовател от Economics Institute of the Academy of Social Science, каза, че Северна Корея се опитва да произвежда повече и по-качествени стоки, за да спечели отново потребителите за държавните компании. \"Броят на хората, разчитащи на държавни търговски мрежи, се увеличава\", каза той пред телевизията на АП. Голям брой външни експерти обаче смятат, че държавните предприятия и земеделски стопанства са прекалено неефективни, за да предлагат достатъчно стоки и услуги без помощта на пазарите и частния сектор. В крайна сметка икономическото бъдеще на Северна Корея може да зависи от магазини като новия Miniso. Това е международна марка, продаваща на изгодни цени на места като Хонконг, Токио и Сидни стоки като туристически раници и потребителска електроника. Нейният магазин в Пхенян отвори едва през април. Той е най-модерният в града. Магазинът освен това е смесено дружество - с Китай.", "date": "2017.08.22", "title": "Истинската революция в Северна Корея е зараждането на консуматорска култура"}
{"url": "http://www.dnevnik.bg/kultura/2017/08/22/3028061_pati_ostin_djaz_pevica_shoubiznesut_e_mnogo/", "text": "Носителката на Грами джаз певица смята себе си за късметлийка. От малка (започва от 4-годишна) работи все с известни, много талантливи хора. \"Благословена съм да ги имам, да се уча от тях и да се грижат за мене\". Баща й, джаз музикант с тромбон, работи с Дайна Уошингтън (Dinah Washington), \"най-популярната чернокожа жена-музикант на 50-те\", която й става не само учител, но и кръстница. Има и кръстник – тромпетистът Куинси Джонс, който също я взима под покровителство. Заради предизвикателство на Дайна, пее в театър \"Аполо\" (Apollo Theatre), където се запознава с \"най-великия шоумен на света\" Сами Дейвис Джуниър, който я взима в неговото шоу като дете-чудо, а    - Живеем в култура, доминирана от мъжете. Така че работим с различен набор от очаквания. Публиката обикновено очаква жените да пеят за специфични неща. Това е причината обикновено да изпълнявам песни, които не се пеят от жени, а от мъже. Та ние не сме само жени или мъже, а деца на Земята. Давам пример: преди няколко албума реших да запиша \"My Way\" – Frank Sinatra, която има много мъжка интерпретация, прочитът е много мъжки: Направих го сам. Сам постигнах всичко! Аз пък го постигнах по моя начин – по-женствено, по-прочувствено. Ако обаче Синатра беше я поднесъл по този начин, публиката нямаше да я приеме. Това няма да е неговата личност. Той е мъжага, всички искат да са като него. Аз мога да извадя песента по своему – нежно, лирично. Винаги когато жена изпълнител може да привнесе своята женственост в изпълнението, умът на публиката се отваря за нов, различен начин на мислене. Има и други очевидни различия. Във всички аспекти на работа ни плащат по-малко, отколкото на мъжете. Работим по въпроса, да го променим. Опитваме се.  - Да, може. Май вече станах на 67, но от 62 години го правя. Все още се мъча да разбера какъв е манталитетът на хората. След време, с работа като моята, развивате шесто чувство – как публиката ще реагира на определени песни. Или казват: е, много важно, или – ах, прекрасно. Вече от опит знаеш: става – не става. Тази песен е по-добра, ще взема първо нея, пък ще изпея след това другата и в процеса на работата човек се учи. Преди шоу си подготвям песните. И, ще издам тайна, промъквам се зад завесата да огледам публиката, да видя кого имам насреща си. Преди години винаги имаше дупчици, можеше да надникнеш. Много малко вече са останали по света такива, в Амстердам например. И пускаш радарите – тези са сърдити или са с лошо настроение тази вечер. Преди да направя представлението, искам да знам например какво върви по новините, какви са местните събития. Защото ще повлияе на темперамента на публиката. Може да са разстроени или щастливи, ако местният отбор е спечелил голям мач. Значи трябва да открия шоуто с друга песен, за конкретната публика.  - С удоволствие. В момента на всеки 2-3- дни съм в различна държава. Когато имаме време и възможности между представленията, обичам да отида в училище при малките деца, в по-горните класове или ако имат по-горно училище, да се запозная с децата, да им покажа нещо, да ги науча на нещо. Това е обикновена моя практика. Когато имам време. В момента е много ангажирано.  - The money, money (през смях). Бих искала да съм много романтична. Но моята агентка казва: Изпълнителски концерт! За нас е добре. Отиваме, пееш. Много е просто. Това за мене е работа. Мога и да откажа, разбира се, но обикновено изпълнявам всички концерти. Шоубизнесът е много егоистична кучка. Благословена съм с невероятния дар – да отида някъде, да видя тайфа хора и да ги накарам да се чувстват страхотно. Все едно съм на бал, толкова съм щастлива. И затова правя всичко това. Затова пея. Забавно е, стимулиращо е. Бих умряла, ако нямах тази дарба и си стоях вкъщи. Предпочитам да съм тук с вас.", "date": "2017.08.22", "title": "Пати Остин, джаз певица: Шоубизнесът е много егоистична кучка"}
{"url": "http://www.dnevnik.bg/zelen/2017/08/22/3028239_transgranichen_maraton_trugva_ot_krapec_na_3_septemvri/", "text": "Второто издание на т рансграничен маратон Via Pontica  е планирано за 3 септември (неделя) край Шабла. Идеята на организаторите от клуб \"Зелена стъпка\" е участниците да преминат през Римския път и пътят на птиците, които не признават граници, като различен начин да усетят свобода и адреналин. Бегачите тръгват от Северния плаж на Крапец и по черни пътища край морето и покрай Дуранкулашко езеро достигат до границата с Румъния, преминават я и продължават край граничната бразда, за да стигнат \"Вама Веке\" – румънският курорт, известен и като Уудсток на северната ни съседка. Последната точка на румънска територия е селището Втори май. Оттам обратно до Крапец. До момента са се записали над 130 участници от България и Румъния, като регистрацията продължава до петък (25 август). Финалът на всички дистанции се намира на плажа на къмпинга, непосредствено северно от Крапец. Още от първото си издание Via Pontica е замислен като празник на свободното движение – на свободата да се движиш със собствени сили, но и на Европа без граници. Дистанциите са: три маратон (42 км) – отиване до Румъния и връщане в България; полумаратон (21 км) – старт от Румъния и бягане до България; и 13 км, които са само на българска територия. Ще има и бягане за деца с дължина 2 километра. Маратонът се провежда с подкрепата на община Шабла, както и на гранична полиция, която оказва пълно съдействие за безпрепятственото преминаване на границата. Събитието е предназначено за любители, а записването може да става  тук .", "date": "2017.08.22", "title": "Трансграничен маратон тръгва от Крапец на 3 септември"}
{"url": "http://www.dnevnik.bg/sviat/2017/08/22/3028155_abdelbaki_es_sati_-_imamut_ot_ripol_suzdal/", "text": "На метри от известния туристически манастир \"Санта Мария\" в Рипол, Каталуня, на шестия етаж две години живее 40-годишен мъж, слаб и с дълга брада, който един ден решава да се изнесе, но продължава да си плаща наема от 150 евро на месец. Седмици по-късно загива в експлозията в Алканар, Тарагона, в апартамент, в който са се произвеждали експлозиви, часове преди атентатите в Барселона и Камбрил. Това е Абделбаки ес Сати, известен в Испания като \"имама от Рипол\" - човекът, за когото полицията смята, че е \"мозъкът\" зад  нападенията, довели до смъртта на 15 души и ранили 130 , разказват испанските издания \"Ел паис\" и \"Вангуардия\". Близо 24 часа след атентата той става заподозреният от най-голям интерес за испанските служби и медиите. Година и два месеца Ес Сати е имам на джамията \"Аннур\", създадена през 2016 г. заради спор в мюсюлманската общност или заради липса на място за молещите се (сведенията си противоречат) в Рипол - \"Аннур\" става вторият мюсюлмански храм в градчето. В позицията, която започва да заема малко след създаването на джамията, Ес Сати, според полицията, съседи и близки, е подбудил атентаторите да извършат атаките, обработвайки съзнанията на младежи, израснали и завършили образованието си в района и перфектно владеещи каталунски. \"Ами аз съм каталунка,\" казва сестрата на Муса Укабир, един от участниците, и обяснява, че не може да разбере как брат ѝ е извършил деянието. Укабир и останалите младежи играят футбол в местен отбор и имат приятели сред оставалите младежи в региона. Неговата компания от Рипол, градче със застаряващо население от едва 11 000 души и богато индустриално минало, формира по-голямата част от извършителите на атаките. По информация на събеседници на \"Ел паис\" Ес Сати, който е от марокански произход, се запознава с младежите тъкмо в старата джамия, където успявали да се съберат малко богомолци и за редовните посетители било лесно да се срещат и да си говорят често. \"Вършеше си работата и си тръгваше\" Източници, близки до разследването, твърдят, че Ес Сати, на възраст около 40 години, вероятно е близък до салафизма. По-добре познати обаче са връзките му с наркотрафика - прекарва четири години в испански затвор, след като съд решава, че е виновен за тази дейност. Там се запознава и с някои от организаторите на атентата от гара Аточа в Мадрид през 2004 г., който остава най-смъртоносното джихадистко нападение на европейска територия. Пред \"Вангуардия\" Хамут Минхадж, секретарят на мюсюлманското сдружение, което контролира молитвения дом, казва, че едва седмици преди инцидента полицията посетила джамията за проверка, а всички инспекционни органи проверили молитвения дом, без да установят признаци на радикализация. Ес Сати постъпва на работа в джамията през 2016 г., а пред служителите на реда колегите му разказват за него, тъй като той така и не се появява в храма. \"Обяснихме, че е дискретен човек, който ни помага в религиозните ни нужди, но никога не е правил нищо, с което да заподозрем, че е радикален или че преди това е имал джихадистки прояви,\" каза Минхадж. \"За да си имам, трябва да си чист, трудно е да намериш (човек за позицията). (Казахме още, че) търсим човек от два месеца и още не сме го намерили.\" Описват го като тих, \"мълчалив, сериозен човек, който никога не ходеше да гледа футбол, вършеше си работата и си тръгваше.\" \"Докато беше с нас, нямаше никакви проблеми. Ние не сме виновни.\" \"Виновeн\" в известен смисъл е и законът, който регулира свободата на вероизповеданията в Испания и в който на практика няма изрично задължение за вписване на имамите в централния регистър на религиозните организации в Мадрид. Регистрирането пред централните власти става само ако съответната религиозна общност реши да го съобщи. Ес Сати изглежда напуска внезапно дома си преди време с обяснението, че \"отива в Мароко\", твърди Нодир, негов бивш дългогодишен съквартирант. Други негови познати твърдят, че още преди два месеца ги уведомил, че смята да се откаже от дейността си като имам в Рипол и да се върне в Мароко. Загадъчното пътуване до Белгия От онези, които го познават, повечето потвърждават, че преди окончателното си потегляне той напуснал града закратко заради пътуване в чужбина. Пред фламандската телевизия VRT Ханс Бонте, кметът на Вилвоорд, каза, че Ес Сати е бил в Белгия през 2016 г. в търсене на работа, по време, когато градчето е един от центровете на ислямския радикализъм. \"Знаем, че прекара известно време тук между януари и март 2016 г. - в Дийхем, във Вилвоорд и Брюксел. Местната ни полиция интензивно го наблюдаваше,\" казва Бонте. Ес Сати пристигнал във Вилвоорд, без да има точен адрес или разрешително за пребиваване и търсел работа като имам, добави градоначалникът. \"Това е голям удар за нашия град,\" каза още Бонт, като не изключи мъжът да е бил в града и преди това. От Вилвоорд, с население малко 41 000 души, са излезли най-големият брой джихадисти, отишли да се сражават в Ирак и Сирия, в сравнение с останалите градове в Белгия. От 2014 г. \"Градът на джихадистите\" се опитва да се бори с това прозвище. Кметът Бонте същевременно заявява, че Ес Сати е установявал контакт с лица, за които се предполага, че изповядват радикални възгледи. За разлика от кмета обаче министърът на имиграцията Тео Фракен упорито твърди, че човек с такова име никога не е бил регистриран във Вилвоорд. Повечето от младежите в Рипол са родени в Мароко, някои обаче - в Испания. Между четиримата задържани, петимата застреляни в Камбрилс и двамата загинали при експлозията има семейни връзки. Предстои полицията да изясни ролята на Ес Сати - не само в радикализацията им, но и в логистичната подготовка. Каталунските власти отказват да потвърдят спекулации по темата. Представители на полицията обаче посочват, че никой от участниците не е имал предишни провидения. \"Става въпрос за много млади хора,\" казва полицейският шеф в Каталуня Жозеп Луис Траперо.", "date": "2017.08.22", "title": "Абделбаки ес Сати - имамът от Рипол, създал джихадистката клетка зад атаката в Барселона"}
{"url": "http://www.dnevnik.bg/bulgaria/2017/08/22/3028418_zapochva_markiraneto_na_durvetata_v_borisovata_gradina/", "text": "От днес започва маркирането на опасните или сухи дървета в столичната Борисова градина, съобщи Би Ти Ви. Инспекцията ще се прави със  специален апарат , който дава подробни данни за състоянието на дърветата. В началото на август клон  падна в Борисовата градина и рани жена . Кметът Йорданка Фандъкова по-късно съобщи, че за края на август е планирано  изследване и маркиране на дърветата в парка . От есента ще започне и изсичането на тези, които са опасни.", "date": "2017.08.22", "title": "Започва маркирането на дърветата в Борисовата градина"}
{"url": "http://www.dnevnik.bg/razvlechenie/2017/08/22/3028421_avstraliiski_bar_ne_pusna_datskiia_princ_frederik/", "text": "Датският престолонаследник принц Фредерик не бе допуснат в бар в Австралия, защото не носел документ, който да доказва, че има навършени необходимите години. 42-годишният наследник на датския престол искал да посети Джейд Буда бар в Брисбън през уикенда. Принцът останал смаян, когато му казали, че той и неговите придружители се нуждаят от съответната идентификация, за да влязат, съобщава БТА. Принцът и неговата компания си тръгнали и се върнали 15 минути по-късно, подкрепени от седем дипломати, които да уверят мениджъра на заведението, че отговарят на изискванията за възраст. Щатът Куинсланд има строги закони за алкохола, които изискват идентификация с шофьорска книжка или паспорт за достъп до заведения след полунощ в някои квартали. Този закон бе въведен през юли, за да \"намали риска от свързани с алкохол вреди\". Съсобственикът на бара Фил Хоган нарече закона \"глупав\" и \"кошмарен от гледна точка на туристите\". Принц Фредерик е срещнал съпругата си Мери Доналдсън, която е родена в Австралия, в бар в Сидни по време на Олимпийските игри през 2000 г.", "date": "2017.08.22", "title": "Австралийски бар не пусна датския принц Фредерик"}
{"url": "http://www.dnevnik.bg/sviat/2017/08/22/3028426_gurciia_planira_da_dade_durjavna_zemia_na_1_500_bejanci/", "text": "Правителството в Атина планира да направи фермери от мигрантите, идващи от конфликтните райони, за да ги интегрира в обществото, съобщи БТА като цитира гръцкото издание \"Прото тема\". Атина предприема този ход и за да не загуби средства от финансовия ресурс, който ЕС ѝ предоставя за бежанците, отбелязва вестникът. Министерството за миграцията е изготвило широка програма, за да може мигранти да започнат да придобиват необходимите фермерски навици.  Властите обмислят да предоставят държавна земя за обработване първоначално на 1 000 до 1 500 бежанци. Целта е да се създаде заетост на намиращите се в Гърция бежанци от конфликтните райони, така че те да не крият риск за обществото. Управляващите в Атина оглеждат райони в гръцка Македония или Беотия, които биха могли да бъдат предоставени на бежанци за отглеждане на различни земеделски култури. В същото време гръцки представители в европейските институции бият тревога за опасността страната им да загуби до 20 на сто от европейските фондове, които Гърция очаква, за да се справи с намиращите се на нейна територия бежанци. Местни източници оценяват сумата като доста голяма и смятат, че тя може да бъде орязана и че това ще бъде с последствия за страната. Министърът за миграцията Янис Музалас вече водел битка в тази посока, за да предотврати такава възможност и Гърция да не се възползва от този финансов ресурс.  Гръцките опасения произтичат от факта, че бежанският маршрут през източната част на Егейско море вече се смятал за отчасти затворен, но този през Средиземно море  тласкал хиляди бежанци и мигранти към южните брегове на Италия и Испания . Добре осведомени източници преценяват, че всичко щяло да се реши до октомври, но дотогава натискът от Рим и Мадрид бил толкова голям, че Брюксел трудно можел да им откаже нова помощ поради този наплив на бежанци и мигранти към техните страни, пише още изданието. ", "date": "2017.08.22", "title": "Гърция планира да даде държавна земя на 1 500 бежанци"}
{"url": "http://www.dnevnik.bg/na_put/2017/08/22/3028197_vtoriiat_jivot_na_hotela_-_skelet_v_rio_de_janeiro/", "text": "Гъстата растителност от десетилетия поглъща един недостроен хотел в предградията на Рио де Жанейро. Някогашният хотел \"Гавеа\" сменя името си на хотел \"Скелет\", негови гости в годините са бездомници и бандити, а напоследък - екстремни туристи, които все пак идват тук след половин век забвение, пише  Тheculturetrip.  Строителството на \"Гавеа\" започва през 1953 г. в едно от предградията на Рио. Заради финансови проблеми обаче 19 г. по-късно строителството е прекратено и проектът е изоставен. Така в продължение на последните 44 г. конструкцията е оставена на самотек - поглъщана от джунглата, ограбвана от местни банди, рушена от бездомници. Великолепната гледка, заради която е избрано мястото за строителството, обаче си остава. Затова и хотелът, наричан от местните \"Скелетът\", в последните години се радва на нова слава. Оголените стени стават място за изява на графити - художници, а след тях идват и авантюристично настроените туристи. Така руините се превръщат в едно от най-готините места в града. Вижте във видеото как изглежда това.", "date": "2017.08.22", "title": "Вторият живот на хотела - скелет в Рио де Жанейро"}
{"url": "http://www.dnevnik.bg/bulgaria/2017/08/22/3028434_obshtinata_premahva_nezakonni_postroiki_v_stolichniia/", "text": "Акция по премахване на незаконни постройки е започнала тази сутрин в столичния кв. \"Захарна фабрика\". На мястото има служители на Столичната община и полиция. \"Акцията е планирана, имаме заповед за премахване на незаконни 143 бараки и 6 къщи\", каза районният кмет Иван Божилов пред Би Ти Ви. Той обясни, че тези постройки са опасни и в тях има лоши условия за живот. По думите му няма напрежение, а местните власти отдавна са разговаряли с хората по въпроса. Божилов обясни, че на адресите са регистрирани 503 души. Той добави, че за част от хората има предоставено място в дом в София.", "date": "2017.08.22", "title": "Общината премахва незаконни постройки в столичния кв. \"Захарна фабрика\""}
{"url": "http://www.dnevnik.bg/sviat/2017/08/22/3028445_desetki_hora_postradaha_pri_pojara_v_rostov_na_don/", "text": "Близо 60 души са ранени при  големия пожар, разразил се вчера  в историческия център на руския гр. Ростов на Дон, предаде БТА. Пострадали са 120 сгради, 98 от които са жилищни. Около 50 души се намират в център за временно настаняване, където продължават да пристигат заявки от хора, останали без домове. Пожарът е избухнал в дървена къща в центъра на града. Огънят бързо се прехвърли в съседни сгради, подпомогнат от силния вятър със скорост 15 м/сек., като се е разпрострял на площ от 10 хил. кв. метра. По овладяването му са работили 2 хил. пожарникари, специализирана техника, хеликоптери и самолети. Пламъците са били локализирани около 19 ч. московско време. Заради пожара бяха евакуирани временно 650 души, а газоснабдяването и електроподаването в засегнатия район бяха спрени превантивно. Медицинска помощ са получили 45 души, сред които трима полицаи и сътрудник на министерството на извънредните ситуации. Деветима души са били приети в болница. Руски медии цитират местни жители, които твърдят, че пожарът може да е умишлен, тъй като предприемачи в сферата на недвижимите имоти искат да се сдобият със земя в центъра на града. Полицията е възбудила наказателно дело за умишлено унищожаване или повреждане на чуждо имущество, което предвижда наказание до 5 г. затвор. Според органите на реда пожарът може да е причинен от възпламеняване на битова техника в къща в града, а после пламъците се прехвърлили на съседните сгради.", "date": "2017.08.22", "title": "Десетки хора пострадаха при пожара в Ростов на Дон"}
{"url": "http://www.dnevnik.bg/sport/2017/08/22/3028431_video_pluvec_jertva_sustezanie_za_da_pochete/", "text": "Когато прозвуча сигналът за начало на плуването на 200 метра от световното първенство за ветерани в Будапеща, един от участниците все още стоеше изправен на стартовото блокче. Той остана там в продължение на 60 секунди, преди да влезе в басейна. Испанецът Фернандо Алварес е помолил организаторите преди състезанието да бъде отдадена минута мълчание в памет на жертвите от  терористичната атака в Барселона . След като е получил отказ, андалусиецът е решил по собствен начин да почете загиналите. Алварес разказа, че още в петък е изпратил имейл до организаторите с молба за минута мълчание преди старта на 100 метра същия ден. Испанецът обаче не получил никакъв отговор, а само покана за парти на участниците в неделя. \"В събота (деня на състезанието на 200 метра) отидох направо при директора на първенството, но ми беше казано, че е невъзможно, защото не можем да загубим една минута\", заяви андалусиецът пред \"Ел Еспаньол\". \"Стартирах минута по-късно, но това няма значение. Чувствам се по-добре, отколкото ако бях спечелил всички златни медали на света\", каза още той. Действията на Алварес предизвикаха вълна от поздравления и положителни коментари в социалните мрежи. Видеото от състезанието, което беше качено на фейсбук страницата на клуба му по плуване - Club Natación Cádiz, е гледано повече от 600 хиляди пъти. Много от потребителите разкритикуваха остро Международната федерация по плувни спортове (FINA), която администрира световното първенство за ветерани. Засега от организацията няма коментар по случая.", "date": "2017.08.22", "title": "Видео: Плувец жертва състезание, за да почете загиналите в Барселона"}
{"url": "http://www.dnevnik.bg/sviat/2017/08/22/3028455_hizbula_obiavi_che_izpolzva_dronove_sreshtu_isliamska/", "text": "Ливанското шиитско движение \"Хизбула\" използва дронове, за да нанася удари срещу групировката \"Ислямска държава\" в Сирия, близо до границата с Ливан, съобщи, цитирана от \"Ройтерс\", медия на движението. Това е първото изявление на \"Хизбула\", в което тя съобщава, че използва подобно оръжие. Хизбула използва дронове за нанасяне на преки удари по позиции, бункери и укрепления на \"Ислямска държава\" в района Западен Каламун близо до границата с Ливан, посочи медията. В събота сутринта \"Хизбула\" и сирийската армия започнаха операция срещу анклава на ИД от двете страни на сирийско-ливанската граница в Западен Каламун. По същото време ливанската армия предприе отделна операция срещу джихадисткия анклав от ливанска страна. Съвместна операция между ливанската и сирийската армия ще е политически чувствителен въпрос в Ливан и може да застраши американската военна и друга помощ, която страната получава, припомня \"Ройтерс\". Ливанската армия междувременно съобщи, че е открила противовъздушни ракети в оръжеен склад в район, който е бил напуснат от бойците на  \"Ислямска държава\" . Сред оръжията има още минохвъргачки, леки и тежки картечници, автомати, гранати, противотанкови оръжия, противопехотни мини, самоделни взривни устройства и муниции. ", "date": "2017.08.22", "title": "\"Хизбула\" обяви, че използва дронове срещу \"Ислямска държава\" в Сирия"}
{"url": "http://www.dnevnik.bg/sviat/2017/08/22/3028451_nai-malko_dvama_zaginali_i_desetki_raneni_sled_trusa/", "text": "Второ тяло бе намерено след земетресението, което  разтърси снощи южния италиански остров Иския , предаде ДПА, като се позова на местни медии. Спасители са открили тялото на жена в останките на къща в района на Казамичиола, където бе намерена и първата жертва, загинала от срутила се мазилка на църква. Спасителите издирват и три деца на възраст 17 месеца, на 4 и на 6 години, които вероятно са блокирани в срутила се къща. Междувременно италианските власти осигуряват транспорт за туристите, желаещи да напуснат острова. Българското посолство е в контакт с италианските власти и следи ситуацията, съобщи пресцентърът на Министерството на външните работи. По информация на дипломатическата мисия към 11 ч. няма информация за пострадали българи. Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на посолството в Рим:  +39 06 322 4640  и  +39 06 322 4643", "date": "2017.08.22", "title": "Най-малко двама загинали и десетки ранени след труса на италианския остров Иския"}
{"url": "http://www.dnevnik.bg/morski/2017/08/22/3028477_nad_sto_signala_sa_podadeni_vuv_virtualnite_priemni_za/", "text": "Над сто сигнала са подадени в т.нар.  витруални приемни на Комисията за защита на потребителите  (КЗП) - специалните телефонни кабини, които бяха поставени по морето за летния сезон и чрез които могат да се подават сигнали за различни нарушения. Това съобщи председателят на КЗП Димитър Маргаритов пред БНТ. \"Най-често сигналите са за несъвпадане между обещаното и това, което на практика се предлага, за нарушения на плажа и в търговските центрове и алеи. Хората реагират, това е добре\", коментира Маргаритов. Той посочи, че в момента по Черноморието почиват стотици хиляди туристи и на фона на техния брой сигналите са малко. По думите му обаче е добре, че потребителите и медиите обръщат внимание на конкретни случаи, защото така се помага за повишаването на качеството на услугите. \"Проблемите понякога са свързани с немарливост от страна на търговците, с това, че търговецът се опитва да представи своя обект като много атрактивен в интернет или по друг начин. С това, че се предлагат СПА центрове или други услуги, а когато отидете на място, се установява, че това далеч не е истина\", добави Маргаритов. Той коментира и случай, при който в заведение в Кранево била наложена такса \"Желание на клиента\". По думите му в момента се извършва проверка и ако бъде установено, че такава такса е била начислена, това е нарушение, за което се предвижда глоба от 500 до 3 хил. лева.", "date": "2017.08.22", "title": "Над сто сигнала са подадени във виртуалните приемни за потребителите по морето"}
{"url": "http://www.dnevnik.bg/skorost/2017/08/22/3028523_fotogaleriia_bmv_m5_e_gotovo_da_pokori_putishtata_i/", "text": "БМВ разкри всички подробности и снимки на новото М5, което ще дебютира на автосалона във Франкфурт след броени дни. Моделът влиза в историята като първата спортна версия на петицата със задвижване на четирите колела. Обяснението на БМВ е, че така M5 достига до нови измерения на динамиката на управлението и освен това печели пригодност за всекидневието при всякакви условия на пътя.", "date": "2017.08.22", "title": "Фотогалерия: БМВ М5 е готово да покори пътищата и пистите"}
{"url": "http://www.dnevnik.bg/sviat/2017/08/22/3028460_za_pruv_put_ot_3_g_goliama_dostavka_humanitarna/", "text": "Жителите на западната част на опустошения иракски град Мосул получиха първата си голяма доставка хуманитарна помощ, откакто джихадитската групировка \"Ислямска държава\" превзе града през 2014 г., предаде \"Ройтерс\", като се позова на Международния комитет на Червения кръст. Агенцията започна да раздава храна и други неща от първа необходимост миналата седмица и има за цел да достигне до над 64 000 души в западен Мосул, който бе  освободен от иракските сили  на 10 юли. Голяма част от западен Мосул  бе унищожена  по време на сраженията. Къщи, пътища, мостове, училища, болници, електростанции и водоснабдяването са в руини, посочи Червеният кръст. По данни на ООН близо един милион цивилни са избягали от Мосул през последните три години. Голяма част от останалите в града живеят в разрушени къщи, нямат възможност да закупят дори ограничените стоки, налични на пазара, някои са ранени от неексплодирали артилерийски снаряди, отбелязват от Международния комитет на Червения кръст.", "date": "2017.08.22", "title": "За пръв път от 3 г. голяма доставка хуманитарна помощ достига до Мосул"}
{"url": "http://www.dnevnik.bg/sport/2017/08/22/3028550_psj_poiska_da_vzeme_kilian_mbape_pod_naem/", "text": "\"Пари Сен Жермен\" и \"Монако\" са започнали преговори отдаване под наем на френския тийнейджър Килиан Мбапе, твърди \"Скай спортс\". Парижани са поискали да привлекат 18-годишния нападател като преотстъпен до края на сезона с опция да закупят правата му следващото лято. Според информацията столичният клуб е предложил 140 милиона евро плюс бразилеца Лукас Моура, за когото платиха 45 милиона евро на \"Сантош\" в началото на 2013 г. Предполага се, че идеята на ПСЖ е трансферът да бъде осъществен следващото лято, за да може клубът да се справи с изискванията на финансовия феърплей. Парижани вече платиха рекордните 222 милиона евро, за да откупят Неймар от \"Барселона\". \"Скай спортс\" твърди, че на този етап двата френски клуба са далеч от постигане на договорка. Интересът към Мбапе е огромен, след като младият нападател направи истински фурор миналия сезон. Той вкара 26 гола и записа осем асистенции, за да помогне на \"Монако\" да спечели първа титла на Франция от 17 години и да стигне до полуфиналите на Шампионската лига. \"Монегаските\" се превърнаха в център на трансферния пазар и вече се разделиха с три от младите звезди от миналогодишния си състав. Те продадоха Бернардо Силва, Бенджамин Менди и Тиемуе Бакайоко в Англия за общо над 150 милиона евро. Наскоро ръководството на \"Монако\" обяви, че няма да има повече напуснали играчи това лято. Клубът обаче не успява да постигне споразумение с Мбапе за нов договор. Миналата седмица младият нападател дори се е сбил със съотборника си Андреа Раджи и е бил отстранен от първия отбор, съобщи в. \"Екип\". \"Скай\" твърдо още, че отделно от преговорите за Мбапе ПСЖ иска да привлече още един играч на \"Монако\" - Фабиньо. Според информацията парижани са готови да платят 80 милиона евро, за да го купят още това лято. Тома Лемар и Джибрил Сидибе са другите двама футболисти на френския шампион, към които има сериозен интерес от големите европейски клубове.", "date": "2017.08.22", "title": "ПСЖ поиска да вземе Килиан Мбапе под наем"}
{"url": "http://www.dnevnik.bg/sviat/2017/08/22/3028461_amerikanskite_voinici_ostavat_v_afganistan_bez_srok_za/", "text": "Президентът на Съединените щати Доналд Тръмп обяви, че Пентагонът ще запази американското военно присъствие в Афганистан, а американските войски ще се \"сражават, за да спечелят\", предаде \"Ройтерс\". Държавният глава даде индикации и че в страната ще бъдат изпратени допълнителни войски, без изрично да потвърди или да навлезе в подробности. С думите си Тръмп даде възможност САЩ да останат в Афганистан за неопределено време и без ясна цел. Така той влезе в противоречие с едно от ключовите си обещания по време на предизборната си кампания. Още преди да се кандидатира за президент, той настоя за бързо изтегляне на американските войски от Афганистан. Преди да стане държавен глава, многократно е обявявал американската интервенция в страната за \"пълно разхищение\" на ресурси. Президентът отказа да се ангажира със срок кога САЩ може да напуснат Афганистан или да уточни как могат да се развиват във времето операциите на американската армия там. Няколко хиляди войници Американски представители казаха в понеделник, че държавният глава e одобрил плановете на американския секретар по отбраната Джеймс Матис за изпращане на 4000 войници. Ако това се потвърди, те ще се присъединят към близо 8400 американски военнослужещи. Според \"Ройтерс\" същевременно вицепрезидентът Майк Пенс е заявил пред Конгреса, че допълнителните войски, които ще бъдат изпратени в страната, са около 3900 души. Матис по-късно обяви, че вече е наредил на армията да приведат новата стратегия в действие и вече я обсъжда с със съюзниците на САЩ в НАТО и извън организацията. Пред \"Асошиейтед прес\" той каза, че редица американски партньори са склонни също да увеличат контингентите си в Афганистан, без да навлиза в подробности. Генералният секретар на алианса Йенс Столтенберг междувременно приветства новия американски подход към Афганистан. По думите му организацията запазва ангажимента си към Афганистан и очаква с нетърпение дискусиите за бъдещото партньорство. НАТО в момента има 12 000 войници в Афганистан, а общо 15 държави (малко над половината членки) са обещали, че ще засилят присъствието си, каза Столтенберг. Според участници в дискусиите, окончателно оформили стратегията за Афганистан през уикенда, най-трудното било да се убеди Тръмп в необходимостта новият подход да не се ограничи само до Афганистан, а да добие регионални измерения, включвайки и Пакистан. Държавният глава освен това бил изправен пред взаимно изключващи се възможности - докато съветникът му за националната сигурност  Хърбърт Макмастър  искал разполагането на най-малко 4000 допълнителни войници, бившият му главен стратег  Стивън Банън  (уволнен миналата седмица) настоявал за пълно изтегляне от Афганистан. Неговият сайт \"Брайтбарт\" вече съобщи, че Тръмп е \"обърнал курса\" и защитил решението си \"в печална реч\". \"Не градим нация, убиваме терористи\" В изявлението си в понеделник той призна, че не действа съобразно инстинктите си, а одобрява план, желан от военните му съветници. Затова по думите му ще бъде одобрена нова стратегия за Афганистан и Южна Азия. В изявлението му не е спомена броят на войниците, които ще бъдат изпратени допълнително, нито за колко време и с каква крайна цел ще бъде мисията им. Тръмп обаче подчерта, че задачите, които си поставя Вашингтон, са различни от защитаваните през последните 16 години. \"Това не е още един опит за изграждане на нация, ние убиваме терористи\", каза държавният глава. \"Последствията от бързо изтегляне са както предвидими, така и неприемливи. Бързо изтегляне би създало вакуум, който терористите, включително ИДИЛ (\"Ислямска държава\") и \"Ал Кайда\" биха запълнили веднага.\" Критики към Пакистан Той добави, че подкрепата на Вашингтон за Кабул \"не е празен чек\" и че е необходимо и други държави да положат повече усилия за стравяне с конфликта - самото афганистанско правителство, Индия, Пакистан и съюзниците от НАТО. Относно Пакистан той подчерта, че САЩ не могат вече да мълчат за убежището, което дава Пакистан на бойци, сражаващи се в Афганистан. \"Пакистан може да получи много, ако ни е партньор в Афганистан. Може само да загуби, ако продължава да дава убежище на терористи.\" Той заплаши и да свие съдействието, което САЩ оказват на Исламабад в борбата с тероризма. Пакистански представители междувременно отхвърлиха твърдението, че \"предлагат убежище на терористи\" и че са взели мерки за справяме със смятаната за свързана с талибаните мрежа \"Хакани\". Наследство Влизайки в Белия дом, а после и запазвайки американското присъствие в Афганистан, Тръмп ще трябва да се изправи пред предизвикателствата, оставени от предшествениците му Джордж Буш и Барак Обама - например атаките на талибаните и слабото, разкъсано от междуособици правителство в Кабул, пише \"Ройтерс\" и уточнява, президентът вече полага основите за по-серизен американски ангажимент в Афганистан, без да дава яснота кога той може да приключи. Президентът обаче настоя, че няма да повтори грешките на Обама, които според него удължили войната в Афганистан, например да дава сигнали за плановете си на \"враговете\" на страната. Вместо това ключови решения ще се взимат от военните командири ще зависят от \"условията на терен, а не от произволни времеви рамки\".", "date": "2017.08.22", "title": "Американските войници остават в Афганистан без срок за изтегляне, обяви Тръмп"}
{"url": "http://www.dnevnik.bg/biznes/2017/08/22/3028541_obshtina_miziia_ne_e_vzela_merki_da_si_plashta/", "text": "Продажбата на обществени сгради в община Мизия идва след множество срещи с ръководството на общината и трайно неплащане на дълговете й, както и трупане на нови. Това се разбра от думите на говорителя на Националната агенция за приходите Росен Бъчваров пред Би Ти Ви. Той обясни, че казусът е само едно от 30 хил. изпълнителна дела за последните 6-7 месеца. Сградите на общината и местното читалище са описани още през март, а първият търг за продажбата им, на който не са се явили кандидати, е бил в края на юли. За случая обаче се разбра от медиите през тази седмица. От разясненията на Бъчваров се разбра, че общината трупа задължения отдавна, а в последната година с представители на НАП са проведени поредица от срещи, на които е търсено решение за погасяване на задълженията. Законът не може да се прилага избирателно и да се водят изпълнителни дела срещу фирми длъжници, а срещу общини - не, обясни говорителят на приходната агенция. Той все пак отбеляза, че това не е окончателно и трайно решение и ако до следващия търг, насрочен за септември, общината събере 20% от дължимата сума и представи план за погасяване на останалата част от дълга, процедурата по продажба ще бъде спряна. Бъчваров отказа да оповести публично размерът на дълга. В отговор на въпрос той обяви, че само по крайбрежието за последните два месеца са затворени за различни периоди 120 заведения, а в цялата страна - около 2 хил. След прилагането на тези мерки оборотът на заведенията специално по Черноморието се е повишил до 800 млн. лв., а през август се очаква да надхвърли 1 млрд. лв. Бъчваров отбеляза, че целта на данъчната администрация не е да се отчитат рекорден брой санкционирани търговци, а да спре укриването на обороти. В зависимост от нарушението заведенията се затварят за различен период - от 24 ч. до месец. Предстоят още 7-8 хил. проверки до края на сезона по Черноморието. Бъчваров коментира случая с фискалния бон, в който на клиент в морско заведение е начислена сума под името \"желание на клиента\". Той обясни, че доколкото тази сума е декларирана пред НАП, с нея няма данъчен проблем, и посъветва въпросът да се отнесе към Комисията за защита на потребителите. Председателят на комисията  Димитър Маргаритов в сутрешния блок на БНТ обяви , че за такава постъпка глобата може да бъде между 500 и 3 хил. лв.", "date": "2017.08.22", "title": "Община Мизия не е взела мерки да си плаща дълговете и трупа нови, обявиха данъчните"}
{"url": "http://www.dnevnik.bg/photos/2017/08/22/3028545_snimka_na_denia_nos_pred_operata_v_sidni/", "text": "Танцуващи гигантски носове превзеха пространството пред операта в австралийския град Сидни. Необичайното представление цели да популяризира предстоящата премиера на операта \"Нос\" на Дмитрий Шостакович.", "date": "2017.08.22", "title": "Снимка на деня: \"Нос\" пред операта в Сидни"}
{"url": "http://www.dnevnik.bg/biznes/2017/08/22/3028569_zastrahovateliat_na_armiiata_i_energiini_kompanii/", "text": "Комисията за финансов надзор (КФН) отне лиценза на застрахователна компания (ЗК) \"Надежда\" заради неспазване на изискванията за платежоспособност и груби нарушения на застрахователния кодекс, затруднили надзорната работа на регулатора върху дружеството. Решението за крайната мярка е взето на заседание на КФН на 17 август и е подписано от председателя Карина Караиванова, която два месеца по-рано беше назначила квестор в дружеството, пише  \"Капитал Daily\"  в днешния си брой. Сред клиентите на дружеството са армията, НЕК, АЕЦ \"Козлодуй\", ЧЕЗ. Собственикът на дружеството Виктор Серов смята, че действието на регулатора е неаргументирано и не отговаря на реалното финансово състояние на компанията. Пред \"Капитал\" той заяви, че ще обжалва мярката на КФН. Проблемите произтичат от бързо развилия се бизнес в Италия, където \"Надежда\" поема гаранции за изпълнението на обществени поръчки, а нейни клиенти са правителството на Рим и община Милано. Според регулатора ЗК \"Надежда\" неправилно е оценявала като нулев риска по тези гаранционни договори и следва да осигури 10.7 млн. лв., за да покрие изискванията за платежоспособност. Собственикът на компанията Серов казва, че вече има образувани 5 дела срещу регулатора и ще заведе още три. \"Продължаваме докрай, макар че бизнесът е вече съсипан. Създадохме една европейска компания, която беше унищожена от институция, чието предназначение е да брани интересите на бизнеса. С това тя на практика затвори вратите на Италия за българския бизнес\", твърди Серов. Проблемите в дружеството проличаха при стрес тестовете през февруари, когато одитът на френската MAZARS SA показа, че то не покрива изискванията за капиталова адекватност и платежоспособност. Регулаторът първо даде срок до края на 2017 г. ръководството на \"Надежда\" да предприеме нужните мерки, а през юни прати квестор в него. Квесторът е установил, че  \"служителите на ЗК \"Надежда\" нямат необходимия капацитет в областите, за които се издават гаранции\", а при физически преглед в компанията са намерени \"неподписани полици, липсващи полици, за които има издадени номера, нарушена хронология в датите и номерата на полици\".", "date": "2017.08.22", "title": "Застрахователят на армията и енергийни компании остана без лиценз"}
{"url": "http://www.dnevnik.bg/sport/2017/08/22/3028571_espn_pulev_i_djoshua_se_dogovoriha_za_mach_na_28/", "text": "Световният шампион по бокс в тежка категория Антъни Джошуа ще се изправи срещу българския претендент Кубрат Пулев на 28 октомври.  Двете страни  окончателно са постигнали споразумение за датата на мача, обяви ESPN, като се позовава на източници, запознати с преговорите. Почти сигурно 27-годишният англичанин и 36-годишният българин ще се срещнат на стадион \"Милениум\" в Кардиф. Все още обаче не постигната финална договорка за мястото, тъй като има малка вероятност арена на сблъсъка да бъде MGM Grand в Лас Вегас. Промотърът на Джошуа Еди Хърн ще бъде в Лас Вегас този уикенд, за да представлява един от своите боксьори - Нейтън Клевърли. Клевърли ще се изправи срещу Баду Джак в двубой от лека категория, който ще е част от подгряващата програма на мегасблъсъка между Флойд Мейуедър и Конър Макгрегър. Очаква се до края на седмицата окончателно да стане ясно къде ще се състои вторият мач на Кубрат Пулев за световна титла. Първият му беше в края на 2014 г., когато се изправи срещу Владимир Кличко и беше нокаутиран тежко в петия рунд. Оттогава българският боксьор записа пет поредни победи - срещу Джордж Ариас, Морис Харис, Дерек Чисора, Самюел Питър и Кевин Джонсън, за да си извоюва позиция на първи претендент за титлата на Международната боксова федерация (IBF). Поясът на IBF беше oтнет от Тайсън Фюри и след това спечелен от Джошуа в двубой срещу американеца Чарлз Мартин. През април Джошуа завоюва още две световни титли - на WBA и IBO, след като спечели зрелищна битка срещу Кличко с технически нокаут в 11-ия рунд. Украинецът имаше право на реванш, но реши да  прекрати състезателната си кариера . Това отвори вратите на Пулев към мач срещу Джошуа още през тази година. Първоначално англичанинът  получи разрешение от IBF да отложи  задължителната защита с Пулев, за да направи втори мач с Кличко. Междувременно ръководството на WBA нареди на Джошуа  да започне преговори за мач с кубинеца Луис Ортис . Той е първият задължителен претендент на тази организация и настоява, че има предимство пред Пулев. Джошуа и неговият екип обаче неколкократно заявиха, че следващият съперник на световния шампион със сигурност ще е българинът, тъй като  двамата имат уговорка още отпреди година .", "date": "2017.08.22", "title": "ESPN: Пулев и Джошуа се договориха за мач на 28 октомври"}
{"url": "http://www.dnevnik.bg/biznes/2017/08/22/3028568_bulgarite_sa_uvelichili_s_edna_chetvurt_putuvaniiata/", "text": "През второто тримесечие на годината българите са увеличили значително пътуванията си в сравнение с периода април - юни на предходната година. Това показват данните на Националния статистически институт (НСИ). Общо 1.149 млн. българи са пътували през тримесечието, като повечето от тях - 8.6%, само в страната, 13.5% - само в чужбина, а 2.9% са пътували както в страната, така и в чужбина. Ръстът спрямо година по-рано е 26.5%, като пътувалите само в страната се увеличават с 31.1%, пътувалите само в чужбина - с 8.9%, а броят на пътувалите в страната и чужбина - с 0.3%. Обичайно най-много са пътували българите на възраст 25 - 44 години (43.5% от всички пътували). Във всички възрастови групи преобладава относителният дял на пътуванията в страната, като най-висок е този дял при хората на възраст 65 и повече навършени години - 86.8% от пътувалите в тази възрастова група. При пътуванията в чужбина делът на пътувалите на възраст 45 - 64 години е най-голям - 16.5% от пътувалите в съответната възрастова група. По-голямата част от туристическите пътувания за периода са били с цел \"почивка и екскурзия\", посочени съответно от 45 %и 71.4% от тях. Данните показват още, че повечето от пътуванията, или 89.3%, са били самостоятелни. Относителният дял на самостоятелните пътувания без резервация в страната е 93.9%, а на тези в чужбина - 55.8%. В структурата на разходите за периода също няма промяна. Най-голям дял при пътуванията в страната имат разходите за храна - 38.2%, докато в чужбина той се пада на разходите за транспорт - 32.9%. Средният разход на човек на пътуване в страната е бил 183.41 лв. и 497.67 лв. в чужбина. Същевременно разходите на човек за професионално пътуване са средно 154.76 лв. в страната и 1099.35 лв. в чужбина.", "date": "2017.08.22", "title": "Българите са увеличили с една четвърт пътуванията си преди лятото"}
{"url": "http://www.dnevnik.bg/photos/2017/08/22/3028478_fotogaleriia_razrusheniiata_sled_trusa_na_iskiia/", "text": "Разрушения, най-малко 39 ранени и двама загинали - това е равносметката след земетресението на италианския остров Иския снощи. Трусът със сила от 4-а степен по Рихтер разтърси острова в 20.57 ч. местно време.", "date": "2017.08.22", "title": "Фотогалерия: Разрушенията след труса на Иския"}
{"url": "http://www.dnevnik.bg/sviat/2017/08/22/3028586_vurhovniiat_sud_v_indiia_zabrani_burziia_razvod_pri/", "text": "Индийският Върховен съд прекрати временно спорна индийска практика, даваща на мюсюлманите възможност да се развеждат със съпругата си, изричайки намерението си три пъти, предаде Би Би Си.  Законът няма да се прилага за шест месеца, докато правителството разработи нова законова рамка - проблем в страна, която няма единен корпус от закони за брак и развод, приложими за всеки гражданин. Спорната практика беше забранена в редица ислямски страни като Пакистан и Бангладеш, но не и в Индия, страната с най-голямо в света мюсюлманско малцинство, както и в още няколко държави с предимно сунитско население.  Това решение е възприемано като победа за мюсюлманските жени в страната, които дълго време твърдяха, че законът за разводите нарушава тяхното право на равнопоставеност, пише БТА. Според спорната практика мюсюлманските мъже можеха да се разведат със съпругите си само като повторят три пъти думата \"талак\", която в превод означава \"развеждам се с теб\". Мюсюлманските жени казват, че тази процедура ги обрича да живеят в мизерия. Някои от развелите се по този начин жени подадоха иск във Върховния съд. В последно време зачестиха експресните разводи с  \"троен талак\"  в \"Скайп\" и \"УотсАп\". Върховният съд днес постанови, че разводите посредством тройното изричане на \"талак\" са \"неислямски\", в нарушение на Корана и на шариата, че те не са част от религиозните практики на страната и противоречат на морала, заложен в конституцията. Според ислямски учени Коранът повелява, че за развод са необходими поне три месеца, в които съпрузите могат да обмислят постъпката си и да се сдобрят. Все пак двама от петимата гласували магистрати се обявиха против решението, като единият от тях каза, че \"личното право\" не може да бъде повлияно от конституционен съд. Досега мюсюлмански духовници също са споделяли подобна позиция, заявявайки, че държавата и съдилищата не могат да се месят в подобни въпроси. ", "date": "2017.08.22", "title": "Върховният съд в Индия забрани \"бързия развод\" при мюсюлманите"}
{"url": "http://www.dnevnik.bg/biznes/2017/08/22/3028587_shefut_na_raifaizenbank_-_bulgariia_sega_e_vremeto_za/", "text": "Българската икономика е в период на растеж и това е времето да се реализират реформите в държавната администрация и съдебната система. Това мнение изразява в интервю за \"24 часа\" главният изпълнителен директор на \"Райфайзенбанк България\" Оливер Рьогл. По думите му подобни реформи биха допринесли за по-голяма прозрачност и предвидимост на пазара, а това ще повиши и инвестициите в страната. Прогнозата на банката е, че икономиката на България и тази година ще отбележи сериозен ръст - около 3.7% и ако през миналата година източник на растежа е бил износът, то през тази ще е потреблението. Потреблението обаче не е достатъчно за малка и отворена икономика като българската именно затова е важно да се увеличат и инвестициите, перпоръчва банкерът. Рьогл прогнозира, че лихвите ще започнат да се увеличават не по-рано от втората половина на 2018 г. и то в минимални размери. \"В редица срещи с наши клиенти ние препоръчваме, че сега е моментът да получат най-изгодно финансиране на техните инвестиционни намерения като фиксират лихвата за определен период\", допълва той. По думите му акционерите са доволни от резултатите на банката в България. \"Наистина по време на кризата иминджът на Централна и Източна Европа се влоши, но дори и тогава \"Райфайден банк интернешънъл\" запази фокуса си върху региона. Сега, когато регионът пак расте по-бързо от развитите западни икономики, инвестицията тук става по-атрактивна. Никой не би се лишил от печеливш бизнес\", казва Рьогл.", "date": "2017.08.22", "title": "Шефът на \"Райфайзенбанк - България\": Сега е времето за реформи"}
{"url": "http://www.dnevnik.bg/biznes/2017/08/22/3028594_johnson_johnson_e_osudena_da_plati_417_mln_zaradi/", "text": "Съд в Калифорния разпореди в понеделник на компанията за козметика \"Джонсън и Джонсън\" (Johnson & Johnson) да изплати 417 млн. долара на жена, която претендира, че е развила рак на яйчниците, след като е използвала продукт на фирмата. Става дума за базиран на пудра продукт (подобно на детската пудра), предназначен за дамска хигиена, съобщава \"Ройтерс\". Върховният съюз на Лос Анджелис се произнесе в полза на местния жител Ева Ечеверия в най-голямото дело, образувано срещу козметичния гигант. Съдът е приел, че компанията не е успяла адекватно да предупреди потребителите си за риска от рак, който може да се развие при употребата на базираните му на пудра продукти. Присъдата включва 70 млн. долара обезщетение и 347 млн. долара санкция. Това е голям удар срещу компанията, срещу която има подадени 4800 подобни съдебни искания в цялата страна и която вече бе санкционирана с 300 млн. долара от съд в Мисури. От компанията обявяват, че ще обжалват присъдата, защото \"са водени от науката, която подкрепя безопасността на продукта Baby Powder. Казусът с Ечеверия е първият от много подобни в Калифорния, който влезе в съда. Пострадалата казва, че е развила нелечим рак, след като десетилетия е използвала продуктите на тази компания. Нейните адвокати посочиха и че козметичната компания е насърчавала жените да използват продуктите й, въпреки че са знаели за изследвания, които свързват рака на яйчниците с използването на базирани на пудра продукти за хигиена на гениталиите. От компанията се защитават с твърдението, че изследванията и федералните агенции не са установили, че базираните на пудра продукти са канцерогенни. Процесът следва пет подобни в Мисури, където има и още висящи. Компанията е загубила вече четири от тези дела и заедно с доставчика си на пудра е получила санкции за общо 307 млн. долара досега. Преди присъдата по казуса с Ечеверия най-голямата сума е била за 110 млн. долара.", "date": "2017.08.22", "title": "Johnson & Johnson е осъдена да плати $417 млн. заради продукт, причинявал рак"}
{"url": "http://www.dnevnik.bg/bulgaria/2017/08/22/3028617_komisiiata_za_zashtita_ot_diskriminaciia_durjavata/", "text": "Семействата, които осиновяват дете до двегодишна възраст, са ощетени, защото законът не е съобразен с особеностите на осиновителния процес. Има дискриминация по отношение на правото на майката на отпуск за отглеждане на детето и на обезщетението, което получава от Националния осигурителен институт, гласи ново решение на Комисията за защита от дискриминация, съобщава в. \"Сега\". Решението е след жалба на осиновителка на дете на 1 година и разпространено от асоциация \"Осиновени и осиновители\". Комисията постанови, че има непряка дискриминация по признак \"възраст\" за децата под 2-годишна възраст и наложи  . В срок от три месеца Бисер Петков трябва да предложи промени в законите, за да реши този проблем. Социалното министерство обаче може да обжалва в следващите 14 дни. Проблемът с осиновяванията е от години. Според двата основни социални закона - Кодекса на труда и Кодекса за социално осигуряване, при осиновяване на дете под 1 година жените могат да ползват пълноправно майчинство само за времето,  . Т.е. ако бъде осиновено на възраст 8 или 9 месеца, жената ще може да получи пълното обезщетение от 90% от заплатата си само за три или четири месеца, а след това влиза направо във втората година на майчинство, където помощта е 340 лв./мес. Правилото обаче е такова само при едногодишните. За осиновените деца  . Това според КЗД дискриминира жените, които осиновят дете до 2 години. \"Осиновяванията на деца на възраст под 1 г. са много малко. Според закона при липса на съгласие за осиновяване от биологичните родители (нотариално заверена декларация), детето може да бъде вписано в регистрите за осиновяване, ако в 6-месечен срок то не е потърсено от биологичното си семейство. Следва поредица от процедури по вписване на детето в регистрите, избор на осиновители, дело за осиновяване и влизане на съдебното решение в сила, което също отнема време. В резултат на това много малка част от майките осиновителки могат да се възползват от платения отпуск за отглеждане на дете до 1 г. Тогава влизаме в хипотезата на отпуск за отглеждане на дете от 1 до 2 г., при което към настоящия момент месечното обезщетение е 340 лв.\", поясняват от асоциацията \"Осиновени и осиновители\". А всъщност най-честа е практиката на осиновяване на дете близо до 2-годишна възраст, когато майката може да ползва съвсем кратък отпуск и е поставена в изключително неравностойно положение, допълват от там. За   родителите нямат право на отпуск по майчинство. но това не е се счита за дискриминация от ресорната комисия. През 2014 г. възрастта на осиновените деца бе разширена до 5 г. и законът даде възможност на майките, осиновили дете между 2 и 5 г., да получават една година платено майчинство. През 2016 г. беше въведена също и еднократна помощ при осиновяване, както е при раждане на първо дете - 250 лв. От юни тази година и бащата може да ползва отпуск при осиновяване. Асоциацията настоява майката осиновителка да има право на отпуск за отглеждане на дете при осиновяване също като за майчинство, но не обвързано с възрастта на детето, а считано от датата на решението за осиновяване -  като през първата се изплаща обезщетение 90% от осигурителния доход, а за втората полагащото се обезщетение за отглеждане на дете до 2 г. Оттам искат и за децата над 5 г. майката да има право на една година високоплатено майчинство независимо от възрастта на детето.", "date": "2017.08.22", "title": "Комисията за защита от дискриминация: Държавата ощетява осиновителите на деца под 2 години"}
{"url": "http://www.dnevnik.bg/biznes/2017/08/22/3028622_sibank_i_obb_zapochvat_da_obediniavat_klonovete_si/", "text": "В края на август Сибанк и ОББ започват да обединяват клоновата си мрежа, съобщиха от обединената банка. Три са първите общи клонове, които от тази седмица обслужват клиентите на двете банки в София, Банско и Севлиево. Поетапно през следващата година ще бъдат обединени всички техни обекти, като клиентите им ще могат да получат актуална информация в самите обекти, на телефоните за връзка и на уеб сайтовете им. В София общият клон се намира на бул. \"Мария Луиза\" № 70 в клон на ОББ, в Банско – на ул. \"Пирин\" № 7 в клон на ОББ, и в Севлиево – на ул. \"Никола Генев\" № 15 в клон на ОББ. Работното време и за трите е от понеделник до петък 8.30 - 16.30 ч. Изборът на обединените клонове се основава на критерии за ефективност на работния процес и удобство за клиентите – включително най-добра и ключова локация, големина и разположение на клона и на самото помещение, мотивират решението си от финансовата институция. Всички общи обекти ще бъдат обозначени с отличителни надписи Сибанк и ОББ за улесняване на клиентите. След придобиването на ОББ от белгийската банково-застрахователна група KBC през юни тази година  ОББ и Сибанк продължават да функционират като две отделни банки до юридическото им сливане в началото на 2018 г., когато ще предлагат еднакви услуги и продукти на клиентите си под едно име – ОББ. Очаква се пълното сливане между двете отделни институции да отнеме около 2 г., се разбра при приключването на сделката.", "date": "2017.08.22", "title": "Сибанк и ОББ започват да обединяват клоновете си"}
{"url": "http://www.dnevnik.bg/sport/2017/08/22/3028602_grigor_dimitrov_felisiano_lopes_ili_koi_e/", "text": "Кой е най-красивият тенисист в света? На този въпрос трябваше да отговаря Григор Димитров по време на пресконференцията след  победата срещу Джон Иснър в полуфиналите  на турнира от сериите \"Мастърс\" в Синсинати. \"Много хора мислят, че ти си най-красивият играч в тура, може би дори най-красивият, който някога е играл тенис. Според теб кой е най-красивият\", обърна се един от репортерите, който получи правото да зададе последния въпрос. \"И ти ставаш доста красив с тези неща, които ми казваш\", отговори българският тенисист с усмивка. След това добави: \"Човече, това е трудно... Нека да говорим за жени или за нещо друго. Говорим си за мъже... Хванахте ме тотално неподготвен. Някой да помогне.\" Българският тенисист все пак се съгласи да отговори на трудния въпрос. Той за пореден път демонстрира чувството си за хумор и създаде страхотно настроение в залата. \"Ще избера Фели, Фели Лопес. Винаги съм му бил фен. Много го харесвам. Всеки път е във форма, изглежда добре, с тази дълга коса, с брадата. Иска ми се да имам неговите крака, прасците му. Всеки път, когато отиваме към душовете, му казвам: \"Покажи ми тези прасци отново.\" Да, избирам него. Разбира се, има и други, но той е първият, който ми идва наум\", заяви Димитров. Отговорът на Фелисиано Лопес не закъсня. \"Накара ме да се засмея, братле\", написа испанският тенисист в \"Туитър\" и публикува видео от пресконференцията на Димитров. След триумфа на българина в Синсинати  Лопес не пропусна да го поздрави. \"Поздравления за втория най-красив тенисист в тура. Каква страхотна седмица само\", написа испанецът. Двамата се срещнаха във втория кръг на турнира в Синсинати, а  Димитров спечели трудна победа със 7:6 (5), 6:4.  Българинът записа трети успех в петия си двубой срещу Лопес, с когото по традиция правят много вълнуващи и оспорвани мачове.", "date": "2017.08.22", "title": "Григор Димитров, Фелисиано Лопес, или кой е най-красивият тенисист в света"}
{"url": "http://www.dnevnik.bg/bulgaria/2017/08/22/3028621_sudut_vurna_za_dorazsledvane_deloto_sreshtu_bivshiia/", "text": "Специализираният наказателен съд е прекратил и върнал за доразследване делото срещу бившия директор на Фонда за лечение на деца Павел Александров, информира \" Правен свят \". Прокуратура внесе обвинителния акт срещу Александров и трима служители на фонда  в началото на месеца , като обвиненията са за организирана престъпна група, която неправомерно е харчила пари на фонда, прехвърляла задължения към здравната каса и е вършила длъжностни престъпления. Делото е било разпределено на състав на спецсъда с председател Николай Димитров, който обаче е видял пропуски в обвинителния акт и е върнал делото на спецпрокуратурата за доразследване. Обвиненията срещу Александров са общо 6, а подсъдими с него са още Катерина Котева - главен експерт във фонда, която той неправомерно е определял за своя заместничка, Татяна Радева - старши експерт \"Икономист, организатор на труда\", и Станислава Горанова - главен експерт \"Специалист обработка на данни\" и контрольор на дейността на фонда. Радева и Горанова са обвинени за участие в престъпното сдружение, като с подписите си са оформяли документи, с които неправомерно са изплащани суми от бюджета на институцията, твърдят от прокуратурата. Повече за обвиненията четете  тук . Разследването започна през пролетта на 2016 г., когато задържани бяха осем души заедно с Александров. Тогава от държавното обвинение съобщиха, че до арестите се е стигнало след доклад на Инспектората на Министерството на здравеопазването, в който имало набелязани десетки нарушения и злоупотреби, някои свързани с транспортиране и настаняване на болни деца в клиники във Франция и Турция.", "date": "2017.08.22", "title": "Съдът върна за доразследване делото срещу бившия шеф на Фонда за лечение на деца"}
{"url": "http://www.dnevnik.bg/bulgaria/2017/08/22/3028633_samo_za_2_dni_po_chernomorieto_sa_zadurjani_2000_l/", "text": "Митнически служители задържаха над 2000 литра алкохол за два дни при проверки по Черноморието, съобщи митницата в Бургас. От това количество над 1 500 литра са етилов алкохол с характеристики на ракия, 323 литра течност с характеристики на вино и 200 литра са характеристики на бира. Алкохолът, търгуван и съхраняван в нарушение на Закона за акцизите и данъчните складове, е открит при три отделни проверки в хотел в Китен, хотелски комплекс в Слънчев бряг и частен имот на територията на Варна. В Китен алкохолът е бил 1 039 литра с характеристики на ракия в бидони от по 120 литра. Не са представени данъчни документи за него. Взети са проби, за да се установи точно какво съдържат бидоните. В хотелски комплекс в Слънчев бряг пък са открити туби с течност и мирис на вино. Цялото количество е било в туби и метални съдове /кега/. За него също не са представени документи за произход и платен акциз. При друга проверка в имот в село Господиново, община Бяла, област Варна, където е регистрирана дестилационна, са открити 467 литра алкохол без документи и платен акциз. Взети са проби за експертиза на течността.", "date": "2017.08.22", "title": "Само за 2 дни по Черноморието са задържани 2000 л нелегален алкохол"}
{"url": "http://www.dnevnik.bg/biznes/2017/08/22/3028630_gugul_predstavi_nova_operacionna_sistema_s_imeto_na/", "text": "Американският технологичен гигант \"Гугъл\" (Google) представи снощи нова версия на операционната си система, която първо условно бе наречена Android 0, а сега вече официалното име е \"Орео\" (Oreo), предадоха световните агенции. \"Орео\" е марка кафяви бисквити, слепени с крем, които се продават и в България. Взимайки това наименование, \"Гугъл\" продължава традицията да кръщава обновените версии на операционната си система със сладки неща: Нуга (Nougat), \"Маршмелоу\" (Marshmallow - вид бонбони) и \"Лолипоп\" (Lollipop - близалка). Обновяването на операционната система вече е достъпно за смартфоните \"Пиксел\" (Pixel), разработени от \"Гугъл\". Компанията планира да пусне втора версия на собствените си смартфони през октомври и след това да направи презентация, която да подпомогне по-широкото разпространение на \"Орео\". С новата система гигантът въвежда опция, наречена \"Андроид инстант апс\" (Android Instant Apps), която дава на потребителите достъп до някои приложения, без да трябва да се свалят. Това е много удобно при липса на достатъчно място за съхранение, пише британският вестник \"Мирър\". Друга нова функция е т.нар. картина в картината (Picture-In-Picture). Чрез тази функция се появява малко правоъгълниче с картинка - например видео от You Tube или видеочат - на фона на основното изображение на дисплея. Особено подходяща е за по-големите екрани. Системата дава възможност на потребителите да контролират обема на нотификациите, които получават, описвани като \"нотификационна диария\". Разработчиците на приложения ще могат да разделят нотификациите по категории, така че хората ще могат да блокират някои видове и да получават други, пише Би Би Си. Досега потребителите могат да приемат всички нотификации от дадено приложение или да приемат всяко от тях. Сигурността на \"Орео\" разполага сега с \"Гугъл плей протект\" (Google Play Protect), който може да засече и премахне опасни приложения, помагайки да се спре разпространението чрез мобилно устройство на евентуална зловредна програма. \"Гугъл плей протект\" сканира над 50 милиарда приложения всеки ден и автоматично засича и премахва тези, които може да са опасни.", "date": "2017.08.22", "title": "\"Гугъл\" представи нова операционна система с името на бисквитки"}
{"url": "http://www.dnevnik.bg/photos/2017/08/22/3028507_fotogaleriia_akupunktura_za_domashni_ljubimci/", "text": "Собственици на домашни любимци в Китай се обръщат към акупунктурата, за да облекчат болките на любимите си котки и кучета.", "date": "2017.08.22", "title": "Фотогалерия: Акупунктура за домашни любимци"}
{"url": "http://www.dnevnik.bg/sport/2017/08/22/3028647_suduva_se_nadiava_na_ranen_gol_v_revansha_s_ludogorec/", "text": "Съперникът на \"Лудогорец\" в плейофа на Лига Европа \"Судува\" се надява на ранен гол в реванша срещу българския шампион. Литовският тим приема разградчани в четвъртък от 20.30 ч. на стадиона в Мариямполе. \"Лудогорец\" има аванс от 2:0  след първия двубой, но на реванша ще бъде без основния стълб в защитата си Козмин Моци, както и без Марселиньо. \"Ще опитаме да се възползваме максимално от домакинското предимство във втория мач. Естествено задачата ни е доста по-трудна след загубата в първия мач, но не сме се предали. Ще се подготвим по най-добрия начин и ще дадем най-доброто от себе си. Важно е да вкараме ранен гол, а след това всичко е възможно\", коментира помощник треньорът на \"Судува\" Ейвинас Черниаускас пред местните медии. Според него \"Лудогорец\" е много по-силен отбор от тези в Литва и това оказва голямо влияние върху футболистите на \"Судува\": \"Правим грешки във всеки мач и имаме доста неща за коригиране в играта ни.\" Оптимизмът в \"Судува\" се корени в завръщането на някои от основните играчи като звездата Каролис Лаукземис, който е напълно възстановен от контузия. За двубоя в четвъртък на линия са още Гиебриус Матулевисиус и Сергей Амирзиан.", "date": "2017.08.22", "title": "\"Судува\" се надява на ранен гол в реванша с \"Лудогорец\""}
{"url": "http://www.dnevnik.bg/biznes/2017/08/22/3028660_otpada_testut_na_intelektualnite_sposobnosti_na/", "text": "Тестът на интелектуалните способности да отпадне от изследването за професионална и психологическа пригодност на кандидатите за митничари. Това предвижда изменение в наредбата за условията и реда, по който става подборът, предлагано от Министерството на финансите. Текстът е публикуван на сайта на ведомството за обществено обсъждане. Целта е разпоредбите да се прецизират така, че да е по-лесно прилагането им и да се облекчи процедурата за назначаване в длъжност в агенцията, се посочва в мотивите към документа. Очакваният резултат е засилен интерес за работа в митническата администрация и насърчаване на по-голям брой кандидати за участие в конкурсните процедури. Ако измененията бъдат приети така, както се предлагат от министерството, изследването за професионална и психологическа пригодност при назначаване и повишаване в длъжност ще включва тест за интегритет (лоялност) или тест за интегритет и личностен въпросник. По този начин ще се гарантира използването на определен вид тестове за всички процедури и за съответните длъжности в рамките на митническата администрация, е мнението на авторите на промените. Чрез теста за интегритет ще се установяват психологическите характеристики и особености на формираните ценности и нагласи, имащи отношение към специфичните професионални изисквания за заемане на съответните длъжности в митническата администрация. В сега действащия текст на наредбата тестът за интелектуални способности се предвижда да полагат кандидатите да бъдат наети по трудово правоотношение при първоначално назначение в агенцията и при конкурсите за експертни позиции. Измененията предвиждат агенцията да провежда тестовете съвместно с външна организация докато не разработи собствени тестове. ", "date": "2017.08.22", "title": "Отпада тестът на интелектуалните способности на кандидат-митничарите"}
{"url": "http://www.dnevnik.bg/bulgaria/2017/08/22/3028671_akciiata_v_stolichniia_kv_zaharna_fabrika_prikljuchi_s/", "text": "В столичния кв. \"Захарна фабрика\" бяха съборени 20 постройки като част от акцията за премахване на незаконни къщи, съобщи кметът на район \"Илинден\" Иван Божилов. От тях са изведени 50 души, като някои са били настанени в центъра за временно настаняване \"Света София\" в квартала и в този в \"Люлин\". По думите му останалите, които не са поискали да се възползват от тази възможност, са се върнали в \"родните си места\" или при роднини в други райони на София. В квартала имаше засилено полицейско присъствие и жандармерия, а събарянето мина без напрежение. Заповедта за премахването на постройките е била издадена в края на 2016 г. Тази сутрин пред Би Ти Ви Божилов съобщи, че е п редвидено да бъдат премахнати общо 143 бараки и 6 къщи . Събарянето ще продължи в момента, в който се намери къде да бъдат настанени всички обитателите на постройките. Божилов обясни, че теренът е предвиден за озеленяване и след премахването на всички постройки на мястото ще бъде засадена растителност. За хората, които имат право – предимно майки с деца, е осигурена възможност да бъдат настанени за до три месеца в дома \"Света София\" или в този в \"Люлин\". С тях ще се работи да си намерят жилище под наем или ще им се даде общинско. Според адресните регистрации в незаконните постройки живеят над 500 души.", "date": "2017.08.22", "title": "Акцията в столичния кв. \"Захарна фабрика\" приключи с 20 съборени постройки"}
{"url": "http://www.dnevnik.bg/sviat/2017/08/22/3028673_finlandiia_veche_ne_e_ostrov_-_purvata_teroristichna/", "text": "Първата терористична атака във Финландия накара страната да настръхне. Дело на търсещ убежище 18-годишен мароканец, тя накара премиерът Юха Сипиля да призове за конституционни промени, които да позволят по-лесното следене на гражданите, и да напомни, че на омразата не бива да се отвръща с омраза. Петима души свидетелстваха днес пред съда за терористичното нападение в  Турку  в петък. Основният заподозрян – 18-годишният мароканец Абдеррахман Мешка, се свърза с институцията посредством видеовръзка от болничното си легло. Чрез преводачите си той призна, че е  убил двама души и е ранил осмина , но отрече мотивът му е да бил тероризъм, писа агенция \"Ройтерс\". Мешка бе прострелян в бедрото и арестуван малко след нападението в петък. Четирима други мароканци, заподозрени в съучастничество, също са изправени пред съда. Един от тях е бил осъден за насилствено склоняване към сексуален акт миналата година. Кой е Абдеррахман Мешка 18-годишният мъж е пристигнал във Финландия миналата година, отказано му е било убежище, но е обжалвал решението, пише държавната медия Yle. През 2015 г. е бил в Германия и е бил задържан по подозрение в престъпления, свързани с имиграция, освен това не е искал убежище там, пише агенция \"Ройтерс\". Засега германското вътрешно министерство отказва да даде повече информация. Вестник Ilta Sanomat пише, че Мешка е бил заподозрян в нападение в южния град Нойс. Според Yle финландското разузнаване е получило сигнал, че мъжът  се радикализира . Той обаче не е бил следен и не е имало данни, че подготвя атака. Преди нападението в петък Мешка е посетил джамия в Турку. Интервюиран от Helsinki Sanomat вярващ казва, че нападателят не е изглеждал особено религиозен и се е опитал да прикрие татуировка на лявата си китка. Отдадените мюсюлмани избягват рисунките по тялото. Друг член на общността заявява пред вестника, че живее в страната от тридесет години и досега \"нито един идиот престъпник\" не е хвърлял петно върху нея. Собственикът на местната пицария казва пред агенция \"Ройтерс\", че Мешка е изглеждал депресиран. \"Беше редовен клиент. Първо идваше с група мароканци, но през лятото започна да идва сам. Изглеждаше ядосан и избухлив, малко стряскащ. Често си говореше сам. Всичките му приятели ходеха да играят футбол в парка, а той си стоеше сам на пейката.\" \"Правото на живот е по-важно от правото на неприкосновеност\" Премиерът Юха Сипиля  заяви, че хората, дошли в страната под лъжлив предлог, трябва да бъдат депортирани по-бързо и че парламентът трябва да побърза да одобри конституционните промени, предложени от неговия кабинет. \"Ще продължим да приемаме  търсещи убежище и бежанци . Но в същото време трябва да направим всичко възможно да гарантираме, че хората, които идват във Финландия, бягат от наистина опасни условия\", каза той пред дипломатически форум. Промените в основния закон ще увеличат правомощията на властите да следят гражданите, но според Сипиля ситуацията го налага. \"Правото на живот е по-важно от правото на неприкосновеност\", каза той, цитиран от Yle. Финландия не може повече да чака информация от чужбина за потенциално опасни личности, а в същото време да няма право да разследва човека достатъчно бързо. \"Трябва да противостоим на нападенията срещу лагерите. Сега трябва да строим мостове\", предупреди още премиерът. \"Всички сме в една лодка и трябва да защитим хуманността, не трябва да отговаряме на омразата с омраза\", каза той и допълни, че убийството на невинни нарушава принципите на всички религии. Първата терористична атака във Финландия \"Бояхме се от това и бяхме готови за него. Вече не сме остров, засегната е цяла Европа\", каза премиерът. Това е първото терористично нападение в страната, обявена от Световния икономически форум за най-безопасното място за посещение в света. Мешка е нападал предимно жени, а ранените мъже са пострадали при опита си да помогнат, коментираха разследващите. Разузнаването наблюдава 350 души в рамките на програмата си за  превенция на тероризма , но Мешка не е бил сред тях. Засега нито една групировка не е поела отговорност за атаката, но властите опитват да установят дали има връзка с нападенията в Барселона. Мениджърът на мигрантския лагер на Червения кръст в Турку Хеймо Нурми коментира, че за мароканците е трудно да получат убежище, понеже няма големи основания за това. През 2016 г. само 20 от 155 мароканци са получили закрила. Иракската, сирийската и ислямската общност в Турку осъдиха атаката и опитаха да организират демонстрация в израз на солидарност. По-късно обаче решиха да я отменят от съображения за сигурност. \"Финландците и имигрантите, хората от различни религии, имат много добри отношения в Турку. Това няма да се промени, макар да сме шокирани\", каза председателят на ислямската общност в града Абдирахман Мохамед.", "date": "2017.08.22", "title": "\"Финландия вече не е остров\" - първата терористична атака там шокира страната"}
{"url": "http://www.dnevnik.bg/sport/2017/08/22/3028681_teves_i_oshte_24-ma_igrachi_ot_svetovnoto_prez_2010_g/", "text": "Карлос Тевес и още 24-ма футболисти, участвали на световното първенство в Южна Африка през 2010 г., са имали разрешени за терапевтична употреба на забранени вещества (TUE). Това показва поредният списък с хакнати данни на Световната антидопингова агенция (WADA), който беше публикуван днес от онлайн активистите Fancy Bears. В него попаднаха още няколко големи имена във футбола, сред които Мауро Каморанези, Хуан Себастиан Верон, Валтер Самуел, Диего Милито, Дирк Каут, Марио Гомес, Ханс-Йорг Бут и др. Аржентинският национален отбор има най-много играчи, получили разрешение за терапевтична употреба - петима. Освен Верон, Самуел, Тевес и Милито в списъка е още бившият защитник на \"Реал\" (Мадрид) и \"Манчестър юнайтед\" Габриел Хайнце.  Играчите с TUE в Южна Африка  Германците в списъка са четирима - Гомес, Бут, Денис Аого и Кристиан Траш. Трима са представителите на Нова Зеландия - Тим Браун, Коста Барбарусес и Раян Нелсън, а по двама са от Италия (Каморанези и Винченцо Якуинта), Алжир (Рияд Будебуз и Карим Матмур), Гърция (Георгиос Цавелас и Пантелис Капетанос) и Чили (Фабиан Ореяна и Умберто Суасо). Останалите футболисти с разрешение за употреба на забранени вещества са от Холандия (Каут), Кот д'Ивоар (Канга Акале), Словакия (Мартин Якубко), Словения (Марок Зулер) и САЩ (Хийт Пиърс). Тевес, Верон, Хайнце, Самуел, Якуинта и Цавелас са имали разрешение да използват бетаметазон, което има противовъзпалителни свойства. Веществото не е директно включено в списъка на WADA, а това зависи от приетата доза. Каморанези е имал разрешение да ползва мощния кортикостероид триамцинолон, който се прилага срещу възпалителни заболявания, и лидокаин, който се ползва за лечение на сърдечни проблеми. Милито пък е получил разрешение за цели четири вещества - формотерол, салбутамол, будезонид и бетаметазон. Траш, Браун и Матмур са ползвали по три забранени вещества. Кайт е взимал дексаметазон за облекчаване на болка от зъбобол. Какво е ТUE Изключения за терапевтична употреба са случаите, когато WADA разрешава на спортисти да използват определени забранени вещества заради медицински нужди и съответно това не се счита за нарушаване на антидопинговите правила. - спортистът ще получи сериозни здравословни проблеми, ако не използва въпросното вещество; - употребата на веществото няма да доведе до значително подобряване в представянето на спортиста; - няма приемлива алтернатива на веществото; - необходимостта от използването на веществото не се дължи на предишна употреба без TUE.", "date": "2017.08.22", "title": "Тевес и още 24-ма играчи от световното през 2010 г. са имали разрешение за забранени вещества"}
{"url": "http://www.dnevnik.bg/politika/2017/08/22/3028684_ninova_shte_sudi_borisov_i_deputati_ot_gerb_svurzali/", "text": "Лидерът на БСП Корнелия Нинова ще съди премиера Бойко Борисов и депутати от ГЕРБ, които са обвързали името й с проекта \"Цанков камък\" и с корупция. Жалбите ще бъдат подготвени от адвокати на база на медийни публикации и телевизионни репортажи, обяви Нинова днес. Поводът са изказвания на Борисов и негови съпартийци, че проектът \"Цанков камък\", който те определят като \"корупционен\" и с \"отрицателна норма на възвръщаемост\", е реализиран по времето на тройната коалиция при енергиен министър Румен Овчаров и негов заместник Корнелия Нинова. Миналата седмица депутатите от ГЕРБ Десислава Атанасова и Александър Ненков, които внесоха  сигнал в прокуратурата заради \"Цанков камък\" , направиха изказване, в което намесиха името на Нинова. Ден по-късно лидерът на БСП обяви, че  ще пита главния прокурор Сотир Цацаров  дали името й изкача при стари проверки около проекта. Макар че името му не бе споменато от ГЕРБ, от ДПС излязоха с позиция, че почетният председател на партията  Ахмед Доган никога не е бил консултант по \"Цанков камък\" . На другия ден на заседание на Министерския съвет Борисов обяви, че  \"Цанков камък\" е даден на прокуратурата, защото не работи . На пресконференция на \"Позитано\" 20 днес Нинова обяви, че има отговор от Цацаров по въпросите за \"Цанков камък\", който обобщи като \"нямам нищо общо с тази работа\". \"Бойко Борисов да излиза сега и да каже какво и кого имаше предвид, когато говореше за корупция за \"Цанков камък\", призова лидерът на БСП. Тя допълни, че австрийският посланик й е отговорил, че е информирал властите за писмото й, че  покрай \"Цанков камък\" Борисов замесва Виена в корупционен скандал . Нинова не уточни дали жалбите срещу Борисов и \"придружаващи говорители от ГЕРБ\" ще са за клевета, но припомни, че го съди както за \"г-жа Лъжа\" - обръщение, което използвал по неин адрес, така и за обвинението му, че била член на СДС. \"Действията на ГЕРБ са удар по БСП и алтернативния антикорупционен закон, който подготвихме\", заяви Нинова и  обяви график на срещи с магистрати и експерти, с които той ще бъде обсъждан . Социалистите предлагат  президентът Румен Радев, а не премиерът Бойко Борисов, да определя ръководителя на антикорупционния орган, за да е независим той от партиите . Позициите на БСП и ДПС са, че със сигналът за \"Цанков камък\" ГЕРБ се опитва да заглуши корупционни скандали като \"Суджукгейт\". Хидровъзелът \"Цанков камък\" бе пуснат в експлоатация преди 7 години. Проектът стартира през 2001 г., а строителството му завърши по време на първия кабинет на Бойко Борисов, който неведнъж го е посочвал като пример за скъп проект, от който няма голям ефект. Тогава хидровъзелът се прочу с това, че за него и други проекти  Ахмед Доган е получил консултантски хонорар от 1.5 млн. лв. , както и че за изграждането на 21-километровия му обходен път са дадени 220 млн. лв.", "date": "2017.08.22", "title": "Нинова ще съди Борисов и депутати от ГЕРБ, свързали името й с \"Цанков камък\" и корупция"}
{"url": "http://www.dnevnik.bg/sport/2017/08/22/3028620_klubovete_ot_visshata_liga_shte_specheliat_blizo_40/", "text": "Висшата лига от години е най-скъпото и най-гледаното футболно първенство и това скоро няма да се промени. С мегасделка за телевизионните права на стойност 5.1 млрд. паунда и още близо 230 млн. паунда сумарно от спонсори клубовете в Англия трудно могат да бъдат свалени от върха на най-добре печелещите. И въпреки това на Острова намериха начин да печелят още повече пари, добавяйки втори спонсор на екипите. Дълги години това беше забранено, но в момента клубовете могат да разполагат лого на свой партньор на левия ръкав на екипите. Подобно нещо обаче отдавна е практика във Франция, където клубовете са свободни да подписват с повече от един рекламодател на екипа си, както и в Испания, където фирмите се надпреварват за  \"Реал\" (Мадрид)  и \"Барселона\". От този сезон спонсор на ръкавите има и в  Бундеслигата , след като общият договор на първенството с логистичната фирма Hermes изтече. Условията за английските клубове са две: сделката да не надвишава 20% от тази с основния спонсор, който има лого на гърдите на играчите, и рекламната площ да бъде максимум 100 квадратни сантиметра. До този момент 11 отбора успяха да сключат сделки, продавайки местата на ръкавите си. Тези, които не го направят, ще носят логото на Висшата лига, както беше до момента. Изчисленията показват, че общо клубовете на Острова ще си докарат допълнителни близо 40 млн. паунда от реклама. \"Ливърпул\" е пионер в спонсорските лога Първият отбор от  Висшата лига , който представи спонсор за ръкавите на своите екипи, беше \"Ливърпул\". Носителят на 40 значими трофея подписа с американската компания за парични преводи Western Union, като параметрите на контракта са 25 млн. паунда за срок от пет години.  За червените от \"Анфийлд\" не е новост да бъдат първи в него. Клубът е пионер в поставянето на лого, като през 1979 г. поставя Hitachi на екипите си. Две години по-късно \"Ливърпул\" е и първият британски клуб, който слага имената на играчите си над номерата. Независимо от сделката с Western Union, както и тази с основния спонсор банката Standard Chartered, която дава по 30 млн. паунда на година,  \"Ливърпул\"  трудно може да се мери с \"Манчестър юнайтед\" извън терена. \"Червените дяволи\" имат рекорден контракт с американския автомобилен производител \"Шевролет\" (по 53 млн. паунда годишно до 2021 г.) и изглеждат недостижими. Ако трябва да перифразираме романа на Джордж Оруел, същата е ситуацията и във Висшата лига. Анализаторите се опасяват, че наличието на втори спонсор ще увеличи пропастта между големите клубове и тези, които влизат в елита и се борят за оцеляването си. С ограничение от 20% за спонсора на ръкавите от сделката с основния рекламодател това удря сериозно по отборите от дъното. Така например \"Манчестър юнайтед\", който е пред договор с мобилната платформа за запознанства Tinder, вероятно ще получава по 10 млн. паунда. Дебютантът във Висшата лига  \"Хъдърсфилд\" , който има на гърдите си логото на Ope Sports срещу 1.5 млн. паунда годишно, пък подписа с фирмата PURE Legal срещу минималните 300 хил. паунда. През миналия сезон разликата между клуба, който  спечели най-много - \"Челси\" , и опашкаря в тази класация \"Съндърланд\" беше точно 57 млн. паунда, което е колосална разлика за малките клубове от елита. Висшата лига и всички останали На Острова печелят от всичко и знаят как да го правят. Сделката за телевизионните права на мачовете от Висшата лига надхвърля като стойност тези на Примера дивисион и Бундеслигата, взети заедно. \"Юнайтед\", \"Сити\", \"Челси\" и останалите обаче получават и в пъти повече пари от спонсорите на фланелките си в сравнение с другите клубове от топ 5 първенствата на Европа. Въпреки наличието на \"Реал\" (Мадрид) и \"Барселона\" испанската Ла лига не може да достигне дори до 100 млн. паунда годишно приходи от реклами на екипите. Клубовете в Испания заработват по 82 млн. срещу колосалните 226 за клубовете от Висшата лига. На второ място е Бундеслигата със 101 млн. паунда. Клубове от френската Лига 1 печелят общо по 70 млн. паунда, а Серия А остава далеч назад с едва 61 млн.", "date": "2017.08.22", "title": "Клубовете от Висшата лига ще спечелят близо 40 млн. паунда от спонсорите на ръкавите"}
{"url": "http://www.dnevnik.bg/razvlechenie/2017/08/22/3028642_kmet_vuvede_sankcii_za_planinari_trugnali_s_maratonki/", "text": "Френските власти призовават полицията да увеличи глобите за алпинисти, които се опитват да качат Монблан без подходящо облекло и екипировка, съобщава \"Гардиън\". Това се случва след серия от смъртни случаи и инциденти по пътя към най-високия връх на Западна Европа - 4810 м. По-рано през месеца унгарка и деветгодишните й близнаци са спасени с хеликоптер от върха. Жан-Марк Пейе, кмет на Сен Жерве, откъдето много катерачи поемат нагоре, миналата седмица издаде местен декрет с незабавно действие, който гласи, че катерачите ще бъдат глобявани, ако не са екипирани адекватно за достигането на тази височина. Сега той настоява френското правителство да изпрати повече представители на реда в планината, за да прилагат декрета. В него се описват и изискваните части на екипировката за всички, които искат да атакуват върха по този маршрут, известен като царския път към Монблан. Сред тях са шапка, очила, ски маска, обувки за катерене и топло ветроустойчиво яке. Пейе обясни, че декретът, който ще бъде поставен на видни места в планината на френски, английски, немски и руски език, е предупреждение за твърдоглавите туристи, които не приемат съвети. Обяснява, че мерките имат за цел да гарантират, че катерачите са подготвени за рисковете, сред които са резките промени във времето, падане на парчета от скали, преодоляване на цепнатини в ледниците и движение по самите ледници. Повод за декрета е и смъртта на 46-годишен французин, който се опитал да качи върха по маршрута \"Гуте\", обут в къси панталони и маратонки. Наскоро пък планинските спасители прекратиха издирването на изчезнал 35-годишен японски турист, както и на катерачи от Чехия, Корея и Украйна - всичките инциденти са от последния месец. \"Бесен съм. Да стигнеш до Монблан е високопланинско катерене. Това е алпинизъм с главно А. Постъпката на този човек (французинът - бел. ред.) е изключително глупава. Той може да е добър бегач, но със сигурност не е имал представа за опасностите в планината\", коментира представител на жандармерията, която работи в планината. Кметът Пейе казва, че осъзнава символичността на декрета си и затова иска от френския вътрешен министър за допълнително полиция, която да предупреждава лично катерачите и ако се налага, да глобява с 38 евро тези, които нарушават правилата. Алпинистът Лионел Тасан пък в отворено писмо обяви, че декретът на кмета може да е контрапродуктивен, тъй като в списъка му липсват ръкавици и каска, които са нужни при този трек. \"Вие карате някои хора да смятат, че ако имат нужната екипировка, те са готови за изкачването, без дори да се поставя въпроса за тяхната подготовка\", пише алпинистът. \"38 евро глоба ще бъде ли достатъчно да спре трекерите, решили да качат Монблан?\", попита от страниците си местния спортен вестник L’Equipe. През 2014 г. същият кмет заплаши да предприеме юридически действия срещу Пол Суини, американец, който се опитвал да качи върха с двете си деца на 9 и 11 г. Суини е искал да подобри световния рекорд за най-млади катерачи, изкачили този връх, но тримата едва не загинали от паднала лавина в част от планината, известна под името коридорът на смъртта. Пейе тогава обвинява Суини в егоистично поведение. \"Изкачването на Монблан е за опитни планинари. Това не е трек или поле, на което да се разбиват рекорди на Гинес\", посочва тогава той.", "date": "2017.08.22", "title": "Кмет въведе санкции за планинари, тръгнали с маратонки за Монблан"}
{"url": "http://www.dnevnik.bg/sviat/2017/08/22/3028690_polsha_zapochva_dobrovolno_voenno_obuchenie_na_studenti/", "text": "Министерството на отбраната на Полша обяви, че започва програма за доброволно военно обучение за студенти с цел увеличаване на отбранителния потенциал на страната, предаде \"Асошиейтед прес\". Т.нар. \"Академичен легион\" ще осигурява на около 10 000 доброволци теоретично и практическо обучение по време на учебната година. Преминалите курса ще подсилят резерва на въоръжените сили. Съответното споразумение между представители на отбранителното и образователното ведомство е било подписано вчера. Агенцията припомня, че правителството на Полша е положило началото на нова доброволческа структура - Териториалните сили за отбрана, чиято численост трябва да достигне към 53 000 през 2019 г. / БТА", "date": "2017.08.22", "title": "Полша започва доброволно военно обучение на студенти"}
{"url": "http://www.dnevnik.bg/bulgaria/2017/08/22/3028669_vurhovniiat_sud_prati_v_uchilishte_sudiite_ot/", "text": "Гражданско дело не може да започне три години, защото съдиите от 20 районни съдилища в Североизточна България си правят отвод, и то само защото ищецът е заявил, че те са предубедени и иска казусът да се гледа в София. Случаят е стигнал до Върховния касационен съд (ВКС), като върховните съдии са решили да изпратят определението   си до председателите на всички окръжни съдилища в Североизточна България, за да организират повишаване на квалификацията на районните магистрати в региона, информира \" Правен свят \". От определението на ВКС не се разбира за какво е заведеното дело, а само, че първоначално е образувано в Тутраканския районен съд на 15 август 2014 г. Оттогава следват отводи на всички съдии от 20 районни съдилища - Силистра, Дулово, Тутракан, Разград, Исперих, Кубрат, Добрич, Балчик, Тервел, Каварна, Генерал Тошево, Варна, Провадия, Девня, Шумен, Нови Пазар, Велики Преслав, Търговище, Попово и Омуртаг. Така делото стига до Апелативния съд във Варна, който го праща на ВКС, за да определи къде да бъде разгледана исковата молба. Върховните съдии Светла Цачева, Албена Бонева и Боян Цонев заявяват в определението си,   \"Съдиите от двадесетте съда последователно са се отвели от разглеждане на исковата молба по съображения, че ищецът прави отвод на всички съдии от Източна България и желае делото му да се гледа от софийски съд. Според съдиите това обуславяло основание за отвода им, ищецът имал право делото му да се гледа от друг съд, щом смятал, че съдиите от Източна България били предубедени.\" И констатират, че от внасянето на исковата молба до постъпването на делото във ВКС само заради отводите на районните съдилища са изминали три години. В определението си върховните съдии сочат, че отводите изобщо не отговарят на основанията в закона. \"Всички основания за отвод се основават на фактически основания, които пораждат основателно съмнение в безпристрастието на съдията, но само по себе си твърдение на страна, че съдът не е безпристрастен, включително и позоваване на някое от изброените обстоятелства по чл. 22, т. 1 – 5 ГПК, щом не отговаря на обективната действителност не може да послужи като основание за отвод\", заявяват Цачева, Бонева и Цонев. Върховните съдии напомнят, че \"субективният елемент от текста за безпристрастността на съдията се предполага до доказване на противното, докато за обективния е важно, отделно от личното поведение на съдията, да не съществуват конкретни факти, които да могат обективно да поставят под съмнение непредубедеността на съда\". ВКС посочва, че никой от районните съдии не се е отвел, защото е намерил, че е до такава степен предубеден, че е невъзможно да се произнесе безпристрастно по казуса. Върховните магистрати посочват и какви са последиците от подобно поведение на съдиите. \"Уважаване на всеки отвод на страна, \"за да не си мисли тя, че съдът, който се произнася по делото, е предубеден\", не само не е в съответствие с нормата на чл. 22 ГПК, но още и позволява на , да протака недопустимо делото; би могло да се използва и като начин за \"освобождаване\" от нежелано дело и натоварване на колега\", пише в определението. Върховните магистрати напомнят на колегите си, че непочтителното отношение на страната към съда не е пречка за разглеждане на делото и не може да послужи като основание за отвод. \"На практика, съдилищата самоотвеждайки се или уважавайки неоснователните отводи на страната, оскъпяват процеса, забавят значително разрешаването на спора, ограничават по същество достъпа до съд и евентуално финансово натоварват насрещната страна\", пишат Цачева, Бонева и Цонев. С определението си напомнят, че съдът е този, който трябва да вземе мерки да организира адекватно своевременното разглеждане на делото, включително като не уважава неоснователните искания на страните, да преценява дали процесуалните им действия са упражнени добросъвестно, да ги дисциплинира и да преустановява всяка злоупотреба с право.", "date": "2017.08.22", "title": "Върховният съд прати в училище съдиите от Североизточна България заради 3 г. отводи по дело"}
{"url": "http://www.dnevnik.bg/zelen/2017/08/22/3028695_ekoministurut_se_sumniava_v_granicite_na_natura_2000/", "text": "Министърът на околната среда и водите Нено Димов заяви публично съмненията си във верността на очертаните граници на защитени зони, които трябва да влязат в екологична мрежа \"Натура\", и обяви, че ще бъдат проверявани на място. Това се случва, след като на обвиненията в манипулации в скандала \"Калиакра\" се изказаха различни страни, участвали в процеса – като бившият министър  Джевдет Чакъров ,  учени  и еколози, припомняйки, че определянето на тази защитени зони е дълга и тежка европейска процедура, включваща в различни етапи представители на цялата научна общност в България, много проверки, в това число и от Брюксел. \"Границите на \"Натура\" вече са определени и те трябва да останат такива, но там, където има разминаване... границите на \"Натура\" съвпадат с границите в кадастъра. Не е нормално една природна граница да съвпада с една начертана от човека граница\", заяви Димов по време на пресконференция за приоритетите на министерството му във вторник в отговор на журналистически въпрос  по казуса \"Калиакра\". Картирането на границите на защитените зони се базира на теренни проучвания на учени от БАН по проект на Министерството на околната среда и водите и са били проверявани от други учени на БАН, валидирани са и от експерти на Европейския съюз. По думите на Ненов от този вторник проверка на място ще установи дали на терен тези граници съвпадат реално. Според него там, където съвпадат, ще да се дава компенсация на собствениците на имоти, чиито дейности биват ограничавани заради защитата на определени видове. Няколко часа по-рано във вторник в ефира на БНТ Тома Белев опроверга съмненията на министър Димов, като припомни: \"Всички предложения за границите на защитени зони в \"Натура\" съвпадат с границите на имотите в кадастъра заради изрично разпореждане това да стане така от страна на министерството на екологията.\" Причината за това изискване за съвпадане на границите от страна на подчиненото на Нено Димов министерство е била невъзможността в Държавен вестник да се посочват отделно частите от имотите, които влизат в \"Натура 2000\". \"Всички местни власти трябва да идентифицират чистотата на въздуха като основен проблем\", заяви министърът на околната среда и водите, очертавайки приоритетите на правителството в областта на околната среда. В същото време Димов не може да обясни защо Изпълнителната агенция по околна среда и водите е отказала да предостави почасовите данни за качество на въздуха за последните четири години, което е информация от голям обществен интерес и заради което административен съд в София осъди агенцията. Той предположи, че става дума за голям обем от данни и това е затруднило ИАОС. \"Още с встъпването си в длъжност обявих, че основен приоритет за мен ще е чистият въздух. Този проблем трябва да бъде решен основно от кметовете на общините. Битовото отопление е основният причинител на замърсяването на въздуха. Това сочат данните в 21 от 25 града, където се измерва чистотата на въздуха\", каза още Димов. Предвижда се създаване на онлайн информационна система за подаване в реално време на данни за качеството на атмосферния въздух като част от националната система за мониторинг. Управление на отпадъците е друг акцент в работата на МОСВ . Причината е наказателната процедура срещу страната от Европейската комисия заради старите общински депа, които не отговарят на изискванията на европейското законодателство. Според графика, представен на ЕК, до края на 2017 г. трябва да бъдат затворени 113 общински депа. От МОСВ уверяват, че този срок ще бъде изпълнен. Досега са пуснати 49 от предвидените 55 регионални системи за управление на отпадъците, които трябва да заместят старите депа. Приоритет в сектора е намаляването на депонираните отпадъци за сметка на увеличаване на рециклираните, уверяват от МОСВ. За насърчаване на рециклирането и използването на отпадъците като ресурс е обявена и процедура на стойност 91.5 млн. лв. за кандидатстване по ОПОС. Зам.-министър Николай Кънчев съобщи, че две общини вече са излезли от риск за неспазване на изискванията - Пазарджик и Златица. Проблемни остават Благоевград, Бяла, Дупница и Провадия. Друг приоритет за МОСВ е сектор \"води\". По думите на Димов за пръв път държавата прилага морска стратегия, ведомството ще наблегне на превенцията от наводнения и намаляване рисковете за здравето на хората. Предвиждат се още инвестиции в сектора ВиК.", "date": "2017.08.22", "title": "Екоминистърът се съмнява в границите на \"Натура 2000\", съвпадали с кадастъра"}
{"url": "http://www.dnevnik.bg/biznes/2017/08/22/3028706_fond_zemedelie_shte_kompensira_205_stopani_zaradi/", "text": "В областните дирекции на Държавен фонд \"Земеделие\" са приети 205 заявления на земеделски стопани, които искат да получат компенсации по схемата за държавна помощ, която е за случаи на загуба на реколта в резултат на природни бедствия или неблагоприятни климатични условия. Заявките са за събития от 2016 година. Общо заявената от тях площ е 5 253.14 ха. Срокът за изплащане на помощта е до 15 септември, като предвиденият ресурс за 2016 година за компенсации за пропаднали площи е 2.1 млн. лв. Най-много са подадените заявления в областните дирекции на фонда в Сливен - 27, Хасково - 22, и Добрич - 19. С държавната помощ се компенсират до 80% при щети от измръзване, осланяване, наводнение, преовлажняване или градушка от действителните разходи за отглеждане на царевица, грах за зърно и едногодишни бобови, картофи, плодове и други зеленчуци. Обезщетението за зърнени, фуражни култури, слънчоглед е 50 на сто, а за зимна маслодайна рапица – 30%. При щети от суша помощта е до 40%. На подпомагане подлежат земеделските стопани, които имат констативни протоколи за 100% пропаднали площи със земеделски култури в резултат на неблагоприятни климатични условия.", "date": "2017.08.22", "title": "Фонд \"Земеделие\" ще компенсира 205 стопани заради загубена реколта"}
{"url": "http://www.dnevnik.bg/bulgaria/2017/08/22/3028707_turski_sud_ne_razreshi_na_obvinenata_v_terorizum/", "text": "Съдът в турския град Айдън не разреши на задържаната българка от кюрдски произход Мира Яшар да напусне страната,  съобщи БНР . Институцията отхвърли молбата на Яшар мярката ѝ за неотклонение да бъде променена от \"подписка\" на \"парична гаранция\". Българката е обвинена в  пропаганда в полза на терористични организации , тъй като според турските власти тя подкрепя кюрдските  \"Отряди за народна защита\"  - милиции, които се борят срещу \"Ислямска държава\" в Сирия. Анкара ги смята за свързани с терористичната организация  Кюрдска работническа партия (ПКК) , която действа в самата Турция. Още няма насрочена дата за делото, съобщава БНР, позовавайки се на Министерството на външните работи. Яшар бе задържана в края на юли в Турция заедно с майка си. Двете българки бяха арестувани по подозрение в тероризъм в турския курорт Дидим на 22 юли, а седмица по-късно  бяха освободени . Тя и майка ѝ  са попаднали в полезрението  на турските власти покрай нейния приятел - британския гражданин Джоузеф Робинсън, който също беше арестуван и все още е в ареста. Според британския вестник \"Гардиън\" Робинсън е изпълнявал ролята на военен лекар в кюрдските отряди в Сирия. В свое интервю за БТВ  министърът на външните работи Екатерина Захариева заяви , че Робинсън е бил наблюдаван отдавна от службите във Великобритания, които получили помощ и от българските. По думите ѝ за подобно обвинение като това на българката турските закони предвиждат между една и пет години затвор. В края на юли  премиерът Бойко Борисов каза , че България не се меси в процеса, но го следи. \"В съдебни процеси никога не се меся. Благодаря дотолкова, че са на свобода - с подписка, и не ни тревожи това. Само коментирам факта, че те са навън и към тях се отнасят по възможно най-добрия начин\", каза Борисов, цитиран от БНР.", "date": "2017.08.22", "title": "Турски съд не разреши на обвинената в тероризъм българка да напусне страната"}
{"url": "http://www.dnevnik.bg/sport/2017/08/22/3028705_ferari_udulji_dogovora_na_raikonen_do_kraia_na_2018_g/", "text": "Пилотът на \"Ферари\" Кими Райконен подписа нов едногодишен договор с тима, съобщиха от Маранаело. Финландският ветеран, чийто настоящ контракт изтичаше в края на сезона, ще продължи да кара за Скудерията до  края на 2018 г . \"Тимът съобщава, че постигна договорка за удължаване на партньорството с Кими Райконен. Пилотът ще продължи да кара за нас и през 2018 г.\", гласи официално съобщение от Маранело. Райконен е последният пилот, който спечели световната титла с \"Ферари\". Това се случи в първия му сезон за Скудерията – 2007. Тогава финландецът завърши със 110 точки, изпреварвайки с една двамата пилоти на \"Макларън\" Фернандо Алонсо и Люис Хамилтън. Ледения остана във \"Ферари\" до 2009 г., като в края на същата година напусна Формула 1 и се отдаде на кариера в други надпревари. След два пълни сезона в Световния рали шампионат и една година в НАСКАР финландецът се завърна във Формула 1. През 2012 г. караше за \"Лотус\", с който спечели две победи и се качи на подиума 15 пъти. От 2014 г. Ледения отново е част от \"Ферари\", но в ролята на втори пилот – първо след  Фернандо Алонсо , а сега след Себастиан Фетел. В Скудерията считат Райконен за много полезен отборен играч, както и пилот, който работи по развитието на болида. Въпреки че няма победа вече в 88 поредни състезания, от тима запазват вяра в него. През този сезон Райконен вече прояви отборен дух, като в Монако беше принуден да пропусне Фетел, независимо че стартира от полпозишън, а в Унгария трябваше да задържа двамата пилоти на \"Мерцедес\" зад себе си. Райконен, който се състезава в шампионата от 2001 г., е пети във вечната ранглиста на пилотите с най-много стартове във Формула 1 – 263. От действащите пилоти повече от него имат само Алонсо (282) и Дженсън Бътън с 306 (в момента е резервен пилот на \"Макларън\"). За 15 сезона във Формула 1 финландецът има 20 победи, 88 качвания на подиума, 45 най-бързи обиколки, 17 пъти е стартирал от полпозишън и е спечелил 1476 точки. В следващите седмици се очаква \"Ферари\" да подпише  нов договор и със Себастиан Фете л.", "date": "2017.08.22", "title": "\"Ферари\" удължи договора на Райконен до края на 2018 г."}
{"url": "http://www.dnevnik.bg/bulgaria/2017/08/22/3025499_sled_chitatelski_signal_zdravnoto_ministerstvo_obeshta/", "text": "\"Министерството на здравеопазването редовно трие гражданските коментари под постове и новини, които пуска на страницата си в социалната мрежа \"Фейсбук\". Ако отидете на  въпросната страница,  ще се уверите, че единствените признаци за това, че някой изобщо следи и реагира на оповестените там новини, са \"лайкове\" и споделяния. Това не е защото хората не коментират, а защото всички коментари просто се трият.\" Читател забеляза това и прати сигнал до редакцията на \"Дневник\" миналата седмица, след което и ние се уверихме в тенденцията. Попитахме и пресцентъра на министерството защо е възприел тази политика. Сигналът \"Не знам защо от ведомството са решили че това е подходяща стратегия за насърчаване на диалог с гражданите и обществото по въпроси, които вълнуват много хора, но според мен е невероятно нелепо и комично\", каза за \"Дневник\" Гергана, която подаде сигнала. Тя посочи и конкретен пример от началото на август, когато на \"Фейсбук\" страницата на здравното министерство е публикувано съобщението, че министърът ще даде пресконференция, за да представи  приоритетите на кабинета по отношение на здравеопазването . По думите на Гергана под публикацията се е оформила дискусия какви трябва да са приоритетите с петима-шестима участници, но скоро след това всички мнения били изтрити. \"Повечето мнения бяха изражения на това какво хората считат, че трябва да се приоритизира в сектора. Нямаше нищо скандално, нецензурно или обидно\", казва читателката на \"Дневник\". След това опитала да попита официалната страница защо се трият коментарите, но и въпросът й бил изтрит незабавно. Отговорът \"Дневник\" посочи на пресцентъра на Министерството на здравеопазването конкретния случай и също опита да разбере защо на страницата няма никакви коментари. Оттам отговориха следното: Проблемът Казусът може да изглежда дребнав, предвид че \"Фейсбук\" все още не е наложен сред инструментите за комуникация на повечето министерства. Обаче щом има \"официална страница\", хората ще я приемат като официален канал и отзвукът от нея ще трябва да се взима предвид, независимо от сметките на пресслужбите. А пък растящата роля на социалната мрежа и обхватът й в България и като цяло може би е излишно  да се преговаря . Премиерът Бойко Борисов отдавна дава личен пример как \"Фейсбук\" се превръща в един от официалните канали на властта. Повечето новини, свързани с министър-председателя, вече се споделят първо там, а миналата седмица  ГДБОП привика мъж заради негов пост във \"Фейсбук\", защото призовавал към бунт срещу правителството . В новия кабинет \"Борисов\" имаше даже и  уволнения заради публикации в социалната мрежа . И макар че по всичко личи, че премиерът силно се вълнува от представянето на кабинета в мрежата, или поне от своето, всъщност повечето министерства изобщо нямат \"Фейсбук\" страница, а наличните са слабо развити и с малко последователи. В тази на здравното министерство има само 2400 души, но изпреварва значително страницата на  Министерството на икономиката  например, която е с 335 души. Страниците на  Министерството на културата  и  на туризма  изглеждат най-популярни, макар че в тази на културата за последно е публикувано през декември 2014 г. Бърз оглед и на останалите ведомствени социални канали показва, че при повечето от тях също има подозрително малко граждански коментари под публикациите или изобщо никакви.", "date": "2017.08.22", "title": "След читателски сигнал здравното министерство обеща да спре да трие коментари във \"Фейсбук\""}
{"url": "http://www.dnevnik.bg/photos/2017/08/22/3028742_snimka_na_denia_kanclerut_i_kompjuturnite_geroi/", "text": "Канцлерът Ангела Меркел за пръв път откри в Кьолн \"Геймском\" (Gamescom) - най-голямото в света изложение за компютърни игри. Освен петте дни на делови контакти и презентации има и много събития из града, турнири по електронни спортове и демонстрации на виртуална реалност. Участват около 900 компании от над 50 държави и макар да има много премиери за Европа и Германия, доста от нещата вече са показани на изложението E3 в Лос Анджелис, посветено на битовата електроника. Неотдавна проучване показа, че в Германия секторът се доминира (89%) от средно големи компании, печелещи годишно до 5 млн. евро.", "date": "2017.08.22", "title": "Снимка на деня: Канцлерът и компютърните герои"}
{"url": "http://www.dnevnik.bg/sport/2017/08/22/3028754_pochetniiat_prezident_na_dinamo_zagreb_zdravko_mamich/", "text": "Почетният президент на  \"Динамо\" (Загреб)  Здравко Мамич е станал жертва на опит за убийство, съобщиха от клуба. Бизнесменът, който след оттеглянето си от длъжност през 2016 г. е съветник на \"модрите\", е прострелян в крака. Мамич е бил в родния си град Томиславград за ежегодна панихида от смъртта на своя баща, когато е бил нападнат пред църквата. Маскирани са открили огън срещу футболния функционер, като са ранили Мамич в крака. Той е откаран веднага в болница, където е установено, че няма опасност за живота му. \"Несъмнено става въпрос за опит за убийство. Това е немислимо в XXI век в демократична държава като Хърватия. \"Динамо\" (Загреб) осъжда подобен акт и държи виновните да бъдат подложени под отговорност\", гласи съобщение на клуба. Хърватските медии обаче не смятат, че става въпрос за покушение от професионалисти. Те заключават, че са отправени множество изстрели, като само един е уцелил Мамич, което говори за работа на аматьори. Това не е първи подобен инцидент със Здравко Мамич. Докато беше президент на \"Динамо\", той беше нападнат на стадиона на  \"Хайдук\" (Сплит)  \"Полюд\". На 22 март 2014 г. той беше ударен от бившия футболист на \"Хайдук\" Иво Бего, който му нанася няколко удара в главата. Няколко месеца по-късно Мамич и адвокатът му Цедо Проданович бяха нападнати от фенове, които ги обстрелваха с димки и бомбички пред Окръжния съд в Сплит. Последният инцидент с участието на бившия директор на \"Динамо\" беше през юни тази година, когато случаен минувач удари в главата Мамич на плажа в хърватския град Бол. В момента срещу Здравко Мамич и неговия брат Зоран, който беше треньор на \"Динамо\" се води дело. Двамата са обвинени в източване на 19 млн. долара и укриване на данъци при трансфери на футболисти. В грандиозното разследване срещу фамилия Мамич беше въвлечен дори и халфът на  \"Реал\" (Мадрид)  Лука Модрич. Плеймейкърът, който е бивш играч на \"Динамо\" даде противоречиви показания пред съда, заради което му беше повдигнато обвинение в лъжесвидетелстване.", "date": "2017.08.22", "title": "Почетният президент на \"Динамо\" (Загреб) Здравко Мамич е прострелян в крака при опит за убийство"}
{"url": "http://www.dnevnik.bg/biznes/2017/08/22/3028763_turistite_se_zavrushtat_v_parij/", "text": "Туристическите посещения в Париж и околностите рязко са се увеличили през първата половина на 2017 година след катастрофалната за сектора 2016 година в резултат на терористичните нападения. Това сочат данни на Регионалния комитет по туризма, цитирани от \"Франс прес\" и ДПА. Хотелите са посрещнали 10.2 процента повече туристи спрямо миналата година, или общо 16.4 милиона - най-голямата посещаемост от десет години. В сравнение с първите шест месеца на 2016 година това са 1.5 милиона туристи и 3.3 милиона нощувки повече. Международната клиентела се е увеличила с 14.9 на сто, а френската - с 6.4 процента. Азиатците, които избягваха Франция миналата година, са се завърнали масово, най-вече японците (+40.5 на сто) и китайците (+29.5 на сто). Американците са били с 20.5 процента повече и остават начело на туристическата клиентела на Париж и околностите. Единствено британците са били по-малко (-1.7 на сто), най-вероятно в резултат на безпокойствата, свързани с Брекзит, отбелязва организацията. Общо от януари досега туристическото потребление възлиза на 10.1 милиарда евро, или увеличение с 1.1 милиарда евро за туристическия сектор в региона.", "date": "2017.08.22", "title": "Туристите се завръщат в Париж"}
{"url": "http://www.dnevnik.bg/bulgaria/2017/08/22/3028778_ninova_niama_procesualno_kachestvo_v_razsledvaneto_za/", "text": "Корнелия Нинова няма процесуално качество по досъдебното производство за проекта \"Цанков камък\". Това се разбира от отговора на наблюдаващия прокурор от Софийска градска прокуратура Дойчо Тарев до лидера на БСП, който беше разпространен до медиите. На пресконференция на \"Позитано\" 20 днес Нинова обяви, че е получила отговор от главния прокурор Сотир Цацаров по въпросите за \"Цанков камък\", който обобщи като \"нямам нищо общо с тази работа\". Именно заради това тя обяви, че  ще съди премиера Бойко Борисов и депутати от ГЕРБ , които са обвързали името ѝ с проекта и с корупция. Жалбите ще бъдат подготвени от адвокати на база на медийни публикации и телевизионни репортажи, каза още лидерът на левицата. Миналата седмица депутатите от ГЕРБ  Десислава Атанасова и Александър Ненков внесоха сигнал в прокуратурата  заради \"Цанков камък\". Тогава те направиха изказване, в което намесиха името на Нинова. Ден по-късно лидерът на БСП обяви, че  ще пита главния прокурор  Сотир Цацаров дали името ѝ изскача при стари проверки около проекта. Макар че името му не бе споменато от ГЕРБ, от ДПС излязоха с позиция, че почетният председател на партията  Ахмед Доган никога не е бил консултант по \"Цанков камък\" . На другия ден на заседание на Министерския съвет Борисов обяви, че проектът е даден на прокуратурата, защото не работи. \"Бойко Борисов да излиза сега и да каже какво и кого имаше предвид, когато говореше за корупция за \"Цанков камък\", каза още днес Нинова.", "date": "2017.08.22", "title": "Нинова няма процесуално качество в разследването за \"Цанков камък\", обяви наблюдаващият прокурор"}
{"url": "http://www.dnevnik.bg/bulgaria/2017/08/22/3028774_sofiiskata_djamiia_osumna_s_izpochupen_inventar_i/", "text": "Софийската джамия \"Баня башъ\" е станала обект на вандализъм тази нощ. За това съобщи Главното мюфтийство на сайта си, което беше потвърдено от СДВР за \"Дневник\". \"През нощта на 21 срещу 22 август 2017 година за пореден път софийската джамия \"Кадъ Сейфуллах Ефенди\" (\"Баня башъ\") стана обект на посегателство и вандализъм\", пише на интеренет страницата на мюфтийството. От полицията обясниха, че сигнал за вандалска проява е подаден снощи малко след полунощ, около 00.20 ч. На място полицаите установили разбита врата, прозорец и други вещи. Има задържано лице и е образувано досъдебно производство.  Мюфтийството информира още, че \"мъж, който по първоначална информация не е български гражданин и има психични отклонения, е разбил входната врата, след което е счупил още няколко прозореца на джамията, разбил е дървени парапети и е унищожил религиозни книги и \"Коран-и Керим\". Главното мюфтийство благодари на полицията заради \"адекватна и навременна реакция\". Със задържането на мъжа служителите на СДВР са предотвратили цялостен погром на храма, съобщава още мюфтийството.", "date": "2017.08.22", "title": "Софийската джамия осъмна с изпочупен инвентар и разкъсани книги"}
{"url": "http://www.dnevnik.bg/bulgaria/2017/08/22/3028786_zastrahovanite_v_nadejda_voenni_niama_da_zagubiat/", "text": "Отнемането на лиценза на застрахователна компания \"Надежда\" АД, с която Министерството на отбраната има сключени договори не освобождава дружеството от задълженията по вече сключени договори. Няма да бъдат засегнати правата на застрахованите лица (военнослужещи и цивилни служители на Министерството на отбраната, структурите на пряко подчинение на министъра на отбраната и Българската армия), тъй като те се ползват с всички средства за защита съгласно българското законодателство. Това се казва в съобщение на Министерството на отбраната. Ведомството информира, че с обществени поръчки е сключило пет договора със застрахователя, които изтичат през февруари 2018 г. Договорът за застраховка \"Професионална отговорност\" на служители на МО при изпълнение на служебните им задължения по кадастъра\", сключен на 13 февруари 2017 г., е на стойност 97.92 лв; договорът за застраховка \"Щети на имущество\" на геодезически инструменти, собственост на МО\", сключен 22 февруари 2017 г. е на стойност 2 326.17 лв.; договорът за застраховка \"Гражданска отговорност\" на длъжностите за военнослужещи и цивилни служители от МО, БА и структурите на пряко подчинение на министъра на отбраната за причинени при или по повод изпълнение имуществени и неимуществени вреди и щети на трети лица\", сключен на 22 февруари 2017 г. е за 7222.11 лева; договорът за застраховка \"Злополука\", настъпила при или по повод изпълнение на служебните задължения, на цивилните служители от МО, БА и структурите на пряко подчинение на министъра на отбраната\", сключен на 9 юни 2017 г. е на стойност 8133.81 лв. На най-голяма стойност е договорът за застраховка \"Злополука\", настъпила при или по повод изпълнение на служебните задължения, на военнослужещите от МО, БА и структурите на пряко подчинение на министъра на отбраната\", на стойност 75 хил. лв. В съобщението от Министерството на отбраната се припомня, че на 17 август Комисията за финансов надзор е отнела лиценза на ЗК \"Надежда\" АД за срок от 6 месеца и й е възложила този период да извършва плащания към ползватели на застрахователни услуги за договори, сключени до 16 юни 2017 г. За случаите, в които Застрахователна компания \"Надежда\" отказва да изплати дължимото обезщетение за временна загуба на трудоспособност на застраховани лица поради \"подценяване на опасността\" и \"проявяване на невнимание\", Министерството на отбраната е сигнализирало регулатора на 17 юли 2017 г., с молба за съдействие.", "date": "2017.08.22", "title": "Застрахованите в \"Надежда\" военни няма да загубят правата си, успокои министерството"}
{"url": "http://www.dnevnik.bg/sport/2017/08/22/3028938_kuikstep_vze_nov_uspeh_v_chetvurtiia_etap_na_vuelta/", "text": "Спринтьорско шоу имаше в четвъртия етап на испанската  \"Вуелта\" . Италианецът Матео Трентин спечели финала в Тарагона след битка с Хуан Хосе Лобато от \"Лото Йъмбо\" и Том Ван Асброк от \"Канъндел\". Той измина дистанция от Ескалдес до Тарагона (198 км) за 4:43.57 часа. Етапът беше един от редките, даващи възможност на малкото спринтьори в състезанието и те се възползваха. На шосето отново имаше хаос, а няколко сериозни падания белязаха деня. В последните 15 километра скоростта много се повиши и стана опасно, като всеки отбор се стараеше да бъде в челото. \"Куикстеп\" се организира най-добер в последните метри, подготвяйки спринта. Жулиен Алафилип, Ив Лампер и Тим Деклерк изведоха по прекрасен начин Матео Трентин, който нямаше конкуренция във финалните метри. Италианецът, който е на 28 години вече има етапни победи в трите големи обиколки – Джирото (2016),  \"Тур дьо Франс\"  (през 2013 и 2014 г.) и \"Вуелта\", макар че през голяма част от кариерата си работи като част от спринтовия влак на Марсел Кител, Фернандо Гавирия или Том Бонен и Марк Кавендиш преди. От следващия сезон Трентин преминава в \"Орика\", където ще има по-свободна роля. \"Страхотно е, че победихме, това говори добре за целия отбор, който работеше много чудесно през целия ден. Надявам се да печеля още\", каза след финала Трентин, който във  втория етап финишира втори  след съотборника си Лампер. Италианец стана жертва на падане Между фаворитите за генералното класиране не настъпиха драматични промени, но най-опитият колоездач на \"Мовистар\" Дани Морено изгуби 1.38 минути в падане. Около 4 км преди финала испанецът беше въвлечен в инцидент с един от лидерите на AG2R Доменико Поцовиво, като италианецът пострада по-сериозно. Поцовиво се качи по-късно на велосипеда и финишира с изоставането от 3.25 минути, което слага край на надеждите му за добро представяне. Падане имаше и Вилко Келдерман от \"Сънуеб\", но холандецът беше върнат бързо в основната група от съотборниците си и не загуби време. Интрига имаше и на междинния спринт, където Давид Де Ла Крус от \"Куикстеп\" опита да върне няколко секунди от аванса на Крис Фрум. Испанецът, който през следващия сезон преминав в  \"Скай\"  обаче беше победен от Воут Пулс, като по този начин холандецът не позволи на Де Ла Крус да вземе една секунда. Разходка до църквата Санта Лусия Утрешният пети етап най-вероятно ще доведе и до първите по-сериозни разлики между фаворитите. След като в третия етап до Андора ла Вея единствено  Алберто Контадор  изгуби повече време, утре колоната ще катери бруталната височина Ермита Санта Лусия в областта Валенсия. Изкачването е едва от трета категория и е с дължина от само 3.4 км, но по официални данни е със среден наклон от 9.7%, което го прави много трудно. Във финалните 400 метра пътят става по-широк, но достига до убийствените 20-21%, където някои колоездачи ще страдат. Височината е много интересна, защото завършва точно на църква, а някои от лидерите ще се молят ад не загубят време. Етапът е с обща дължина от 176 км.", "date": "2017.08.22", "title": "\"Куикстеп\" взе нов успех в четвъртия етап на \"Вуелта\""}
{"url": "http://www.dnevnik.bg/bulgaria/2017/08/22/3028946_nepravitelstveni_organizacii_durjavata_bezdeistva_i/", "text": "\"Това е пореден случай на предумишлено убийство на жена, който представлява буквално предизвестена публична екзекуция на жена и е крещящ израз на бездействието на държавата. Тази екзекуция е извършена със знанието на държавните органи, които са били сезирани многократно от виковете на жената за помощ.\" Така от неправителствената организация \"Алианс за защита от насилие, основано на пола\" коментираха убийството на 42-годишната жена в София в края на миналата седмица. Тя беше застреляна с пет куршума от 64-годишния си съпруг в заведение и пред очите на своя приятелка. Тя разказа, че жената е подала четири жалби до полицията и прокуратурата, звъняла и неколкократно на тел. 112 и е имала издадена ограничителна заповед спрямо мъжа си.  Последната жалба е подадена часове преди убийството,  но така и нито една институция не е взела под внимание оплакванията ѝ. От \"Алианс за защита от насилие, основано на пола\" призоваха институциите да започнат ефективна борба с насилието над жени. Те обявиха \"нулева толерантност\" към проблема, а позицията им беше подкрепена и от Български фонд за жените. Двете организации поискаха да се ратифицира незабавно Конвенцията на Съвета на Европа за превенция и борба с насилието над жените и домашното насилие, по-известна като Истанбулската конвенция. Според тях Законът за защита от домашното насилие не се следва от съда, не се дава и незабавна и адекватна стабилна защита на пострадалите лица и техните деца. Тази липса на законови санкции пък окуражавали насилниците. \"С това представителите на институциите стават съучастници с насилника и допринасят за неговата безнаказаност\", отбелязва още в позицията си неправителствената организация. Тя настоява още да се инкриминират \"преследването\" като поведение със заплашителен характер срещу конкретно лице, както и системното упражняване на психическо насилие. Освен това искат да се гарантира достъпа до съд на жертвите на домашно насилие и да се засили наказателната отговорност за нарушаване на заповедта за защита от домашно насилие, като се предвидят по-високи санкции.", "date": "2017.08.22", "title": "Неправителствени организации: Държавата бездейства и става съучастник на насилниците над жени"}
{"url": "http://www.dnevnik.bg/sviat/2017/08/22/3028882_trump_obeshtava_da_specheli_nagled_nevuzmojna_pobeda_v/", "text": "Президентът Доналд Тръмп обещава да спечели една наглед невъзможна за спечелване война. Как - все още не е ясно въпреки водените от месеци вътрешни дебати, които в крайна сметка го убедиха да се придържа към конфликт, на който дълго се противопоставяше. В 26-минутно обръщение към нацията в понеделник Тръмп намекна, че в  Афганистан ще бъдат разположени  още американски войски, но отказа да уточни колко. Той каза, че победата ще бъде несъмнена, но не посочи как точно ще се стигне до унищожаването на \"Ал Кайда\" и как ще се попречи на талибаните да завладеят Афганистан. Каза, че САЩ няма да предлагат \"празен чек\" на Афганистан, но не представи конкретен график за края на американския ангажимент, който продължава вече 16 години. Вместо това Тръмп прояви превърналата се в отличителна черта на неговото президентство самоувереност. \"Накрая ще спечелим\", каза той за най-дългата война на Америка. Победата в Афганистан убягваше на предшествениците на Тръмп - президента Джордж У. Буш, който започна войната след нападенията на 11 септември 2001 г., и президента Барак Обама, който увеличи войските на САЩ до 100 000, но в крайна сметка не изпълни обещанието си да приключи конфликта, преди да напусне поста. Сега Тръмп на свой ред поема ръководството и е изправен пред много от същите предизвикателства, които тормозеха тези предишни президенти и накараха някои американски служители да се съмняват дали победата наистина е възможна. Афганистан остава една от най-бедните страни в света, а корупцията е дълбоко вкоренена. Талибаните се възраждат. А афганистанските сили продължават да са твърде слаби, за да гарантират сигурността без американска помощ. \"Когато имахме 100 000 американски войници в Афганистан, не можехме да гарантираме сигурността в цялата страна\", каза Бен Роудс, който беше заместник-съветник по националната сигурност при Обама. Тръмп предложи много от решенията, изпробвани от неговите предшественици. Той обеща да проявява твърдост към съседен Пакистан, да настоява за реформи в Афганистан и да укротява амбициите. САЩ няма да затънат в тресавището на изграждането на демокрация в чужбина, каза той и обеща, че решенията му ще се ръководят от \"принципен реализъм\", съсредоточен само върху интересите на САЩ. Планът на Тръмп представлява победа за военните, които все повече изпълват близкото му обкръжение, и болезнено поражение за националистическите поддръжници, които виждаха в Тръмп човек, който споделя техния скептицизъм към намесата на САЩ в дълги и скъпи конфликти в чужбина. Сред тях е уволненият съветник Стив Банън, чийто уебсайт \"Брайтбарт нюз\" гръмко разкритикува подхода на върхушката към воденето на войната. След речта на Тръмп едно от заглавията на уебсайта гласеше: \"БЕЗКРАЙНА ВОЙНА\". Друго гласеше: \"Как изглежда победата в Афганистан? Вашингтон не знае\". Сега Тръмп ръководи Вашингтон и на него се пада да отговори на този въпрос. Като кандидат той вдъхнови милиони уморени от войната избиратели с мантрата \"Америка на първо място\" и сега се сблъсква с предизвикателствата да обясни как това послание се отнася към участието на САЩ във война на другия край на света, която вероятно ще продължи още години. Тръмп прояви необичайно публична самокритика, като призна, че позицията му към Афганистан се е променила, откакто е встъпил в длъжност, и се опита да окаже влияние върху своите поддръжници, които по традиция са против продължаване на войната. \"Първоначалният ми инстинкт беше за изтегляне\", каза Тръмп. \"Но цял живот съм чувал, че решенията са доста по-различни, когато седиш зад бюрото в Овалния кабинет - с други думи, когато си президент на Съединените щати.\" Тръмп изтъкна \"три основополагащи заключения\" за интересите на САЩ в Афганистан, като всички те предизвикват патриотизъм и националистическа гордост. Президентът каза, че е необходимо страната да се стреми към \"почтен и траен резултат, достоен за огромните жертви\", направени от войниците на САЩ. Това изказване напомняше на обещанията, дадени от Ричард Никсън по време на кампанията през 1968 г. да сложи Тръмп също така предупреди, че едно бързо напускане би създало вакуум, който може да бъде запълнен от терористи като групировката \"Ислямска държава\" и \"Ал Кайда\", което да доведе до условия като тези преди нападенията на 11 септември 2001 г. Президентът отбеляза, че заплахите за сигурността в Афганистан са огромни, и настоя, че това е от ключово значение за защитата на САЩ. В момента САЩ имат около 8400 войници в Афганистан. Служители на Пентагона предложиха планове за изпращане на още почти 4000, за да засилят обучението на афганистанските сили и антитерористичните операции срещу талибаните и клона на групировката \"Ислямска държава\", който се опитва да спечели позиции в страната. На тези американски военнослужещи Тръмп обеща победа. \"Мъжете и жените, които служат на нашата страна в бой, заслужават план за победа\", каза той. \"Те заслужават инструментите, от които имат нужда, и доверието, което са спечелили, за да се бият и да победят.\" /БТА", "date": "2017.08.22", "title": "Тръмп обещава да спечели наглед невъзможна победа в Афганистан"}
{"url": "http://www.dnevnik.bg/bulgaria/2017/08/22/3028702_koshlukov_garelov_i_kamenarov_predstaviha_koncepciite/", "text": "Във втория ден на изслушването на кандидатите за генерален директор на БНТ се явиха определените като фаворити - Иван Гарелов, Константин Каменаров и Емил Кошлуков. \"Капитал\" писа, че всички те в различна степен могат да разчитат на подкрепа от страна на ГЕРБ, който има влияние в Съвета за електронни медии. Допустим е и вариантът да няма избор и така настоящият директор - Вяра Анкова да остане на поста до обявяването на нов конкурс. Изборът, за който са необходими най-малко трима от гласовете на петте члена на СЕМ, ще стане известен в сряда. Вчера пред регулатора застанаха останалите трима кандидати - -  Сашо Йовков, Валери Тодоров и Тома Иванов . Последният кандидат, който застана пред СЕМ, беше Емил Кошлуков - бившият изпълнителен директор на ТВ 7 и през последната година програмен директор на телевизия \"Алфа\". В представянето си той акцентира на това, че обществената мисия на националната телевизия трябва да бъде запазена. \"Няма силна демокрация, без силна обществена медиа. Ако БНТ бие с \"Ръкописа\", това ще е победа, ако бие с нов \"Биг брадър\" ще е трагедия\", заяви Кошлуков, който залага на нови предавания, за които обаче не може да говори сега и нова програмна схема. \"Ако някой дойде тук при вас и каже, че отсега знае кои предавания ще смени и какво ще предприеме или не знае за какво говори, или е високомерен\", заяви Кошлуков. Той предвижда структурни реформи, които да включват обособяването на дирекция \"Мултимедии\", в която да – работят редактори, които да отговарят за съдържанието в различни интернет платформи, както и работа в кросмедиен нюзрум. Освен това тези промени предвиждат \"отдел за анализи, проучване и развитие\", в който ще работят хора, които да следят за новостите и тенденции в медиите, ще дават становища за програмната схема. Акцент в концепцията му беше ролята на социалните мрежи и нови платформи и фактът, че телевизията трябва да направи съдържани за малките деца, които \"най-много бръмчат\" - тези между 13 и 15 години. Нещо, за което впоследствие председателят на СЕМ София Владимирова му благодари. За факта, че Кошлуков е бил в последната година програмен директор на партийната телевизия \"Алфа\", той беше питан от двама членове на СЕМ. Иво Атанасов и Мария Стоянова. Последната изтъкна, че е притеснително, че е работил в телевизия, която е свързана с партия и го попита как се е стигнало до това сътрудничество. \"Бях поканен да подредя програмата в качествето на телевизионен специалист. Не съм член на партия \"Атака\", смятам че езикът на омразата да не бъде насърчавам, много често съм критикувал Волен Сидеров\", заяви Кошлуков в отговор. Той обясни, че за периода в който е работил като програмен директор на телевизията, имал и едно постижение - телевизията е нямала нито един наказателен акт от СЕМ за език на омразата\". Това беше опровергано от Стоянова, която е била също член на регулатора по това време. Председателят на СЕМ София Владимирова поиска гаранции от Емил Кошлуков, че ако бъде избран за генерален директор ще бъде независим и балансиран. \"Доказал съм, че съм непримирим по отношение свободата на словото. показва го биографията ми. Няма да допускам натиск и външно влияние в телевизията\", заяви категорично Кошлуков. По думите му в закона обществената мисия на БНТ е добре дефинирана и не трябва да се променя. Концепцията на Кошлуков беше оценена като добра от трима от членовете на медийния регулатор. Розита Еленкова, избрана от парламента я обяви за \"изключително силн\". За председателя на СЕМ София Владимирова идеите на Кошлуков са най-балансираните. Концепцията на Каменаров за работата на националната телевизия си той обобщи като изградена \"върху реални постижими идеи и стъпва върху консервативно финансиране\". Каменаров, който дълго време е работил в националната телевизия я нарече \"социален феномен\" и реална алтернатива на комерса. Каменаров заяви, че не вярва \"в магичните свойства на съкращенията, които не са панацея, която ще промени облика и съдържанието\", а вярва в оптимизирането на структура. В този смисъл той каза, че има цели дирекции, които са дисбалансирани. Според него отделите на продажбите и маркетинга трябва да работят по-мощно и да са фокусирани върху търсене на средства по европейски програми, \"което в момента на БНТ не й е стихията\". Като част от мерки за подобряване на бюджета на националната телевизия, Каменаров посочи, че активно трябва да се работи \"с големите корпорации, защото всяка отт ях има много сериозни бюджети за социални кампании. \"Това, че БНТ трябва да печели пари, не противоречи на нейната обществена функция\", смята кандидатът. Ако стане генерален директор, той обяви, че ще назначи одит на телевизията, за да знае какво е реалното състояние на телевизията. Каменаров посочи още, че ще се обгради с можещи хора, за да бъде изготвен и кризисен план. В рамките на един мандат няма как да се случат, но трябва да се започнат. \"Виждал съм пред очите си хора, които се опитват да бъдат пенкелер, резултатите са много лоши\". Каменаров обеща изцяло нова философия при взимането на решения при правенето на програма. \"Например за културата - ще се намерят пет човека, които се занимават и произвеждат култура, с помощта на които ще се изготви нещо като библия на телевизията или създаване на златни стандарти, от които да не се отстъпва. Всяка сериозна институция притежава такава библия\", обяви още Каменаров. Той каза, че би преместил \"Панорама\" през уикенда, че не водещите на новините трябва да работят на смени - или една двойка да води по седмица, а друга уикенда. \"Правилното подреждане и програмирането си е отделна наука. Трябва едно страхотно шетане, с търсене на всяккви средства – всичко дали ще са комуникационни стратегии, европейски фондове, социални компании на големи корпорации\", заяви още Каменаров. На въпрос от члена на СЕМ за предизвикателствата, кандидатът заяви: \"Толкова много работа има да се свърши, не е въпрос на довършване. Не харесвам революционни действия. Цял живот реформи, нормалните българи са истински зверски изморени от това. Постът генерален директор си е много работа и заложник на много неща. Бачкане\", каза още Каменаров. Иван Гарелов заяви, че е публикувал концепцията си за работата на обществената телевизия във \"Фейсбук\", защото е искал оттам да започне дискусията за бъдещето на БНТ. Тя е била писана от експерти от телевизията и извън нея и е озаглавена \"БНТ – рестарт\". Гарелов за разлика от другите кандидати акцентира върху това, че е крайно време БНТ да влезе в пряка конуренция с комерсиалните телевизии и затова например централната й емисия трябва да бъдат преместена от 20 ч. В 19 ч. Като основание за такова предложение, Гарелов посочи, че рейтингите показвали, че въпреки че новините на БНТ са \"най-добрите, смислените и обективните\", зрителите предпочитат тези на другите национални телевизии. Подобно на почти всички кандидати в конкурса и Гарелов се обяви за финансов одит на телевизията, за да е известно откъде и с какво ще разполага новият генерален директор. Според Гарелов новият генерален директор, трябва веднага да започне да работи по темата за финансирането на телевизията и се обяви за промяна в закона. Бившият водещ на \"Панорама\" твърди, че БНТ може да се финансира с твърд процент от макроикономическите показатели, като например БВП и други, които не посочи. Новините и публицистиката според Гарелов трябва първи да се освободят от държавно финансиране, за да защитят независимостта си. Третият важен проблем според него е изтичането на финансови средства от БНТ, които отиват за хонорари на външни за телевизията служители, които вземат работата на щатните. Гарелов също, както и Каменаров, виждат БНТ 2 като културно -образователен канал. Гарелов се обяви за запазване на новините на турски език, но с излъчване в регионалните програми е добре да се излъчват в регионалните програми в районите със смесено население. Той се обяви и за промяна на часа на тези емисии.", "date": "2017.08.22", "title": "Кошлуков, Гарелов и Каменаров представиха концепциите си за БНТ пред СЕМ"}
{"url": "http://www.dnevnik.bg/sport/2017/08/22/3028924_ivan_ivanov_e_pred_podpis_s_beroe/", "text": "Защитникът Иван Иванов е най-вероятното ново попълнение на  \"Берое\" , научи   от два независими източника. Футболистът е свободен агент, след като прекрати договора си с руския \"Арсенал\" (Тула). Иванов, който е на 29 години, премина в тима от Премиер лигата през февруари, но само шест месеца по-късно напуска, след като не влиза в плановете на  новия треньор Миодраг Божович . В \"Арсенал\" играе още един български футболист – Михаил Александров. Централният защитник е силно желан в \"Берое\", след като треньорът на тима Александър Томаш има нужда от още един бранител. По информация на   в момента е постигната принципна договорка между двете страни, като трябва да се уточнят последните детайли. Освен това Иванов трябва да премине и медицински прегледи в Стара Загора. Ако подпише с \"Берое\" той ще се събере с някои от бившите си съотборници от \"Локомотив\" (Пловдив) Мартин Райнов и  Мартин Камбуров . В тима е и Павел Виданов, с когото бяха част от ЦСКА през 2009 г. Иван Иванов има много опит в чужбина, след като игра за руския \"Алания\" (Владикавказ), сръбския \"Партизан\", с който спечели титлата, \"Базел\", с който се представи силно в Шампионската лига и \"Панатинайкос\", където игра през сезон 2016-17. Централният защитник беше избран за  Футболист №1 на България за 2013 г. , но няколко месеца по-късно претърпя тежка контузия в коляното. Заради проблеми с кръстните връзки, той така и не успя да се върне на предишното си ниво. Иванов има 41 мача и три гола за  националния отбор на България , като за последно беше викан от Ивайло Петев през 2016 г.", "date": "2017.08.22", "title": "Иван Иванов е пред подпис с \"Берое\""}
{"url": "http://www.dnevnik.bg/sport/2017/08/22/3028952_astana_napusna_shampionskata_liga_s_vdignata_glava/", "text": "Воденият от Станимир Стоилов \"Астана\" напусна с достойнство Шампионската лига, като победи с 4:3 \"Селтик\". Отборът от Казахстан дори водеше с 4:1 в 69-ата минута, но въпреки това остана далеч от мисълта за сензационно отстраняване на съперника. В първия мач  шотландците спечелиха с 5:0 в Глазгоу  и на практика си подпечатаха участието в групите на надпреварата. \"Астана\" поведе в 26-ата минута, когато след силен удар на Шомко играчът на \"Селтик\" Айер отклони топката във вратата си. Осем по-късно с хубав диагонален удар Синклер изравни сложи точка на спора кой ще продължи. След почивката домакините играха силно и вкараха три гола. Най-напред в 48-ата те използваха грешка на \"Селтик\" при изнасянето и топката стигна до Мужиков, който отблизо вкара. Секунди след това Шомоко центрира от ляво и Твумаси с глава увеличи преднината на отбора си. \"Астана\" стигна до 4:1 в 69-ата минута, когато от малък ъгъл от дясно Твумаси отбеляза втория си гол. Шотландците съумяха да върнат две попадения в края на мача. В 80-ата Армстронг пусна вляво към Нтчам, който беше точен. Грифитс беше изведен напред в 90-ата и вкара за 3:4. \"Астана\" ще участва в групите на Лига Европа.", "date": "2017.08.22", "title": "\"Астана\" напусна Шампионската лига с вдигната глава"}
{"url": "http://www.dnevnik.bg/sviat/2017/08/22/3028950_rekorden_broi_partii_shte_uchastvat_v_izborite_v/", "text": "Четиридесет и две партии ще участват в парламентарните избори в Германия през септември, което е рекорд. Това заяви представителят на германските изборни власти Дитер Заррайтер, който отговаря за организацията на вота, цитиран от БТА. Броят на участващите политически формации ще е най-големият от обединението на Германия през 1990 г. От партиите, които ще излъчат кандидати, 16 се явяват за пръв път на национални избори.  \"Това развитие противоречи на ширещата се теза, че сред гражданите има разочарование от политиката\", каза Заррайтер. На последните парламентарни избори през 2013 г. избирателната активност се е повишила и е достигнала 71.5 процента при 70.8% през 2009 г. На изборите през септември ще се явят общо 4828 кандидати - с 400 повече в сравнение с 2013 г. Единственият случай след обединението с повече кандидати е бил през 1998 г., когато те са били над 5000.", "date": "2017.08.22", "title": "Рекорден брой партии ще участват в изборите в Германия"}
{"url": "http://www.dnevnik.bg/sviat/2017/08/22/3028939_konfliktut_mejdu_germaniia_i_turciia_zasegna_i/", "text": "Зигмар Габриел е човек на ясните думи и дела. През уикенда той се застъпи за арестувания в Испания по искане на Турция германски писател  Доган Акханлъ . Малко по-късно той наистина беше освободен, но временно няма право да напуска Испания. В понеделник вечерта Габриел отново намери ясни думи по адрес на турския президент: \"Той превръща Турция в недемократична държава. Опитът за преврат преди една година бе лош, но сега Ердоган прави свой собствен преврат\", заяви първият германски дипломат. Телефонни заплахи Зигмар Габриел, който живее със семейството си в Гослар, съобщи и за получени телефонни заплахи срещу съпругата му. Те били оставени на телефонния секретар в нейния зъболекарски кабинет. Габриел определя това като последица от острия сблъсък между него и автократичния турски президент: \"Вероятно някои хора се чувстват мотивирани от поведението на Ердоган и се опитват да безпокоят и тормозят съпругата ми\", каза той. Наскоро Ердоган заяви следното по адрес на  Зигмар Габриел : \"Кой сте Вие, че да разговаряте с президента на Турция? Знайте си мястото!\" И още: \"От колко време сте в политиката? На колко години сте?\". Преди това Зигмар Габриел беше разкритикувал призива на Ердоган към германските граждани от турски произход да не гласуват на парламентарните избори за ХДС/ХСС, социалдемократите, както и за Зелените, защото те били врагове на Турция. Ердоган иска да бъде възприеман като равен В интервю за \"Дойчландфунк\", турският депутат Мустафа Йенероглу нарече смущаващи заплахите срещу съпругата на Зигмар Габриел. Той е депутат от управляващата партия на Ердоган и председател на комисията за човешки права в турския парламент. Според него обаче заплахите са дело на някой ненормалник, който действал по този неприемлив начин. В същото време Йенероглу подчертава следното: \"Президентът Ердоган държи с него да се разговаря като равен с равен. Това е много важно за него. Той очаква почтително отношение към неговата страна. Времената, когато Турция укорително се сочеше с вдигнат показалец, отминаха безвъзвратно\". След като месеци наред германското правителство реагираше умерено на  провокациите на Ердоган , в началото на юли Зигмар Габриел втвърди тона. Повод за това беше арестът на правозащитника  Петер Щойтнер . Щойтнер беше за първи път в Турция за участие в уъркшоп. Оттогава той е държан в ареста по обвинение, че подкрепял терористите. В отговор на това външното министерство в Берлин посъветва германските граждани да се въздържат от пътувания в Турция. Освен това германското правителство иска да преразгледа държавните гаранции за инвестициите в Турция. Външният министър заяви по този повод: \"Не можем да посъветваме никого да инвестира в една страна, в която няма правна сигурност\". Германският журналист Дениз Юджел и преводачката Месал Толу също са арестувани в Турция. В контекста на обтегнатите германско-турски отношения тяхната съдба е неизвестна. Все пак тази седмица германският посланик в Турция Мартин Ердман може да посети двамата, както и Петер Щойтнер, в затвора.", "date": "2017.08.22", "title": "Конфликтът между Германия и Турция засегна и съпругата на Зигмар Габриел"}
{"url": "http://www.dnevnik.bg/sviat/2017/08/22/3028960_chetirimata_zapodozreni_za_atentatite_v_ispaniia_biaha/", "text": "На четиримата мароканци, които се явиха днес в испанския Национален съд като заподозрени за атентатите с 15 жертви в Каталуния, бяха повдигнати обвинения в убийства с терористичен характер, съобщава БТА. Те са подведени под отговорност и за принадлежност към терористична организация и притежание на експлозиви. Очаква се те да бъдат оставени в ареста, след като прокуратурата настоя за това. Двама от заподозрени разказаха, че местен имам е бил идеологът на екстремистката клетка, извършила атаките и планирала още по-мащабни атентати.  Абделбаки Ес Сати, бивш имам в град Рипол,  откъдето били повечето от членовете на клетката, загинал при експлозията в къща в нощта преди атентата с микробус в Барселона, докато групата подготвяла експлозивите за извършването на по-голям атентат. Само един от четиримата заподозрени призна, че е бил част от 12-членната клетка. Мохамед Хули Шемлал, на 21 години, каза пред съда, че групата е подготвяла атака срещу  паметници в Барселона , а имамът е имал намерение да се самовзриви. Заподозреният Дрис Укабир призна пред прокурора, че е наел микробусите, с които бяха извършени нападенията, но смятал, че те ще се използват за местене на багаж от жилище. Той е отрекъл да е част от терористичната клетка. Третият с повдигнати обвинения е 27-годишният Мохамед Аяла, притежател на автомобила Ауди, използван в атака в Камбрилс, а четвъртият - Салх ел Кариб, приятел Дрис и управител на магазинче за телефонни разговори в чужбина.", "date": "2017.08.22", "title": "Четиримата заподозрени за атентатите в Испания бяха обвинени в три престъпления"}
{"url": "http://www.dnevnik.bg/sport/2017/08/22/3028966_kak_uein_ruuni_otgovori_na_poznatite_lica_sred/", "text": "Съперничеството във футбола има много измерения, но когато става дума за градски дербита, тогава на преден план изпъкват по-силни емоции. Затова и за феновете на \"Манчестър сити\" беше неприятно, че тъкмо  Уейн Рууни вкара гола за \"Евертън\" при равенството 1:1 на \"Етихад\" . Макар и вече в друг отбор, бившият нападател на \"Манчестър юнайтед\" си остава недолюбван сред привържениците на \"гражданите\". Рууни показа, че се чувства в свои води след завръщането си в \"Евертън\". Срещу \"Сити\" нападателят вкара своя гол №200 във Висшата лига и се нареди до Алън Шиърър Веднага след мача в социалните мрежи се появиха сходни снимки - едната от радостта на Рууни след гола му за \"Евертън\" и друга - при отпразнуването на гола му при победата с 3:2 за \"Юнайтед\" в градското дерби от декември 2012 г. И на двете се виждат едни и същи фенове на \"Сити\", изразяващи негодуванието си срещу нападателя. Рууни избра интересен подход, за да бръкне с пръст в раната. \"Винаги е хубаво да видиш някои познати лица\", написа той в профила си в \"Туитър\". Статистиката показва, че нападателят вкарва тъкмо срещу \"Манчестър сити\" част от юбилейните си голове. Освен №200, срещу \"гражданите\" той е отбелязал и головете си №50 и №150 във Висшата лига.", "date": "2017.08.22", "title": "Как Уейн Рууни отговори на \"познатите лица\" сред феновете на \"Сити\""}
{"url": "http://www.dnevnik.bg/bulgaria/2017/08/22/3028967_borisov_smenia_direktora_na_agenciiata_za_realizirane/", "text": "Председателят на Държавна агенция \"Технически операции\" (ДАТО) Цветан Китов ще бъде сменен. Това ще стане по време на утрешното редовно заседание на Министерския съвет, като втора точка от дневния ред е предложение до президента за назначаване на нов директор на агенцията. Вносител на точката е министър-председателят Бойко Борисов. Именно той отговаря за работата на агенцията за реализиране на специалните разузнавателни средства. Цветан Китов е дългогодишен служител на МВР, работил е \"Оперативно-техническа информация\" и в Национална служба сигурност. Постъпва в ДАНС при нейното създаване през 2008 г. От август 2013 г. е заместник-председател на ДАТО, а от октомври 2013 г. е назначен и за председател на ДАТО. Смяната на Китов няколко седмици след избухналия скандал за  отнетия допуск за достъп до класифицирана информация  на заместник-председателя на Бюрото за контрол на Специалните разузнавателни средства Георги Гатев. Неговият пряк ръководител Бойко Рашков пък обяви след това, че е имало  нерегламентирано подслушване на политици, магистрати и журналисти. ", "date": "2017.08.22", "title": "Борисов сменя директора на агенцията за реализиране на специалните разузнавателни средства"}
{"url": "http://www.dnevnik.bg/photos/2017/08/22/3028589_fotogaleriia_svetovnite_snimki_na_denia_-_22_avgust/", "text": "Гръмотевична буря на Карачи, Пакистан.", "date": "2017.08.22", "title": "Фотогалерия: Световните снимки на деня - 22 август 2017 г."}
{"url": "http://www.dnevnik.bg/sport/2017/08/22/3028968_viktoriia_tomova_preskochi_purviia_kvalifikacionen/", "text": "Тенисистката Виктория Томова достигна втория кръг на квалификациите на US Open. Българката, която е 164-а в света, се наложи с 6:1, 6:7 (2), 6:2 срещу американката Ирина Фалкони. Следващата съперничка на Томова ще е Полона Херцог от Словения, преодоляла чехкинята Барбора Крейчикова. Българката започна отлично мача и след два пробива поведе с 4:0 и след това нямаше проблеми да спечели сета. Във втория играта беше оспорвана, като двете си размениха по три пробива. В тайбрека Фалкони беше убедителна и след 7:2 точки изравни. Нова силна серия от четири поредни гейма помогна на Томова да поведе с 4:1 в третия сет и това я отведе към победата. Тя спечели мача след 2.08 часа игра. Най-добрата българска тенисистка Цветана Пиронкова пропуска Откритото първенство на САЩ заради контузия. Травма в рамото слага край на впечатлящата ѝ серия от 47 поредни участия в основната схема на турнирите от Големия шлем.", "date": "2017.08.22", "title": "Виктория Томова прескочи първия квалификационен кръг на US Open"}
{"url": "http://www.dnevnik.bg/sport/2017/08/22/3028972_bulgariia_ostana_bez_medal_v_klasicheskata_borba_ot/", "text": "България остана без медал в класическия стил от световното по борба в Париж. Последната надежда беше свързана с участието на Даниел Александров, който загуби схватката си за бронза в категория до 80 кг. Българинът отстъпи с 1:2 точки пред представителя на Азербайджан Елвин Мурсалиев. Схватката беше много оспорвана, като единствената успешна атака на Мурсалиев се оказа решаваща за победата. В първата част и двамата състезатели бяха наказани с по една точка за пасивност. По-късно Мурсалиев успя да избута Александров извън тепиха, с което спечели ценната точка. В последната минута българинът опита да атакува, но без успех. По пътя към схватката за бронза Александров победи датчанина Марк Мадсен, Гуохао Чжао от Китай и Ашхат Дилмухамедов. Единствената си загуба българинът допусна във втория кръг от Радик Кулиев от Беларус, който стигна до финала в категорията. Световното продължава с турнира при жените, а след това предстои и първенството в свободния стил.", "date": "2017.08.22", "title": "България остана без медал в класическата борба от световното в Париж"}
