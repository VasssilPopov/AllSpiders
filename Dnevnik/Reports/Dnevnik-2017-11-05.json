{"url": "http://www.dnevnik.bg/sport/2017/11/05/3072428_real_madrid_vleze_v_troikata_sled_pobeda_nad_las_palmas/", "text": "Шампионът \"Реал\" (Мадрид) се върна на победния път и надви с 3:0 опашкаря в Ла Лига \"Лас Палмас\". Благодарение на трите точки мадридчани влязоха в тройката, изравнявайки се с градския съперник \"Атлетико\" с по 23, но заради по-добра голова разлика заемат третата позиция. Кралския клуб сложи край по добър начин на една трудна седмица, в която първо  загуби сензационно от \"Жирона\" , а после и от  \"Тотнъм\" в Шампионската лига . Треньорът Зинедин Зидан даде почивка на някои футболисти, но \"Реал\" отново изглеждаше застрашително силно, особено за съперник от ранга на \"Лас Палмас\". Още в третата минута шампионите можеха да поведат, но Карим Бензема направи невероятен пропуск. Той излезе очи в очи с вратаря Раул, но позволи да бъде застигнат и защитник в жълто го извади от равновесие, след което му отне. През първата част \"Реал\" не изглеждаше никак добре, действаше бавно, без нуждата агресия и сякаш чакаше съперникът сам да се победи. Тъкмо когато нещата отиваха към сензационно нулево равенство на почивката, Каземиро вкара важния първи гол за мадридчани. Дефанзивният халф засече центриране на Тони Кроос от корнер и откри резултата. Бразилецът оглави любопитна класация, ставайки първия футболист на \"Реал\", който отбелязва гол с лгава във всеки турнир, в който тима му участва през сезона. След почивката \"Реал\" действаше с доста по-голямо спокойствие и самочувствие, най-вече заради отбелязания гол. В 56-ата минута Марко Асенсио отбеляза страхотен гол, който вдигна настроението на публиката. Вратарят на \"Лас Палмас\" изби центриране от фланга, но топката отиде право на левия крак на Асенсио, който с безпощаден удар от ждроп я прати в горния десен ъгъл, без шанс за Раул да спаси. Халфът отбеляза четвърти си гол с удар извън наказателното поле, като няма друг футболист в Ла Лига с подобно постижение през сезона. До края на двубоя основната интрига беше дали \"Реал\" ще успее да оправи головата си разлика, след като изостава сериозно по този показател от \"Барселона\" и \"Валенсия\", които имат отбелязни по 30 попадения в досегашните 11 кръга. Най-амбициран да се разпише беше Кристиано Роналдо, който отправи седем удара към вратата. Португалецът обаче продължи с лошата си форма в шампионатните сблъсъци и нямаше никакъв късмет пред гола. Ударите на Роналдо или излизаха в аут, или бяха спасявани от стража на гостите от \"Лас Палмас\". Носителят на \"Златната топка\" бележи много по-редовно в Шампионската лига, но в испанското първенство формата му не е никак задоволителна. След 11 кръга Роналдо е на второ място по отправени удари в Ла Лига – 48, но от тези шутове е вкарал само един гол. За сметка на това Лионел Меси, който е първи с 69 удара, има 12 гола. След като не успя да се разпише португалецът все пак остави отпечатък, асистирайки за крайното 3:0. Роналдо се измъкна по десния фланг и центрира за Иско, който от пет метра нямаше никакъв проблем да се разпише. След 11 изиграни кръга \"Реал\" е на осем точки зад  лидера \"Барселона\" .", "date": "2017.11.05", "title": "\"Реал\" (Мадрид) влезе в тройката след победа над \"Лас Палмас\""}
{"url": "http://www.dnevnik.bg/sviat/2017/11/05/3072247_severna_koreia_predupredi_trump_da_se_vuzdurja_ot/", "text": "Северна Корея предупреди днес Доналд Тръмп да се въздържа от всякакви безотговорни забележки, предаде \"Франс прес\", цитирана от БТА. Органът на управляващата и единствена в КНДР Корейска трудова партия \"Нодон синмун\" обясни, че някои американци настояват за импийчмънт на Тръмп, защото острите му изявления може да предизвикат ядрена катастрофа на американския континент. Вестникът определя американския президент като духовно нестабилен. Публикацията идва часове след като Тръмп заяви в Токио, без да уточни за коя страна говори, че никой диктатор не бива да подценява решимостта на Америка. \"Нодон синмун\" споменава сенатора републиканец Боб Коркър и други видни личности от САЩ, които обвинявали Тръмп, че засилва без причина напрежението в отношенията с Пхенян. Президентът обаче още не се е вразумил и \"тежко провокира Северна Корея с глупавите си забележки\", продължава вестникът в уводна статия, цитирана от официалната агенция КЦТА. \"Ако САЩ изтълкуват погрешно желязната воля на Северна Корея, тя ще бъде принудена да стовари върху тях решително и безпощадно наказание, като мобилизира всичките си сили\", уверява изданието. Междувременно стотици южнокорейци излязоха днес на демонстрация в Сеул с искания за мир и протест срещу насрочената за вторник и сряда визита на Доналд Тръмп в страната, където гостът ще разговаря с президента Мун Дже-ин и ще разгледа американска военна база. В центъра на вниманието ще бъде посланието, което Тръмп се кани да изпрати на КНДР и нейния лидер Ким Чен-ун. През септември Пхенян извърши шестия си ядрен опит, най-мощния досега, което засили напрежението на полуострова. Северът изстреля също ракети, способни според него да достигнат американския континент. Южна Корея е ключов съюзник на САЩ, които са разположили там 28 500 военнослужещи. Южнокорейската опозиция обаче смята Тръмп за войнолюбец. \"Ние сме против войната! Трябват преговори за мир!\", скандираха демонстрантите в центъра на Сеул. Мнозина от тях обвиняваха Тръмп, че увеличава риска от конфликт също като Ким Чен-ун. Близо 10 милиона души живеят в Сеул, разположен едва на 50 км от границата с КНДР в обсега на севернокорейската артилерия, напомня \"Франс прес\". Според организаторите в протеста са участвали близо 2000 души.", "date": "2017.11.05", "title": "Северна Корея предупреди Тръмп да се въздържа от безотговорни забележки"}
{"url": "http://www.dnevnik.bg/politika/2017/11/05/3072246_cvetanov_stiaga_strukturite_na_gerb_za_mestnite_izbori/", "text": "Цветан Цветанов призова структурите на ГЕРБ в Силистра да бъдат активни и да се готвят още отсега за местните избори през 2019 г., според партийния пресцентър. \"Нека да прегледаме дейността на общинските ни съветници. Да преценим дали са активни и имат ли необходимия авторитет пред местната общност и където има нужда, да се подготвят подходящи кандидати\", заяви заместник-председателят на ГЕРБ Цветан Цветанов на среща с партийците от област Силистра. \"Държавата е в изключително добро състояние. Ръстът на БВП е 4%. Бюджет 2018 ще достигне 105 млрд. лв. Минималната работна заплата ще стане 510 лв., а минималната пенсия - 200 лв.\", каза Цветанов на съпартийците си. Той допълни, че за отбрана ще бъдат отпуснати допълнителни 165 млн. лв. \"Ще бъдат отделени и 750 млн. лв. за увеличение на работните заплати на държавните служители\", каза още зам.-председателят на ГЕРБ. \"Въпреки тези добри новини и предстоящото европредседателство опозицията се опитва да измести центъра на вниманието. Те могат само да вадят компромати и да се занимават с глупости. Погледнете какво се случи на конгреса на БСП - Корнелия Нинова го използва да изчисти опозицията, като използва лъжата, че тя иска да управлява с ГЕРБ\", посочи Цветанов. Той коментира, че дори информацията, която БСП изнесоха за общинските съветници от Силистра, не е вярна, тъй като се оказало, че двама от тях дори не са от ГЕРБ. Цветанов днес ще се срещне и с функционери и членове на ГЕРБ от структурите на партията в Разград.", "date": "2017.11.05", "title": "Цветанов стяга структурите на ГЕРБ за местните избори през 2019 г."}
{"url": "http://www.dnevnik.bg/tehnologii/2017/11/05/3070842_noviiat_marsohod_shte_ima_rekordnite_23_kameri_koito/", "text": "Когато през 1997 г. мисията на НАСА \"Патфайндър\" (Pathfinder) успешно спусна малкия робот \"Соджърнър\" (Sojourner) на Марс, едва ли някой от космическата агенция си е представял какъв скок в технологиите ще има само 20 години по-късно. Първият марсоход е разполагал с едва пет камери, а най-новият самоходен апарат Mars 2020 rover, който все още се изгражда от учените в НАСА, ще има 23 \"очи\", с които ще може да прави панорамни снимки, да вижда препятствия пред себе си и дори ще запечата своето кацане на Червената планета, като това ще са първите кадри на отварящ се парашут на друга планета. Еволюцията на камерите е повече от видна и космическата агенция е решила да се възползва от това. Те стават все по-малки по размер, но предават с все по-добро качество. НАСА има и финансова изгода от изпращането на толкова много камери на чуждата планета, тъй като направените от марсоходи снимки са широко разпространени в търговската мрежа. Новият Mars 2020 rover ще има 6 камери повече от предшественика си \"Кюриосити\" (Curiosity). С по 10 камери пък са разполагали още по-старите марсоходи \"Спирит\" и \"Опъртюнити\". Създателите на новия самоходен апарат подчертават, че технологиите се развиват и с всяка следващата мисия на НАСА в Космоса ще могат да се изпращат все по-добри камери. През 2020 г. Mars 2020 rover трябва вече да обхожда Червената планета. Апаратът ще е с размер на лека кола (приблизително 3 на 3 на 2.2 метра) и ще търси следи от микробиологични форми на живот днес, а не от марсианското минало. Освен това ще събира информация за възможността хората да присъстват на Марс, включително като опита да произведе кислород от марсианската атмосфера. Марсоходът ще остави  постигнатото от \"Кюриосити\"  далеч зад себе си, тъй като ще прави цветни снимки и ще предава 3D изображения. Основаната камера на Mars 2020 rover ще може да увеличава заснетото в пъти повече в сравнение с тази на предния марсоход. С нея ще могат да се правят кадри на много отдалечени места и така по-лесно ще се изучават географските особености на планетата. За да покажат каква точно е разликата между камерите от НАСА уточняват, че на \"Кюриосити\" тя е един мегапиксел и прави основно черно-бели снимки, докато тази на Mars 2020 rover е 20-мегапиксела и ще снима цветно. Важно уточнение е и, че снимки ще могат да се правят и в движение на апарата. С тази новост учените се надяват да съберат повече информация за Марс.", "date": "2017.11.05", "title": "Новият марсоход ще има рекордните 23 камери, които ще снимат дори и в движение"}
{"url": "http://www.dnevnik.bg/sport/2017/11/05/3072252_stanimir_stoilov_izvede_astana_do_chetvurta_titla_v/", "text": "Българският специалист Станимир Стоилов спечели четвърта поредна титла на Казахстан, начело на \"Астана\". Клубът от столицата триумфира с една точка повече от втория в подреждането \"Кайрат\". \"Астана\" се наложи с 2:0 над \"Акажайк\" като домакин след два гола на конгоанеца  Жуниор Кабананга . Така тимът на Стоилов събра 79 точки и си осигури титлата. Неизменно след идването на българския специалист в Казахстан отборът става шампион. \"Много съм щастлив за това, което постигнахме. Цяла година се трудихме здраво и сега берем плодовете от тази работа. Не са много отборите, които стават шампиони четири години поред. В мача ясно се видя, че бяхме по-добри, а въпросът беше кога ще вкараме\", каза Стоилов след двубоя. Българският треньор вече има 154 двубоя начело на \"Астана\", в които тимът записа 93 победи, 33 равенства и само 28 загуби при голова разлика 270:138. Процентът на победи е над 60. Със Стоилов начело \"Астана\" взе първата си победа в европейските турнири, след като преди това нямаше никакви успехи. Веднъж влезе в групите на Шампионската лига и сега за втори път играе в групите на  Лига Европа , като има и голям шанс да се класира за фазата на директните елиминации. Преди няколко дни  \"Астана\" постигна  и първата победа на казахстански отбор като гост в европейските турнири. Българският специалист повдигна интересен въпрос след срещата, заявявайки, че през цялата година футболистите на \"Астана\" са играли без премии в първенството. \"Клубът има дългове, които трябва да покрива, и затова ние играхме без премии, което не е сериозно в съвременния футбол особено когато изпълняваш всичките си цели. Надявам се този проблем да бъде решен възможно най-скоро, защото през последните години \"Астана\" спечели много от европейските турнири, вкара много пари в Казахстан, но въпреки това бонусите ни се бавят. След като това се случва няма как в момента да говоря какви бонуси ще вземем за шампионската титла\", каза още треньорът. Договорът на Стоилов изтича в края на годината и все още не е ясно дали той ще остане на поста си. Преди неговото идване \"Астана\" никога не беше ставал шампион на страната. Тимът имаше три отличия – две купи на страната и една суперкупа. Стоилов осигури освен четирите титли още купа и суперкупа. \"Вече мога да кажа, че още не съм получил предложение за нов договор. В Европа има много добри треньори и \"Астана\" може да намери друг треньор, който да изведе клуба до други постижения. Въпросът е към клуба, не към мен. Не мога да кажа дали ще остана, дори и да получа предложение за нов договор. Засега имам много оферти\", завърши Стоилов. В последните години Стоилов на няколко пъти беше пред завръщане в  \"Левски\" . Той имаше срещи с Тодор Батков, после с Иво Тонев, а последно и с настоящия собственик на сините  Спас Русев .", "date": "2017.11.05", "title": "Станимир Стоилов изведе \"Астана\" до четвърта титла в Казахстан"}
{"url": "http://www.dnevnik.bg/politika/2017/11/05/3072255_dbg_shte_pravi_shiroki_obedineniia_za_mestnite_izbori/", "text": "Широки обединения по места за местните избори, които ще се наричат Реформаторски общности за демокрация (РОД) ще прави \"Движение България на гражданите\" (ДБГ). Решението за това е взето на Националния съвет на ДБГ, който се провежда днес в София, а инициативата е на местните структури на ДБГ в страната. Консултациите за създаването на обединенията ще се провеждат с местни коалиции, неправителствени организации, партии, активни на територията на дадената община и активни в политическите дебати граждани. Основата им трябва да бъдат партиите от реформаторската общност по места. Общинските съветници и областните координатори на ДБГ бяха категорични, че разрушаването на монопола на ГЕРБ по места минава през широки обединения, надхвърлящи рамките на Реформаторския блок, според партийния пресцентър. Членовете на Националния съвет, в който участват ръководствата на местните структури на ДБГ, създадоха днес и Съвет за местни политики, който ще подготви стратегията за местните избори. Той беше оглавен от един от най-опитните общински съветници на партията адвокат Даниела Русева от Шумен. Председателят на ДБГ Димитър Делчев коментира, че от обединенията РОД автоматично се изключват ГЕРБ, БСП, ДПС и \"Атака\", но кои ще са политическите и гражданските субекти в РОД по места ще се реши след политически консултации по общини, които Националният съвет даде мандат да започнат. \"Нашите структури настояват за широки обединения и са категорични, че не искат да подкрепят никакви сепаративни действия в дясното, те са готови да изграждат широки фронтове по места, за да може да бъде разбит корупционния модел и феодализацията на общините\", каза Делчев. Инициативата на ДБГ е поне третият обявен проект за обединение на определящи се като десни партии, в който участват партии от Реформаторския блок. ДСБ и \"Да, България\" разговарят за  общо явяване на местните избори , които предстоят през 2019 г., а Найден Зеленогорски (ДБГ) във вторник обяви, че  Реформаторският блок ще се разширява.  Предизборната коалиция \"Нова република\", която беше изградена около ДСБ, още съществува. ", "date": "2017.11.05", "title": "ДБГ ще прави широки обединения за местните избори"}
{"url": "http://www.dnevnik.bg/sviat/2017/11/05/3072257_trump_e_s_nai-niskata_podkrepa_za_amerikanski/", "text": "Доналд Тръмп е президентът на САЩ с най-ниска подкрепа след девет месеца на поста, откакто са започнали да се правият подобни проучвания преди 70 години, сочи анкета, организирана от в. \"Вашингтон пост\" и телевизия Ей Би Си, публикувана днес. 59% от анкетираните смятат, че той се справя зле, срещу 37 на сто, които одобряват действията му. Най-близко до такава разлика между положителни и отрицателни оценки (22 пункта) е имал президентът Джералд Форд (43% неодобрение и 40% одобрение). По същото време на мандата си Барак Обама е имал 57% одобрение срещу 44 на сто неодобрение. Според 65% от анкетираните Тръмп не е постигнал на поста почти нищо. Американците са недоволни от икономическата политика на президента (53 на сто), от реформата в здравеопазването (70%) и от това как президентът решава въпросите, свързани с междурасовите отношения (70 на сто). За 40 на сто обаче Тръмп е силен лидер. Любопитна подробност е, че в навечерието на началото на  неговата азиатска обиколка , започнала вчера, 67% от анкетираните не смятат, че Тръмп има качества да се справи с проблема Северна Корея. Все пак хората, които му се доверяват, са с 5 пункта повече от септември. Анкетата е проведена от 29 октомври до 1 ноември по телефона сред 1005 участници по поръчка на двете издания. Възможната грешка е 3.5%.", "date": "2017.11.05", "title": "Тръмп е с най-ниската подкрепа за американски президент от 70 години насам"}
{"url": "http://www.dnevnik.bg/ot_vas/novini_ot_vas/2017/11/05/3072258_katinari_na_ljubovta/", "text": "Така тинейджърите буквално и преносно заключват любовта...", "date": "2017.11.05", "title": "Катинари на любовта"}
{"url": "http://www.dnevnik.bg/sviat/2017/11/05/3072266_kiliite_na_obvinenite_za_korupciia_v_sauditska_arabiia/", "text": "Саудитска Арабия демонстрира класа дори когато става дума за арести.  Задържаните вчера  единадесет принцове и 38 бивши министри, депутати и бизнесмени се намират в петзвездни хотели в саудитската столица Рияд. Те са арестувани в рамките на предприетата от краля голяма кампания срещу корупцията, предаде \"Асошиейтед прес\", цитирана от БТА. Сред задържаните е и милиардерът принц Алуалид бин Талал. Мащабът на арестите е безпрецедентен за Саудитска Арабия, където висшите представители на кралската фамилия и техните бизнес съдружници са недосегаеми и често стоят над закона. Иначе саудитците отдавна се оплакват от ширещата се корупция в управлението и от разхищаване и злоупотреби с държавни средства от страна на властимащите, отбелязва АП. Сред арестуваните е един от най-богатите хора в Близкия изток Принц Алуалид бин Талал е един от най-богатите хора в Близкия изток. Сред многобройните компании, в които той има инвестиции, са \"Туитър\", \"Епъл\", \"Нюз корп\" на Рупърт Мърдок, \"Ситигруп\", както и хотелските вериги \" Четири сезона\", \"Феърмонт\" и \"Мьовенпик\". Принцът е вложител също в услугите за споделено пътуване \"Лифт\" (Lyft) и \"Карийм\" (Careem), конкуренти на \"Юбър\" (Uber) съответно в САЩ и Близкия изток. Той е и мажоритарен собственик на арабския медиен конгломерат \"Ротана груп\", който включва телевизии, радиа и печатни медии, звукозаписен лейбъл и компания за филмопроизводство. Принцът, който често е сниман на своята над 85-метрова суперяхта в Средиземно море, е един от най-открито изразяващите позициите си представители на кралското семейство и отдавнашен защитник на правата на жените. Той е собственик на инвестиционната компания \"Кингдъм холдинг\". Цената на акциите на компанията падна с 10 процента след новината за задържането на принца. Засега не е ясно за какво се разследват принц Алуалид и останалите задържани. Финансовото министерство обяви нова ера на прозрачност Финансовото министерство заяви в комюнике, че антикорупционното разследване \"открива нова ера на прозрачност и отчетност\", засилва доверието във върховенството на закона и подобрява инвестиционния климат в страната. Висшият религиозен съвет също обяви подкрепата си за кампанията, заявявайки, че борбата с корупцията е ислямски дълг. Висш представител на кралския съд, Бадр ал Асакер, потвърди в Туитър арестите, определяйки случилото се като \"историческа и мрачна нощ за корумпираните\". Снощи крал Салман обяви създаването на нов антикорупционен комитет под председателството на 32-годишния му син и престолонаследник Мохамед бин Салман. Според анализатори антикорупционната кампания, чиято мишена са ключови членове на кралското семейство, представлява демонстрация на сила на престолонаследника, целяща да подкопае позициите на потенциалните му съперници. Кралят е отстранил тази нощ от поста му начело на Националната гвардия принц Митеб бин Абдула. Принцът, както и брат му Турки бин Абдула, бивш губернатор на Рияд, вероятно са сред задържаните. И двамата са синове на предишния саудитски крал Абдула. Според \"Ройтерс\", която цитира анонимен източник, арестуван и разследван е и бившият министър на финансите Ибрахим Асаф. Правителството съобщи, че антикорупционният комитет има право да издава заповеди за арест, да налага ограничения за пътувания и да замразява банкови сметки. Той също може да проследява движенията на финансови средства, да спира прехвърлянето на средства или ликвидацията на активи.", "date": "2017.11.05", "title": "\"Килиите\" на обвинените за корупция в Саудитска Арабия са в петзвездни хотели"}
{"url": "http://www.dnevnik.bg/sviat/2017/11/05/3072269_karles_puchdemon_e_arestuvan_sled_kato_se_e_predal_na/", "text": "Уволненият каталунски премиер Карлес Пучдемон се е предал на белгийската полиция, съобщи \"Евронюз\", като се позова на белгийски и испански медии. С него са били и членовете на правителството, за които в петък испанският Национален съд издаде европейска заповед за задържането им. В 9.17 часа местно време в полицейски участък в Брюксел, придружени от адвокатите си, са се предали Карлес Пучдемон и министрите на здравеопазването (Тони Комин), на образованието (Клара Понсати), на земеделието (Меричел Серет) и на културата (Луис Пуч). Те са обвинени в бунт, подстрекателство към размирици и разхищение на средства. Заповедта за задържането беше издадена, след като Пучдемон и министрите му не се явиха на 2 и 3 ноември за разпити в испански съдилища и стана ясно, че са в Белгия. Пучдемон и бившите министри могат да получат до 50 години затвор, ако бъдат признати за виновни. Петимата са били отведени в ареста, а белгийски съдия ще прецени в срок до 24 часа, най-късно до 9.17 ч. утре, дали да ги остави под стража, или да ги освободи под гаранция, предаде кореспондентът на БТА в Брюксел. Съдия ще изслуша техните случаи в неделя следобед и трябва да реши до понеделник сутринта дали да приложи европейската заповед за задържане, издадена в петък срещу тях от прокуратурата в Мадрид, съобщи говорител на белгийската прокуратура на специална пресконференция. Карлес Пучдемон отпътува за Белгия малко преди задействането в Мадрид на член 155 от конституцията, с който се замразява автономията и се разпуска законодателната власт на Каталуня, а администрацията и бюджетът минават директно на подчинение на централното правителство. На пресконференция в Брюксел той каза, че не търси политически убежище, а гаранции от Мадрид, че ще получи справедлив процес. В четвъртък 8 от бившите каталунски министри бяха арестувани до повдигане на обвинения в подстрекателство към размирици, бунт и злоупотреба с обществени средства. Девети министър, който напусна правителството ден преди провъзгласяването на независима република Каталуня, бе пуснат под гаранция от 50 000 евро. Останалите петима членове на кабинета са в Белгия, където - подобно на всеки гражданин на ЕС - могат да останат до 90 дни. Партиите за независима Каталуня пак може да победят Партиите, обявяващи се за независима Каталуня, може заедно да съберат най-големия брой гласове на извънредните регионални избори, насрочени от централната власт за 21 декември. Въпреки това те едва ли ще съберат депутати за мнозинство, с което да подновят кампанията си за отделяне от Испания. Това показва социологическо проучване, проведено между 30 октомври и 3 ноември от агенция GAD3 и публикувано от вестник La Vanguardia в неделя. Данните сочат, че трите партии ERC, PDECat и CUP биха имали между 66 и 69 депутати в 135-местния каталунски парламент. Друго допитване от същия период, публикувано в консервативния La Razon, дава почти същите прогнози, макар че в агенция NC Report не смятат, че ще бъде надхвърлен прагът за мнозинство от 65 депутати. За да участват като коалиция, партиите имат време до вторник да се регистрират и до 18 ноември да представят списъците си с кандидати.", "date": "2017.11.05", "title": "Карлес Пучдемон е арестуван, след като се е предал на белгийската полиция"}
{"url": "http://www.dnevnik.bg/sport/2017/11/05/3072271_torino_izmukna_tochka_ot_inter_na_san_siro/", "text": "Интер\" записа изненадващо равенство в  Серия А  срещу \"Торино\" и пропусна да оглави класирането преди мача на \"Наполи\". \"Нерадзурите\" стигнаха само до 1:1 с \"биковете\", като дори трябваше да наваксват изоставане в заключителните 30 минути. Водени от бившия играч и помощник-треньор в \"Интер\" Синиша Михайлович, гостите направиха силен мач и впечатлиха с добра игра в отбрана. За първи път от сезон 2007-08 \"Интер\" не загуби мач в първите 12 кръга на шампионата, а при предишния случай \"нерадзурите\" триумфираха с титлата. Този път тимът на Лучано Спалети не направи най-добрия си мач и дори можеше да загуби. Домакините държаха инициативата, но от 20 удара успяха само три пъти да пратят топката в очертанията на вратата. В 60-ата минута Фалке откри резултата след подаване на Силвестри и смълча 72 хиляди зрители на \"Сан Сиро\". От \"Интер\" реагираха мигновено и на терена веднага се появи Едер. Той усили нападателната мощ и 11 минути преди края успя да донесе точката на своя тим. Едер се разписа след подаване на капитана Мауро Икарди. Преди изиграването на мача на  \"Наполи\"  \"Интер\" има 30 точки и е с една зад лидера.", "date": "2017.11.05", "title": "\"Торино\" измъкна точка от \"Интер\" на \"Сан Сиро\""}
{"url": "http://www.dnevnik.bg/sport/2017/11/05/3072282_rekorden_gol_na_son_spasi_totnum_sreshtu_posledniia/", "text": "Тотнъм\" срещна неочаквани проблеми при домакинството си на последния във Висшата лига \"Кристъл палас\". \"Шпорите\" не бяха на висота и с голяма доза късмет стигнаха до успеха с 1:0. Той стана факт след гол на корееца Хюнг-Мин Сон в 64-ата минута. И в третото си лондонско дерби за сезона \"Тотнъм\" имаше доста колебания, след като преди това загуби от \"Челси\" в шампионатен мач и от \"Уест Хем\" в Купата на Лигата. \"Шпорите\" бяха без много от основните си футболисти –  Деле Али , за когото стана ясно, че ще пропусне контролите на Англия с Германия и Бразилия, Тоби Алдервейрелд, както и двама от вратарите - Юго Лорис и Мишел Ворм. Това наложи между гредите да застане Пауло Гасанига. Аржентинецът направи дебют за \"Тотнъм\" във Висшата лига, а освен това игра в елита за пръв път от 687 дни. Противно на логиката той имаше повече работа от двамата вратари, след като играчите пред него не се представиха на висота. Гостите от Южен Лондон бяха много агресивни и подходиха много дисциплинирано в отбрана. Хари Кейн почти нямаше шансове за \"Тотнъм\", а за сметка на това Вилфрид Заха и компания имаха няколко отлични възможности да се разпишат. Гасанига обаче отчая \"орлите\" с няколко блестящи намеси и в двете полувремена. Най-добрата възможност за \"Кристъл палас\" пропусна Заха, който в началото на втората част изскочи сам срещу вратаря, преодоля го, но стреля неточно. Това беше наказано от  \"Тотнъм\"  и в 64-ата минута след продължително разбъркване Сон се разписа. Защитата на няколко пъти чистеше топката след центрирания на Дани Роуз и Муса Сисоко, но накрая с прецизен удар с левия крак Сон преодоля Хулиан Сперони. С попадението си нападателят стана най-резултатния азиатец в историята на Висшата лига. Той вече има 20 гола, с един повече от бившия футболист на \"Манчестър юнайтед\" Парк Жу-Сунг. До края на мача отново кореецът беше в центъра на събитията и на два пъти пропусна да направи успеха на \"шпорите\" по-изразителен. \"Тотнъм\" се изравни с \"Манчестър юнайтед\" по точки, по 23, преди \"червените дяволи\" да изиграят двубоя си с \"Челси\". \"Палас\" остава на дъното с едва четири точки от 11 двубоя.", "date": "2017.11.05", "title": "Рекорден гол на Сон спаси \"Тотнъм\" срещу последния във Висшата лига"}
{"url": "http://www.dnevnik.bg/skorost/2017/11/05/3070149_fotorazkaz_naslednikut_na_ieti/", "text": "Шкода\" пусна свой модел сред средноразмерните кросоувъри още през 2009 година, когато се появи \"Йети\". Автомобилът беше доста популярен и името му се наложи, но чехите решиха наследникът му да носи ново название - \"Карок\". Вероятно търсеният ефект е да се подчертае колко различен автомобил е \"Карок\", а и да се спази географията при определянето на имената на кросоувърите на \"Шкода\". Както \"Кодяк\", така и \"Карок\" е свързан с Аляска, като наименованието е комбинация от думите на местното население за стрела и автомобил.", "date": "2017.11.05", "title": "Фоторазказ: Наследникът на \"Йети\""}
{"url": "http://www.dnevnik.bg/biznes/2017/11/05/3072292_chetiri_ognishta_na_ptichi_grip_sa_otkriti_v_stranata/", "text": "В България към момента има четири огнища на болестта Инфлуенца по птиците (грип), съобшиха от българската агенция по безопасност на храните. Те са на територията на областите Добрич, Хасково, Сливен и Ямбол. Последното огнище е констатирано в животновъден обект за отглеждане на патици в село Зимница, община Стралджа, област Ямбол, където са умъртвени близо 8000 патици. Като част от мерките за ликвидиране и недопускане на разпространението на болестта се умъртвяват и възприемчивите животни в животновъден обект, който е в непосредствена близост до огнището. Към момента на територията на област Ямбол заболяването е констатирано само в една ферма за патици в село Зимница, община Стралджа. В сливенското село Глушник, както и в хасковското село Узунджово, Инфлуенца по птиците е констатирана в домашно стопанство. Първото огнище, това в село Стефаново, община Добрич, област Добрич е констатирано в средата на месец октомври в промишлен животновъден обект за отглеждане на патици. За ликвидиране на огнищата са взети всички мерки съгласно ветеринарномедицинското законодателство. Птиците в 3 километровата зона около констатираните огнища са умъртвени по хуманен начин. Извършват се постоянни клинични прегледи в 10 километровата зона около огнищата. Към момента е забранено населването на животновъдни обекти с новоизлюпени водоплаващи птици на територията на цялата страна.", "date": "2017.11.05", "title": "Четири огнища на птичи грип са открити в страната"}
{"url": "http://www.dnevnik.bg/sport/2017/11/05/3072300_i_arsenal_ne_uspia_da_spre_pobednata_seriia_na_siti/", "text": "\"Манчестър сити\"  продължава да впечатлява с представянето си във Висшата лига и записа девета поредна победа в шампионата. \"Гражданите\" надделяха с 3:1 над \"Арсенал\" на своя \"Етихад\", но ако не беше сериозни брой пропуски, можеха да спечелят още по-комфортно. Кевин Де Бройне,  Серхио Агуеро  и Габриел Жезуш отбелязаха попаденията за \"гражадните\". Единствено последния гол на бразилеца, дошъл след засада на Давид Силва, развали доброто впечатление от мача. За \"Арсенал\" точен беше влезлият от пейката Лаказет, който намали на 1:2. Въпреки това в пореден мач като гост на тим от Топ 6, \"артилеристите\" не впечатлиха, а дори напротив – показаха беззъба игра и липса на идея как да победят един от кандаидатите за титлата. \"Сити\" води уверено в таблицата с 31 точки, с осем пред \"Манчестър юнайтед\", който играе по-късно с \"Челси\". \"Гражданите\" вече имат 38 гола във Висшата лига и единственият отбор от Топ 5 първенствата на Европа с по-добър показател е ПСЖ - 39 вкарани попадения. След 11 мача  \"Арсенал\"  е едва шести, на 12 точки от първата позиция. \"Артилеристите\" влязоха със загуба в ноември, който по традиция е най-слабия месец като точков актив, откакто Арсен Венгер води клуба. Пеп Гуардиола не направи драстични промени в състава си, но очаквано от първата минута започнаха Серхио Агуеро и Рахийм Стърлинг. За пети пореден мач защитата на \"гражданите\" беше съставена от карето Уокър, Стоунс, Отаменди и Фабиан Делф. Венгер предложи една изненада в състава си, като Франсис Коклен за първи път през сезона започна като титуляр. Той зае роля в центъра на защитата, заедно с Лоран Косчелни и Начо Монреал, заменяйки болния капитан Пер Мертезакер. Французинът беше поставен като персонален пазач на Агуеро и го преследваше навсякъде по терена. Не бяха минали и две минути, когато \"Сити\" стигна до първата си опасност. Топката беше пресечена след корнер за \"Арсенал\", Стърлинг организира бърза контраатака, преминала през Де Бройне, а накрая ударът на Агуеро излезе в аут. \"Арсенал\" също подходи със самочувствие, но \"артилеристите\" бяха доста по-уязвими в защите. Те стигнаха до няколко корнера и два неточни удара, но за сметка на това \"Сити\" беше с по-чистите положения. В 10-ата минута Агуеро изведе Сане в наказателното поле, той пусна прострелно подаване към Стърлинг, но англичанинът закъсня да засече топката. \"Гражданите\" увеличиха темпото и разликата веднага се усети. Първо Петър Чех се намеси добре, избивайки удар на Де Бройне с десния крак, но секунди по-късно беше безпомощен. Белгиецът направи двойно подаване с Фернандиньо, нахлу в наказателното поле и без да чака стреля с левия крак по диагонала, с което изведе \"Сити\" напред. Попадението определено обърка всички планове на футболистите на \"Арсенал\", които изглежда рухнаха. Те закъсняваха за всяка една ситуация, не бяха толкова агресивни и постоянно бяха далеч от своите противници. Месут Йозил се губеше по терена, а играчите на \"Сити\" бяха много добре подготвени за него. Германецът буквално не беше оставян да се обърне, когато получи топката и винаги имаше някой на гърба си. В 35-ата минута \"Сити\" направи нов голям пропуск, Стърлинг влезе в наказателното поле, но подаването му към Сане беше много неточно. Единственият точен удар за \"артилеристите\" преди почивката беше след изстрел на Аарън Рамзи в самия край. Той промуши топката мрежду краката на Джон Стоунс, но Едерсон показа много бърза реакция и успя да плонжира и да спаси. Второто полувреме започна по най-лошия начин за \"Арсенал\", след като още в първите минути \"Сити\" получи правото да изпълни дузпа. Стърлинг влезе в наказателното поле, застана пред Монреал и го принуди да извърши нарушение. Агуеро изпълни наказателния удар и отбеляза своя 179-и гол за \"гражадните\". Това беше 12-ия случай от началото на миналия сезон, в който \"Арсенал\" получава гол от дузпа. По този показател \"артилеристите\" са на първо място във Висшата лига. Едва след влизането на Александър Лаказет, \"Арсенал\" се посъживи и започна да задържа по-често топката. \"Артилеристите\" изнесоха играха в по-предни позиции, Йозил се премести от фланга в центъра на терена и разликата се усети. Девет минути след появата си на терена Лаказет веднага оказа влияние. Французинът получи хубав пас от Рамзи и с плътен удар по диагонала намали изоставането на \"топчиите\". Попадението на \"Арсенал\" по никакъв начин не притесни домакините, които продължиха да бъдат отбора с по-чистите положения. Габриел Жезуш, който се появи на мястото на Агуеро имаше отличен шанс да вкара, но Чех спаси неговия удар. Четвърт час преди края \"гражадните\" възстановиха аванса си от два гола, но реферът от далечната страна Стюърт Бърт сбърка сериозно. Той не видя засада на Давид Силва, испанецът се измъкна от защитата и намери Жезуш, който без проблем вкара. До края на двубоя зачестиха по-грубите влизания и от двата отбора и с това се увеличи броя на жълтите картони. Нетипично за двубой от Висшата лига, реферът Майкъл Оливър показа седем официални предупрежения.", "date": "2017.11.05", "title": "И \"Арсенал\" не успя да спре победната серия на \"Сити\""}
{"url": "http://www.dnevnik.bg/citat_na_deniia/2017/11/05/3072334_citat_na_denia_borisov_opitomi_patriotite_i_te/", "text": " С тези думи бившият служебен премиер Огнян Герджиков коментира работата на правителството. Според него не е сега най-подходящият момент да се иска вот на недоверие на кабинета. Греджиков подчерта също, че никой няма интерес от ново служебно правителство и предсрочни избори.", "date": "2017.11.05", "title": "Цитат на деня: Борисов опитоми патриотите и те поомекнаха"}
{"url": "http://www.dnevnik.bg/detski_dnevnik/2017/11/05/3068732_obuchenieto_po_turski_armenski_romski_i_ivrit_kato/", "text": "Просветното министерство написа нови учебни програми за изучаване на майчин език в училище, каквато възможност се дава в часовете по свободно избираема подготовка. Става въпрос за учебни планове по четири езика - турски, арменски, ромски и иврит, които при желание на учениците могат да се изучават по два часа седмично в продължение на седем години - от първи до седми клас. Програмите не са фиксирани за съответен клас, а са за година от обучението, така че се дава възможност за започване на обучението по майчин език и от втори и по-горен клас. Възможност да се учи майчин език в училище има и сега, но покрай училищната реформа програмите трябва да се осъвременят, за да е по-качествено обучението, обясняват от министерството. Новите проекти бяха подложени на обществено обсъждане, но по тях не са постъпили бележки. Предстои програмите да бъдат одобрени от образователния министър Красимир Вълчев. Дали ще стартира процедура за отпечатването на учебници по тях обаче зависи от интереса на автори и издатели. Къде се учи майчин език в училище Според данни на Национална електронна информационна система за предучилищно и училищно образование към февруари т.г. турски език като майчин се изучава от 6967 ученици у нас, арменски – от 128 ученици; иврит – от 278 ученици; а ромски език не се изучава, тъй като според неофициална информация ромските деца предпочитали да учат английски език. \"В няколко области турският език като майчин е по-често избиран от други. Това са Кърджали, Шумен, Разград, Бургас, като количествените стойности не са равномерни. Арменският език се изучава предимно в Пловдив, а иврит – основно в София\", обясниха от образователното министерство пред \"Дневник\".  Броят на проявилите желание да изучават майчини езици през учебната 2017/2018 година обаче е по-малък, показват данните от системата. За турски език са се записали 5385 ученици, за арменски – 118 ученици, за иврит – 184 ученици. За изучаването на ромски език отново няма желаещи, както и нямало учебник за тази цел. Сега се предлага изписването на буквите да бъде според нормите, кодифицирани през 1998 г. в \"Кодификация на ромски език\" на Христо Кючуков и Ярон Матрас. Какво ще се учи по новите програми Учебното съдържание в новите програми по майчин език обхваща глобални теми и може да помогне за увеличаване на общата култура на учениците, коментират от образователното министерство. Плюсовете на новите програми са още междупредметни връзки, свободата за учителите при прилагането им, както и яснотата за целите и очакваните резултати.  Новите програми по турски език, за изучаването на който има най-много желаещи, предвиждат придобиване на способност за писане и четене, създаване на кратък и по-дълъг текст, както и познаване на приказки, легенди и басни. Освен това през четвъртата година от обучението учениците трябва да познават обредите за различните обичаи, както и да съпоставят близки фолклорни творби на български и на турски език. На петата година се предвижда учениците да могат да преразказват случки на турски език, като сменят гледните точки. На седмата година - да използват интернет източници на турски език.", "date": "2017.11.05", "title": "Обучението по турски, арменски, ромски и иврит като майчин език вече ще може да започва от втори или по-горен клас"}
{"url": "http://www.dnevnik.bg/zdrave/2017/11/05/3071796_ot_diabet_umirat_poveche_hora_otkolkoto_ot_spin/", "text": "Ако до неотдавна световните здравни служби само предупреждаваха за опасността от епидемия от диабет, сега тя вече е факт. Диабетът е световна епидемия, която взима по 5 милиона жертви всяка година - повече, отколкото са жертвите на СПИН, туберкулоза и малария, взети заедно. Само за последните 35 години болните са се увеличили 4 пъти и сега са 422 милиона по света, а поне половин милион от тях са българи. Такава равносметка направи в месеца за борба с диабета проф. Цветалина Танкова, началник на клиника по диабетология към Университетската специализирана болница за активно лечение по ендокринология \"Акад. Иван Пенчев\" и ръководител на Клиничен център по ендокринология и геронтология в Медицински университет - София. По думите й проблемът е сериозен и мащабите на болестта са такива, че скоро няма да има семейство, което не е засегнато от нея. Обаче на този фон от ново национално проучване за България, което тя представи, личи, че информираността на хората за опасността от диабет намалява, вместо да се увеличава. Мащабите на епидемията  В момента един от всеки 11 души по света е болен от диабет (8.5% от населението), но прогнозата на Световната здравна организация е, че за следващите 20 години делът им ще е вече над 10%. Двата вида диабет обхващат всички възрастови групи, като над половин милион са децата засегнатите от диабет тип 1 и се нуждаят от прием на инсулин през целия си живот. Голямата част от случаите обаче - 90% от всички - са на диабет тип 2 сред възрастни, но също и  все повече сред деца . Това е диабетът, който се появява най-вече заради лошия начин на живот и съответно е предотвратим. А една от седем бременни жени има гестационен диабет, което е подценяван проблем, изреди проф. Танкова. За България прогнозата на СЗО вече е факт, като по изчисленията на здравната служба за 2016 г. 10.3% от българското население, или около 700 хил. души, са засегнати от болестта.  Официалната статистика у нас е за около половин милион души с диабет , но специалистите вярват, че има поне още около 200 хиляди, които не знаят, че са болни, и вероятно няма да разберат, докато не се появяват неизбежните усложнения. Въпреки огромната налична информация за диабета и периодичните кампании на здравните служби вниманието на хората все още не е насочено към превенцията и правилния контрол на заболяването. Представителна анкета за България, проведена тази година, показва, че масово не се познават симптомите на диабета, макар и да се осъзнават опасностите за здравето, които създава.  са най-разпознаваемите първи симптоми на диабета, само че много от хората, които идват в клиниката за диагностика, казват, че са ги имали от много време и това не им е направило впечатление, разказа проф. Танкова. От анкетата, която е направена за пръв път през 2013 г., личи, че сега само малко над една трета от хората разпознават симптомите, докато преди четири години около две трети са били наясно с тях. Точно заради това в голяма част от случаите у нас диагнозата идва късно, когато вече има по-сериозни поражения по организма. Има проблем с информираността и на хората, вече диагностицирани с диабет, особено за това колко често да следят стойностите на кръвната си захар и какви трябва да са те. Една трета от тях не са посещавали лекар в последната година и не са измервали гликирания си хемоглобин (средната стойност на кръвната захар за последните три месеца). 20% дори не знаят какво е това и защо е важно. Рисковите фактори и помощ За диабетно болните в България са достъпни всички видове терапии, включително и най-новите, които се покриват от здравната каса. Технологиите и  условията за лечението у нас са добри , осигуряват се вече и  инсулинови помпи и консумативите за тях , но проблемът е, че има много необхванати, а около половината от тези, които са - не упражняват добър контрол върху болестта си, обобщи проф. Танкова. Много повече усилия здравната система и самите хора трябва да насочат към превенцията, като познават рисковите фактори, смята специалистът. Те са: Има и фактори, които са извън контрола на човек, като генетичната предразположеност и факторите на околната среда, но ако в семейството има диабетно болни, това означава още по-голямо внимание към правилния начин на живот за превенцията му. Всички други фактори подлежат на промяна и дори човек в преддиабетно състояние може да се избави от участта на диабет тип 2, ако положи усилия. Може да започне, като например провери гликирания си хемоглобин и се консултира със специалист.", "date": "2017.11.05", "title": "От диабет умират повече хора, отколкото от СПИН, туберкулоза и малария, взети заедно"}
{"url": "http://www.dnevnik.bg/sport/2017/11/05/3072182_ludogorec_priema_cska_s_vuzmojnost_da_ubie_intrigata_v/", "text": "Първият и вторият в класирането на Първа лига -  \"Лудогорец\"  и ЦСКА, се изправят днес един срещу друг в най-интересния мач от 15-ия кръг. Шампионите, които водят с пет точки, могат да направят нова сериозна крачка към седма поредна титла, след като преди седмица победиха \"Левски\". Успех за ЦСКА ще значи намаляване на разликата и връщане на интригата за първото място. Двубоят слага край на серията от пет поредни мача за разградчани на собствения им стадион във всички турнири. От 23 октомври \"Лудогорец\" игра последователно с \"Етър\", \"Берое\", \"Левски\" и \"Спортинг\" (Брага) и засега е с две победи и две равенства. Шампионите са фаворит в двубоя, като още нямат загуба при новия си треньор  Димитър Димитров–Херо . След идването на специалиста разградчани са в серия от 18 срещи без поражение. В този период тимът стабилизира много отбраната си и допусна едва пет гола във всички турнири. Задачата на червените обаче няма да е никак лесна, след като те се изправят срещу най-добрата защита в Първа лига. В досегашните си 14 мача \"Лудогорец\" е допуснал едва шест гола. Успокоително за гостите от София е, че те се представиха добре срещу сочената за друга най-добра отбрана в шампионата – тази на \"Левски\", когато вкараха два гола. Двата съперника са реализирали по 33 гола, но сблъсъците между тях не са от най-резултатните. Само в един от петте от въвеждането на новата Първа лига паднаха повече от два гола. По-рано през сезона \"Лудогорец\" вече победи ЦСКА на \"Българска армия\". Тогава разградчани излязоха с доста резерви, а единственото попадение отбеляза  Върджил Мисидижан , който се възползва от грешка на Георги Китанов. Формата ЦСКА отива в непревземаема крепост, на която \"Лудогорец\" няма загуба във всички турнири от 31 май. \"Лудогорец арена\" видя за последно поражение на своя тим в последния кръг от миналия шампионат срещу \"Локомотив\" (Пловдив). От една страна, тогава титлата вече беше решена, а от друга, бившият треньор Георги Дерменджиев пусна само играчи от дублиращия тим. След това в продължение на 13 двубоя разградчани са в серия от девет победи и само четири равенства при голова разлика 28:10. ЦСКА не впечатлява в последно време, въпреки че доскоро беше убедителен лидер. Червените започнаха колебливо сезона, но после записаха серия от осем поредни победи, преди да се стигне до трите поредни равенства (\"Етър\", \"Пирин\" и \"Левски\"), които свалиха тима от върха. Преди седмица ЦСКА сложи край на серията след успех над \"Славия\", но  не убеди с представянето си . Притеснително за треньора Стамен Белчев е представянето на  Фернандо Каранга . Бразилецът започна с 12 гола в първите 11 мача, но вече 298 минути не се е разписвал. Треньорите Димитър Димитров определи като ключово преди двубоя възстановяването. Той изрази притеснение, че играчите му започват да изпитват умора заради сгъстения цикъл, в който са техните срещи. В рамките на 117 дни, откакто започнаха в квалификациите на Шампионската лига, разградчани са изиграли 27 двубоя във всички турнири срещу 16 за съперника си. \"Първенството тепърва започва, така че един мач няма да реши нищо. Освен това имаме и плейофи, има още много мачове да се изиграят, затова не може да се каже дали един ще е шампион толкова рано\", каза Димитров преди срещата. Неговият колега Стамен Белчев определи срещата като много важна за неговия тим, за да може той да афишира шампионските си амбиции. \"Всички са здрави и очакваме с нетърпение този мач с \"Лудогорец\". Оптимист съм. Вярвам на всеки един от момчетата. Те знаят, че са най-добрите футболисти, само трябва да го покажат като колектив. Мисля, че няма нужда от много приказки и да говорим с красиви думи\", каза Белчев пред клубната телевизия. Единственият по-сериозен проблем пред ЦСКА е отсъствието на капитана  Божидар Чорбаджийски , който има проблем с кръста. Централният защитник получи контузията още през октомври на лагера на националния тим. Тогава бранителят не игра с Люксембург, а след това пропусна и двубоите на ЦСКА с \"Пирин\" (0:0) и  \"Левски\" (2:2) . Защитникът се завърна на терена срещу \"Славия\" през миналата седмица, но от клуба обявиха, че отново е почувствал болки. Двубоят между \"Лудогорец\" и ЦСКА е днес от 18 ч.", "date": "2017.11.05", "title": "\"Лудогорец\" приема ЦСКА с възможност да убие интригата в първенството"}
{"url": "http://www.dnevnik.bg/sviat/2017/11/05/3072101_nai-chetenoto_v_dnevnik_koi_spasi_evreite_i_ostavkata/", "text": "Русия обяви, че Червената армия е спасила българските евреи,  е най-четената публикация в \"Дневник\" тази седмица с 36 728 отваряния. Данните са към 19 часа в събота. Следват  Министърът на здравеопазването Николай Петров подаде оставка  с 20 877 прочитания. На интерес се радва и откритието  В Хеопсовата пирамида има непозната голяма кухина, обявиха учени  (19 055 прочитания). Десетте най-четени публикации се допълват от  Едно към едно от интервюто \"Десислава Радева - такава, каквато е\"  (16 484),  Кевин Спейси обяви, че е гей, извини се за сексуален инцидент от 1986 г.  (16 184),  Съдът прекрати делото за мръсния въздух на София  (15 519), \" Райънер\" ограничава ръчния багаж на пътниците си от средата на януари 2018 г.  (14 438),  Москва изрази \"възмущение от вандалския акт\" срещу Паметника на Съветската армия в София  (14 272),  Евростат обяви България за страната на тиквите в ЕС  (12 549) и  Нападател с пикап уби 8 души на велоалея в Ню Йорк, ФБР разследва тероризъм  (12 387).", "date": "2017.11.05", "title": "Най-четеното в \"Дневник\": Кой спаси евреите и оставката на министър Петров"}
{"url": "http://www.dnevnik.bg/sport/2017/11/05/3072185_uaildur_spazi_obeshtanieto_si_i_nokautira_stivurn/", "text": "Дионтей Уайлдър постигна впечатляваща победа над Бърмейн Стивърн и защити титлата си в тежка категория на Световния боксов съвет (WBC). Американецът нокаутира съперника си още в първия рунд и по този начин спази обещанието си, което даде на официалната пресконференция. Той вече има 39 победи от 39 срещи на професионалния ринг и 38-а с нокаут. За 19-и път в своята кариера  Уайлдър  приключи двубой още преди да е изтекъл и първия рунд, като го направи по впечатляващ начин. Малко над 11 хиляди зрители в \"Барклис сентър\" в Бруклин видяха успеха на американеца. Боксьорът от Алабама се закани да унищожи канадеца, който до момента беше единствения съперник, издържал срещу него всички 12 рунда. Това се случи на 17 януари 2015 г., когато Уайлдър спечели вакантната титла на WBC. \"Казах какво ще се случи още преди мача и го направих, затова искам мир със Стивърн. Той заслужава уважение, че излезе на ринга. Но няма кой да се мери с мен в тежката категория – аз съм мощен, подвижен, атлетичен. Движа се като боксьор от средните категории. Аз съм кралят\", каза 32-годишният боксьор след срещата. За три минути на ринга, колкото продължи срещата, Уайлдър успя да отправи 39 удара, а 15 от тях американецът пласира в тялото на своя съперник. За сметка на това претендентът от Канада само четири пъти замахна към шампиона, но нито един път не успя да го улучи. В социалните мрежи поведението на Стивърн предизвика доста коментари, след като контрастираше с показаното в първия мач с Уайлдър. Досега 39-годишният боксьор имаше само две поражения, но сега за втори път беше нокаутиран след 2007 г. Двубой на практика нямаше, след като от първия гонг Уайлдър се впусна в атака. Той нанесе редица от тежки удари в тялото на канадеца. Стивърн държеше високо гарда си, но не се движеше много по ринга. В последната минута Уайлдър свали три пъти съперника си на земята и мачът приключи. Точно 52 секунди преди гонга гардът на Стивърн се отвори и шампионът пласира много тежък прав удар в главата му, пращайки го на пода. Това определено зашемети канадеца, който се изправи, но застана неподвижен в средата на ринга, буквално без да дава съпротива. С комбинация от две десни и едно ляво кроше Уайлдър го прати за втори път в нокдаун. Реферът Артър Мерканте позволи срещата да продължи отново, но последва канонада от удари на Уайлдър, който натика съперника си във въжетата и го свали за трети път, с което и мачът приключи. Пораженията за Стивърн бяха сериозни, след като канадецът няколко минути не успя да се изправи на крака. Веднага след мача американецът предизвика шампиона на WBA, IBF и IBO  Антъни Джошуа  в дългоочакван мач между двамата. \"Слушай Ей Джей, отдавна чакам за мач между нас и сега ти обявявам война. Приемаш ли моето предизвикателство\", попита Уайлдър. Американецът защити титлата си на Световния боксов съвет за шести път и се доближава до бой за обединяване на поясите в тежка категория. Най-вероятно мач между Уайлдър и Джошуа ще има през следващото лято. Очаква се преди това Бронзовия бомбардировач да се бие с победителя от мача между Доминик Брийздейл и Ерик Молина, които ще излъчат претендент за пояса му. В началото на 2018 г. пък се очаква Джошуа да срещне  Джоузеф Паркър , шампионът на Световната боксова организация (WBO). Така, ако британецът е победил и завоювал нова титла, то мач с Уайлдър ще бъде за излъчването на абсолютен световен шампион. \"Много дълго чакам да те срещна, сега искат да ми пратят селянина (Дилиън Уайт – бел. ред.), но аз искам краля, искам Джошуа. Аз не бягам и не се крия, защото съм най-добрият. Ще отида навсякъде по света, за да се бия с теб. Хайде да го направим\", завърши Уайлдър.", "date": "2017.11.05", "title": "Уайлдър спази обещанието си и нокаутира Стивърн още в първия рунд"}
{"url": "http://www.dnevnik.bg/sviat/2017/11/05/3071645_siciliancite_izbirat_mejdu_populisti_i_desnite_na/", "text": "Незаконните строежи, превзели плажа на Багерия, близо до Палермо, предлагат поразителна гледка, но те са и залог в страховита политическа битка около корупцията - централна тема в кампанията за регионалните избори Сицилия, която предшества тази за парламентарните в цяла Италия. Средиземноморският остров гласува днес на избори, които мнозина в Италия разглеждат като генерална репетиция за парламентарните избори в страната в началото на 2018 г. Единствената разлика е, че в Сицилия популистите от  движение \"Пет звезди\"  са с изравнени сили с десницата, водена от  бившия премиер Силвио Берлускони , и със значителна преднина пред левоцентристката Демократическа партия начело с бившия министър-председател Матео Ренци, която има доста по-голяма тежест на национално равнище. В очакване на 2018 г. движение \"Пет звезди\" много разчита да спечели със Сицилия първата си област, залагайки на картата на почтеността пред традиционните партии, затънали малко или много в корупционни афери - стратегия, която му позволи да влезе с гръм и трясък в парламента през 2013 г. Поне това се опитва да направи кметът на Багерия от \"Пет звезди\" Патрицио Чинкуе в града си, в който могат да се видят в концентрирани вид проблемите на Сицилия с мафията, незаконното строителство и управлението на сметосъбирането. Тази седмица полицията задържа 16 души, сред които и мафиотски бос, наредил да бъде убита собствената му дъщеря, тъй като излизала с полицай. Залогът в Багерия, както и в останалата част от Италия, обаче е не толкова проблемът с вендетите на коза ностра, колкото да се разбере дали сицилианската мафия, наричана октоподът, има контрол върху тези регионални избори, както е ставало толкова пъти на острова в миналото. Нищо като че ли не свидетелства нещата да са се променили изоснови. \"Съмнителни\" кандидати В Сицилия \"според мен присъствието на мафията в политическата сфера е по-сериозно от всякога\", обяснява пред АФП Амброджо Картозио, сицилиански прокурор, който се бори с мафията вече около 35 години. И на тези избори, както и при предишните, си има група \"съмнителни\" кандидати от целия политически спектър, наречени така заради предполагаемата им връзка с мафията. Нело Музумечи, кандидат от дясната партия \"Форца Италия\" на  Силвио Берлускони , се опитва някак да се разграничи от някои от колегите си кандидати, един от които е обвинен в най-малко от 22 престъпления. Самият Берлускони е обект на започнало тази седмица разследване след обвинения, свързващи го с кампания от атентати, извършени от сицилианската мафия през 1993 г. Движение \"Пет звезди\" и неговият кандидат Джанкарло Канчелери логично изиграха докрай картата на почтеността по отношение на мафиотската корупция, настоявайки например ОССЕ да участва със свои наблюдатели на изборите, след като парламентарната комисия за борба с мафията заяви, че не може да гарантира \"чистотата\" на кандидатските листи на тези избори. Опасността от опорочаване на изборите е съвсем реална: на близо два милиона италианци поне веднъж в живота са били предлагани пари или размяна на услуга за услуга срещу гласа им, разкри през октомври националната статистическа служба Истат. За да се сложи край на тази система, движение \"Пет звезди\" обеща изключително строг юридически арсенал срещу корупцията, но на практика нещата са по-сложни. Самият кмет на Багерия, който обеща да разруши най-напред незаконните постройки, свързвани с мафията, сред установените 8000 такива сгради в града, е разследван за злоупотреба с власт и присвояване на средства - обвинения, които той отхвърля. Тридесет и две годишният Патрицио Чинкуе е убеден, че главната цел на подетото разследване срещу него е да очерни репутацията на движение \"Пет звезди\" малко преди изборите. Популисткото и антисистемно движение обаче е убедено, че ще спечели както в Сицилия, така и в останалата част на Италия поради отвращението на италианците от политическата класа, която те смятат за безполезна и корумпирана. Специален избирателен закон Сицилия, една от петте италиански области с автономен статут, ще избира 70-членен регионален парламент, както и президент. До урните са призовани да отидат 4.5 милиона избиратели. Шестдесет и двама депутати се избират по пропорционалната система, като листата с най-висок резултат получава бонус от 7 места, а тази, която остане втора - от 1 място. Има голяма вероятност победителят на изборите да не спечели мнозинство. Ако победи кандидатът на десницата, той най-вероятно ще трябва да потърси подкрепа от депутатите от Демократическата партия. Това развитие може да е показателно за онова, което се очаква на парламентарните избори в национален мащаб - правителство, основаващо се на съюз между Демократическата партия и \"Форца Италия\", обясни за АФП преподавателят по политология в Свободния международен университет за социални изследвания в Рим Марко Анджело Джервазони. /БТА", "date": "2017.11.05", "title": "Сицилианците избират между популисти и десните на Берлускони на местните избори днес"}
{"url": "http://www.dnevnik.bg/sviat/2017/11/05/3072202_krainodesnite_i_upravliavashtite_v_slovakiia/", "text": "Крайнодясната Народна партия \"Наша Словакия\" (НПНС) претърпя поражение на състоялите се вчера местни избори в осем области Словакия, предаде \"Ройтерс\", цитирана от БТА. По този начин централноевропейската страна, членка на ЕС и на еврозоната, не потвърди тенденцията за успехи на крайнодесните, очертала се в Германия, Австрия и Чехия през последните месеци, отбелязва агенцията. На изборите преди четири години лидерът на НПНС Мариан Котлеба изненадващо бе избран за губернатор на Банска Бистрица (Централна Словакия), а партията му спечели 8% от гласовете и места в националния парламент на изборите м.г. Оттогава подкрепата за партията, която инициира петиция за провеждане на референдум за излизане от ЕС и НАТО, повиши още повече популярността си до около 10 на сто, сочат анкетите. Тя стана трета парламентарна сила след лявата СМЕР и евроскептичните либерали. Вчера обаче Котлеба не бе преизбран за губернатор и загуби изборите от бизнесмена Ян Лунтер - безпартиен, подкрепен от всички партии с изключение на крайната десница, сочат почти пълните резултати от вота. Провали се и заместник-лидерът на НПНС Милан Ухрик, загубвайки губернаторското място в югозападната област Нитра. Котлеба и други двама депутати от НПНС ги грозят съдебни обвинения в екстремизъм. През май прокуратурата предприе стъпки за забрана на цялата партия с аргумента, че тя представлява заплаха за демократичната система в Словакия, припомня \"Ройтерс\". Партията, чиито членове участват във факелни шествия, облечени в черни униформи по подобие на марионетната нацистка словашка държава от времето на Втората световна война, отрича всякакви връзки с фашизма. Миналата година те започнаха да патрулират във влакове, носейки легално притежавани оръжия, в области с многобройно ромско население. Неуспех на вчерашните избори претърпя и управляващата левоцентристка социалдемократическа партия СМЕР на премиера Роберт Фицо. Преизбрани бяха само двама от губернаторите, подкрепяни от управляващата коалиция - в областите Тренчин и Нитра, а четирима бяха победени от опозиционни десноцентристки кандидати. На парламентарните избори миналата година СМЕР почти се срина, получавайки 28.3% от гласовете срещу 44.4 на сто през 2012 г., но все още остава най-голяма партия с двойно по-голяма подкрепа от евроскептичната либерална \"Свобода и солидарност\". Кандидатът на последната вчера бе избран за губернатор на столичната Братиславска област. В гласуването вчера участваха около 30 процента от избирателите, което е с 10 на сто повече, отколкото на предишните местни избори през 2013 г.", "date": "2017.11.05", "title": "Крайнодесните и управляващите в Словакия претърпяха поражение на местните избори"}
{"url": "http://www.dnevnik.bg/detski_dnevnik/2017/11/05/3071078_otkus_ot_bebe_made_in_france_na_pamela_drakurman/", "text": "Какво правят французите, та бебетата им да спят непробудно по цяла нощ още от третия месец, да се хранят, без да капризничат, да бъдат самостоятелни от съвсем малки, да уважават възрастните, изобщо да бъдат сбъдната мечта? Памела Дракърман сравнява френските родители с американските и везната почти изцяло натежава в полза на първите. В тази автобиографична книга, в която всъщност прозира симпатия и към двете нации и която е написана с хумор и самоирония, българският читател ще може да открие както полезни препоръки, така и възможност да прецени коя от двете системи му допада повече и кои от противоположните ценности да възприеме. Колко време да кърмим детето – два-три месеца или една година? Кога да го дадем на детско заведение – на шестмесечна възраст в ясли или да изчакаме трите му години, за да го запишем в детска градина? Трябва ли детето да бъде \"цар\", или трябва да си знае мястото? Да работят ли майките, или да си гледат децата? Кое от двете – строгата френска \"рамка\", или американският либерализъм помага на децата да се чувстват добре в кожата си? И още: как французойките успяват да не трупат килограми и как запазват добрите си отношения с партньора? \"Бебе Made in France\" (2012) има огромен успех в Съединените щати и се превръща в настолна книга на американските родители. Издадена е на 27 езика. Авторката Памела Дракърман е американска журналистка и писателка, завършила философия и международни отношения, женена за англичанин, майка на три деца и живее в Париж. ФРЕНСКИТЕ ДЕЦА НЕ ХВЪРЛЯТ ХРАНА Когато дъщеря ми беше на осемнайсет месеца, със съпруга ми решихме да отидем на малка ваканция. Харесахме си един крайбрежен град на няколко часа път с влак от Париж, където живеехме (аз съм американка, съпругът ми е британец), и запазихме хотелска стая с детско креватче. По онова време тя беше единственото ни дете, тъй че ще ни простите, задето си помислихме: Колко пък да е трудно? Закусвахме в хотела, но трябваше да обядваме и вечеряме в малките крайбрежни ресторантчета около старото пристанище. Бързо установихме, че две хранения на ден в ресторант с малко дете заслужават отделен кръг в ада. Бийн бързо хапваше парченце хляб или нещо пържено и само след няколко минути започваше да изсипва солта от солницата и да разкъсва пакетчетата захар. После изискваше да бъде свалена от високото столче за хранене, та да може да обикаля ресторанта и да се надвесва опасно през доковете. Залагахме на бързината: поръчвахме още с влизането, като молехме сервитьора да донесе хляба и поръчките ни наведнъж: предястия и основно – всичко заедно. Докато съпругът ми поглъщаше набързо рибата си, аз бдях Бийн да не се замотае в краката на келнера или да не хукне към морето. После се сменяхме. Оставяхме огромни бакшиши, за да компенсираме планината накъсани салфетки и разхвърляните по покривката калмари.  На връщане към хотела проклинахме пътуването, радостта и идеята да имаме още деца. Тази \"ваканция\" затвърди окончателно убеждението ни, че с живота, който водехме само осемнайсет месеца по-рано, вече е свършено. Защо ли изобщо бяхме изненадани? След още няколко кошмарни посещения на ресторант, забелязах, че френските семейства наоколо не изглеждаха като да се пържат в ада. Странно, но приличаха на хора във ваканция. Френските деца на възрастта на Бийн си седяха кротко на столчетата, чакаха си храната или ядяха риба и даже зеленчуци. Нямаше крясъци или хленчене. Ядяха си предястието, основното и десерта едно след друго. И масите не бяха осеяни с какво ли не. Въпреки че живеехме във Франция от няколко години, не знаех как да си обясня това. В Париж по ресторантите няма много деца. Или поне аз не ги бях забелязвала. Преди аз самата да имам деца, не обръщах особено внимание на чуждите. А и сега гледах предимно своето. При цялата си несрета обаче успявах да забележа, че като че ли съществува и друг начин. Но какъв точно? Да не би френските деца да бяха генетично по-кротки от нашите? Дали ги подкупваха (или заплашваха), че кротуваха така? Да не би да бяха продукт на старата философия, че детето трябва да се вижда, но не и да се чува? Нищо такова. Френските деца край нас нямаха вид на наплашени. Бяха весели, бъбриви и любопитни. Родителите им бяха нежни и търпеливи. Но като че ли на масата им, а вероятно и в живота им, царуваха невидими цивилизоващи сили, липсващи в нашия. Щом започнах да мисля за френския начин за отглеждане на деца, установих, че той е различен не само на масата. И внезапно взех да си задавам купища въпроси. Защо например през стотиците часове, които прекарах по френските детски площадки, никога не видях дете (с изключение на моето собствено) да се тръшка и да изпада в истерия? Защо на моите приятели французи не им се налагаше спешно да си прекъсват разговора по телефона, понеже детето им иска нещо? Защо всекидневните им не бяха превзети от индиански палатки и кукленски кухнички, както беше нашата? И още, и още. Защо повечето от американските деца, които познавах, бяха на монодиета от спагети или бял ориз или ядяха само едно определено \"детско\" меню, докато децата на приятелите ми французи си хапваха риба, зеленчуци и практически всичко останало? И как ставаше така, че извън следобедната закуска френските деца не се тъпчеха непрекъснато? Не съм допускала, че ще започна да се възхищавам на френското родителство. То не е като френската мода или френското сирене. Никой не отива в Париж, за да се запознае с местните възгледи за родителския авторитет и за справянето с чувството за вина. Точно обратното: американските майки, които познавах в Париж, се ужасяваха от това, че парижанките почти не кърмят и оставят четиригодишните си хлапета да се размотават с биберон в устата. Как успяваха да не забележат, че френските бебета започват да спят сами още на втория или третия месец? И как не им правеше впечатление, че френските деца не изискват постоянно внимание от възрастните и съумяват да чуят думата \"не\", без да изпаднат в криза? Никой не говореше за това, но аз все по-ясно виждах, че френските родители тихо и кротко постигат резултати, които създават напълно различна атмосфера в семейния живот. Когато на гости ни идваха американски семейства, родителите през повечето време се занимаваха с дребните разправии на децата, помагаха на малките да скачат от кухненския остров или клечаха на пода и им показваха как се играе с Лего. Винаги имаше по няколко рунда рев и успокояване. Когато обаче ни гостуваха французи, ние, възрастните, пиехме кафе, а децата се забавляваха без проблеми помежду си. Френските родители са достатъчно загрижени за децата си. Те знаят за педофилите, алергиите и опасността от поглъщане на дребни предмети. Те вземат разумни предпазни мерки. Но не се безпокоят непрекъснато за благополучието на потомството си. Този по-спокоен подход ги прави по-добри както в очертаването на границите, така и в умението им да дават на децата си известна свобода. Далеч не съм първата, която посочва, че американската средна класа има голям проблем с грижите за децата. В редица книги и статии проблемът прилежно се диагностицира, критикува и изрича на глас: прекомерно родителство, хиперродителство, хеликоптерно родителство и накрая – това ми е любимото – киндергархия. Един автор дефинира проблема като \"придаване на повече тежест на отглеждането на децата, отколкото е полезно за тях самите\". Джудит Уорнър пък говори за култура на \"тоталното майчинство\" (всъщност тя алармира за проблема, след като се връща от Франция). Никой, изглежда, не харесва американското родителство, най-малко самите родители. Тогава? Защо американският начин на гледане на деца сякаш е така вграден в моето поколение, че ти влияе даже когато – като мен – напуснеш страната? През 80-те години на миналия век се появиха множество статии и широко се обсъждаше неуспехът на децата в училище – смяташе се, че не са получили достатъчно стимулиране у дома, особено в ранните си години. Родителите от средната класа приеха това като сигнал, че собствените им деца ще процъфтят, ако ги стимулират повече. По същото време пропастта между бедни и богати зейна още по-широко. Изведнъж се оказа, че родителите трябва да отглеждат децата си така, че да ги подготвят да бъдат част от новия елит. Подлагането на децата на правилните стимули в ранна възраст – по възможност на повече стимули, отколкото получават другите деца на същата възраст – започна да изглежда все по-живототрептущо. Наред с това състезателно родителство си проправи път и убеждението, че децата са психологически крехки. Днешните млади родители са част от най-психоанализираното поколение и са просмукани от идеята, че всяко решение, което вземат, може да нанесе вреда на децата им. Освен това ние пораснахме по време на бума на разводите от 80-те и бяхме решени да действаме не толкова егоистично, колкото смятахме, че са правили нашите родители. И въпреки че ръстът на престъпността в САЩ спадна след пика си през 90-те, новинарските репортажи създават впечатлението, че обстановката, в която живеят децата ни, е по-рискова от всякога. Ние имаме чувството, че сме станали родители в изключително опасен свят и трябва да сме постоянно бдителни. В резултат на всичко това се появи сегашният тип стресиращо и изтощително родителство. Но сега, във Франция, виждах, че има и друг начин. Интересът ми към него бе продиктуван от смесица от журналистическо любопитство и майчинска тревога. На края на катастрофалната ни морска отпуска бях решена да разбера какво различава френските родители от нас. Да извърша нещо като родителско разследване. Защо френските деца не хвърлят храна? И защо родителите им не крещят? Каква е тази невидима сила, която французите владеят? Мога ли и аз да я впрегна в полза на собственото си потомство? Разбрах, че съм напипала важна следа, когато попаднах на изследване, водено от икономисти в Принстън, в което майки от Кълъмбъс, Охайо, намираха майчинството за двойно по-изтощително и неприятно в сравнение с майките от Рен, Франция. Това съвпадаше със собствените ми наблюдения от Париж и от Щатите: имаше нещо във френския начин на отглеждане на деца, което го превръщаше повече в радост, отколкото в тегоба. Бях убедена, че тайните му са скрити за простото око. И никой досега не се беше опитвал да ги открие. Започнах да си водя записки в един бележник, който носех в бебешката чанта с принадлежности. Всяко посещение на лекар, вечеря у приятели, игра на открито и куклен театър се превръщаха в шанс да наблюдавам френския родител в действие и да търся негласните правила, които го ръководят. Началото беше трудно. Французите като че се люшкаха между крайната строгост и шокиращата либералност. Разпитът също не помагаше. Повечето родители, с които разговарях, настояваха, че не правят нищо особено. Напротив, те също бяха убедени, че Франция е поразена от синдрома на \"детето цар\", при който родителите са изгубили своя авторитет (на което аз отговарях, че ако искат да научат нещо за синдрома на \"детето цар\", трябва да отидат в Ню Йорк). През следващите години и след като родих още две деца в Париж, продължавах да гадая. Открих например, че във Франция си имат свой \"доктор Спок\", психоаналитичката Франсоаз Долто, с която цялата страна е запозната, но нито една от книгите ѝ не беше преведена на английски. Четях книгите на тази жена наред с редица други. Интервюирах дузини родители и експерти. И безсрамно подслушвах разговори, докато чаках децата след училище или в супермаркета. Мисля, че най-накрая успях да разбера как го правят френските родители.", "date": "2017.11.05", "title": "Откъс от \"Бебе Made in France\" на Памела Дракърман"}
{"url": "http://www.dnevnik.bg/sviat/2017/11/05/3072204_severna_koreia_e_problem_koito_triabva_da_bude_reshen/", "text": "Американският президент Доналд Тръмп окачестви Северна Корея като голям проблем, който трябва да бъде решен. Позицията си той изрази още на борда на президентския самолет на път за Япония, откъдето започна азиатската му обиколка, предаде \"Асошиейтед прес\", цитирана от БТА. Това ще е най-продължителното посещение в Азия на американски президент от времето на Буш-старши. Тръмп добави, че по отношение на Северна Корея в продължение на 25 години е била показвана тотална слабост. Темата за КНДР ще присъства във всички разговори на американския президент в Азия, включително с лидерите на Япония, Южна Корея и Китай, и по време на прогнозирана среща във Виетнам с Владимир Путин. В отговор на въпрос Доналд Тръмп каза, че скоро ще бъде взето решение дали Северна Корея да бъде включена в списъка с държави, подкрепящи тероризма. Преди да отиде в Пекин, за да убеждава Си Цзинпин да се ангажира с още действия по отношение на Пхенян, Тръмп ще се стреми да създаде единен фронт срещу Северна Корея с лидерите на Япония и Южна Корея, отбелязва Ройтерс. Освен КНДР другата главна тема на обиколката ще е търговията. Президентът на САЩ Доналд Тръмп окачестви американско-японския съюз като завет за силата на свободата да преобразява. Той заяви, че двете страни някога са воювали помежду си, но сега са приятели и партньори в стремежа си към по-добър свят. Пред военнослужещите във военновъздушната база \"Йокота\" край Токио Доналд Тръмп каза, че те са най-голямата заплаха за тираните и диктаторите, които тормозят невинните. Ракетата срещу Рияд била отговорност на Иран Президентът на САЩ Доналд Тръмп смята, че  Иран е отговорен за изстреляната от йеменска територия ракета  към Рияд. Американският лидер заяви това пред журналисти на борда на самолета си на път за Япония, предаде ТАСС. \"Иран според мен току-що извърши нападение срещу Саудитска Арабия. Знаете за това, нали? Видяхте, че е била изстреляна ракета. А нашите системи свалиха тази ракета, докато е летяла. Колко сме добри. Никой не произвежда това, което ние произвеждаме, и сега го продаваме по целия свят\", заявил Тръмп.", "date": "2017.11.05", "title": "Северна Корея е проблем, който трябва да бъде решен, обяви Тръмп"}
{"url": "http://www.dnevnik.bg/sviat/2017/11/05/3072207_princove_ot_upravliavashtata_dinastiia_i_ministri_sa/", "text": "Саудитското ръководство възнамерява да пресече напълно злоупотребите във властовите структури и затова започва голяма кампания за борба с корупцията. Това заяви саудитският крал Салман, цитиран от телевизионния канал \"Скай нюз - Арабия\", цитиран от ТАСС. Според саудитския лидер държавните органи в кралството ще проведат серия кампании за задържане на обвиняеми във финансови машинации и злоупотреба с власт. Монархът заяви, че корупцията трябва да бъде изкоренена, а на корумпираните да се потърси отговорност. Той създаде и специален комитет за борба с корупцията. Още в първия си работен антикорупционният орган разпореди да бъдат задържани десетима принцове от управляващата династия Ал Сауд, както и 30 бивши министри по обвинения в корупция. Заповеди за арест има и за четирима настоящи министри. Според телевизия \"Ал Маядин\" сред обвиняемите са медийният магнат принц Уалид бин Талал. Той е един от най-богатите хора в света и има дялове от компании като Apple, Time Warner, банковия консорциум Citigroup и медийната империя News Corporation. Сред обвинените в корупция са още освободените вчера министър на икономиката Адел Факих и вече бившият ръководител на министерството на националната гвардия принц Митеб бин Абдула. Официално саудитските власти не са публикували списък с имената на обвинените лица. Чуват се обаче мнения, че арестите са направени с цел утвърждаване на властта на принца, когото крал Салман е избрал за свой наследник - 32-годишният Мохамед бин Салман. Той оглавява антикорупционния комитет, а кралят отстранява всички, които не са съгласни с избора му на наследник или имат достатъчно влияние да му се противопоставят.", "date": "2017.11.05", "title": "Принцове от управляващата династия и министри са арестувани в Саудитска Арабия заради корупция"}
{"url": "http://www.dnevnik.bg/zelen/2017/11/05/3071818_germanski_stroitel_spasiava_hiliadi_tonove_beton_ot/", "text": "Законите за опазване на околната среда в Германия са си наказателно право. Така се шегуват в най-голямата производствена база на \"Феес\" - компания, която първа в Германия е затворила цикъла на строителните материали: изгражда, руши и преработва отломките. Зад шегата се крие фактът, че във \"Феес\" - носител за 2016 г. на най-щедрата награда за опазване на околната среда в Европа - действително познават хора, изхвърлили неправилно и дори по неволя строителен отпадък и прекарали нощ (или повече) в ареста. Санкциите за безразборното отърваване от такива материали в много държави отдавна или отскоро са норма в търсене на по-високи стандарти. В Германия обаче тези правила са част от система. Известният енергиен преход (Energiewende), който обхваща редица сфери на човешка дейност от енергетиката до г радската мобилност  и  планиране  се случва и в строителството въпреки подема в сектора (близо 26% повече разрешителни за строежи са издадени през 2016 г., отколкото през предходната) и нарастващото търсене на нови жилища. Амбициозните цели за намаляване на вредните емисии с 40 на сто до 2020 г. в сравнение с нивата от началото на 90-те изглеждат  трудно постижими , но дори доближаване до тях ще изисква участие на строителния бранш, отговорен за голяма част от вредните емисии. В новия Климатичен план за действие до 2050 г. правителството говори за нуждата да се разгледат и интегрират възможности, които да променят целия жизнен цикъл на материалите. На строителните компании вече се налага да мислят по-мащабно - как да пестят от материали, да намаляват размерите на сметищата, да имат по-малки транспортни разходи и най-вече - Валтер Феес е сред хората, които прилагат теорията на \"енергийния преход\" на практика - добавя бизнеса с рециклирането към работата на семейната строителна компания, носеща фамилното му име. Всъщност първо разширява дейността ѝ само с разрушаване и забелязва, че при него остават хиляди тонове отпадъци, чието извозване е трудоемко, а биха могли да се използват по-добре. С годините кстравагантният за времето си процес се превръща в норма. Преди това обаче \"Феес\" е единствената фирма с лиценз от германското правителство за производство използване на рециклирани строителни материали и специално за наградения миналата година рециклиран бетон. Кръгът се затваря Фирмата на близо 60 години с над 200 служители вече е една от най-продуктивните в Баден-Вюртемберг с дейности от строително инженерство, разрушаване и рециклиране до транспорт, управление на отпадъци и кондициониране на почвата разказва Франк Хуберт. Той е представител за продажбите на \"Феес\", отговорен за доставките на рециклиран бетон, а и за обмена на познания с университетите. От прозореца на изследователския център към завода близо до Щутгарт Хуберт започва обиколка на завода за журналисти от Централна и Източна Европа, поканени от консултантската компания adelphi на обиколка из Баден-Вюртемберг, за да разберат как се осъществява енергийният преход в индустрията, но и във всекидневния живот на германците. Съдейки от думите му, поне в Баден-Вюртемберг преходът е вкоренен в мисленето на част от купувачите, които предпочитат рециклирани материали, за да дават \"добър пример\". Мениджърът сочи към срещуположния край на площадката, където са везните за претегляне на тонове материал - с тях всеки ден се извършват средно по 300 операции. Материалът, който се преработва всяка година, пък е средно 800 000 тона. \"Плащат както клиентите, които оставят материали, така и тези, които купуват\", обяснява той. \"Приемаме материали, от които клиентите искат да се отърват. Ако същите клиенти искат материалът да се обработи, пак си плащат.\" \"Клиентите\" са най-често строителни компании, градини и общини, които искат да са модел за подражание в Германия. Тези няколко групи обаче купуват едва около 70% от материала: останалите отиват при строителния бизнес на \"Феес\", която по този начин затваря кръга и - в някои хипотетични ситуации - може да \"Искаме отново да използваме строителните отпадъци. Преди много материал се оставяше на сметищата. А в Германия нямаме достатъчно места за сметища, нито се издават разрешителни за нови. Така че трябва да използваме материала отново и затова имаме нужда от целия цикъл на тези материали. Трябва да го следваме. Искаме отново да използваме материала\", обяснява Хуберт. Защо рециклираният бетон е специален Крайният отпечатък при използване на бетон е по-малък в сравнение с други материали, но производството му е енергоемко - включва смесване на материали като варовик, глина, пясък и желязо и изпичането им при температура над 1000 градуса по Целзий. През 2012 г. около 4% от въглеродните емисии по света идват от производство на бетон. Убеждението на Валтер Феес, че изхвърлянето на отпадъци на сметища е разхищение, се споделя и от строителния инженер Ангелике Метке, която заедно с него още преди години започва да изучава възможната повторна употреба на материалите. За нея решаващият момент, който я насочва към каузата, е падането на Берлинската стена - тогава стотици многоетажни бетонни сгради, известни като Platte, биват съборени в Източна Германия. \"Има толкова материал и енергия в бетонните блокове и затова особено ме вълнуваше мисълта да ги запазя в снабдителната верига\", разказва Метке пред \"Дойче веле\". Задачата не е лесна: веднъж влязъл в строителството, бетонът не може направо да се използва повторно, тъй като повърхността му абсорбира горива и боя. Системата за измиване, разработена от компанията на Феес, позволява замърсителите да се отстранят, а качествата на \"рециклирания\" продукт да останат същите като тези на бетона \"първа употреба\". Практиката в Германия засега потвърждава последното: в Източна Германия вече има жилищни и общински сгради от рециклиран бетон, чието използване в бъдеще ще е стандартът за нови многоетажни постройки в Берлин според решение на местните власти. Тук е и приносът на Метке - освен че тества успешно материалите на Феес, тя доказва, че повторното използване на бетонни елементи подобрява стабилността на диги в райони във висок риск от наводнения. \"Ако тази иновация и отдаденост се приложеха от целия строителен бранш, приблизително една трета от търсенето на материали би се покрила с рециклиране\", казва журито, връчило им Германската награда за опазване на околната среда - отличие, давано от 1993 г. и в момента на стойност 0.5 милиона евро. Ограничения Освен бетон и асфалт \"Феес\" произвежда близо 40 различни продукта, включително материали като чакъл и почва за затревяване на покриви. Продава тон от тях на цена, по-висока от тази на необработения материал - според Хуберт обаче много фирми и общини предпочитат да купуват рециклирани материали. Част от тях може да се види на работната площадка, сортиран с помощта на преработени от \"Феес\" бетонни блокчета. За сортиране всеки ден пристигат разнообразни материали - от вече използвани отломки от асфалт и бетон до камъни, използвани при изграждането на жп линии и керемиди (от които се прави и почвата). На ръка се отделят ненужни отпадъци от пластмаса, парцали и други. Машина, създадена по поръчка на \"Феес\", измива материалите от замърсяващи частици. Камъчетата се разделят по размер с друг апарат чрез вода под налягане. Една част заминава към други центрове за рециклиране - например металът, който се отделя от отпадъците със специален магнит. Старият бетон бива натрошен със специални машини, подобни на ножици или челюсти, преди да започне обработката му. Енергията за цялата дейност идва от едно място - панелите на покрива, обяснява Хуберт. \"Взимаме електричество от мрежата например три седмици или повече. С излишното количество енергия захранваме електрическата мрежа.\" Хуберт съзнава, че рециклирането на строителни материали в момента е съпътствано от ограничения. Около десет на сто от материала например все още не може да се върне в икономическия цикъл въпреки усилията на \"Феес\" и другите хиляди преработващи компании, които сега работят в Германия. Също така повечето от тях действат на местно ниво - превозът на материали на повече от 60 километра е трудоемък и скъп, отбелязва той. \"Имаме запитвания дори от Китай, арабските страни\", но подобна дейност не е ефикасна на големи разстояния, добавя. В съседна Швейцария транспортът на материалите на дълги разстояния носи дори санкции. \"Рециклираме 10% от общите количества на сметищата - ако не бяхме ние, \"Феес\", там щеше да има 10% повече материал на сметищата.\" Десет процента обаче е и в строителството и според Хуберт проблемът не е само във факта, че не всичко може да се преработи - компанията например не приема гипс и други леки отпадъци. Той говори и за нуждата от политическа подкрепа от централните власти, например мерки, които да насърчат употребата на рециклирани материали. В провинция Северен Рейн-Вестфалия например приетите спецификации в строителството са на границата да задължат компаниите да използват рециклирани материали, но за превръщането им в универсален стандарт ще е нужно още време.", "date": "2017.11.05", "title": "Германски строител спасява хиляди тонове бетон от сметищата, като ги рециклира"}
{"url": "http://www.dnevnik.bg/photos/2017/11/05/3072200_fotogaleriia_repeticiia_za_vuzstanovkata_na_parada_za/", "text": "Хиляди войници взеха участие днес в репетицията за възстановката на историческия военен парад от 1941 г. през червения площад в Москва. На 7 ноември 1941 г. по време на битката за Москва се провежда парад в чест на октомврийската революция, провела се 24 години по-рано.", "date": "2017.11.05", "title": "Фотогалерия: Репетиция за възстановката на парада за Октомврийската революция"}
{"url": "http://www.dnevnik.bg/bulgaria/2017/11/05/3072211_gerb_niamat_mnozinstvo_koeto_da_gi_pravi_spokoini/", "text": "Предстоят не един, а няколко вота на недоверие към правителството, а 122 души не е мнозинство, което да прави ГЕРБ спокойни, каза днес по БНР депутатът от ДПС Йордан Цонев. В отговор на въпрос той уточни, че неговата партия вече не е склонна да се включи в едно ново правителство на ГЕРБ, ако сегашното падне. Цонев отказа да очертае възможните коалиции, ако ДПС успеят да изпълнят целта си да махнат националистите от властта, както се заканиха. Той допълни, че има варианти както в този парламент, така и в един нов след избори. Според Йордан Цонев не е изключено при нови избори в Народното събрание да влязат формации, които сега не съществуват. Той подчерта, че за момента ДПС има една цел и тя е да се извадят националистите от властта. \"Нямаме достатъчно депутати, за да инициираме вот, но ще си партнираме с другите партии, заявили се като опозиция\", уточни той в отговор на въпрос. Йордан Цонев посочи, че ДПС няма да подкрепят бюджета за следващата година, като не харесват и алтернативния, подготвен от БСП. Той подчерта, че ръстът на икономиката не е заслуга на ГЕРБ, а въпреки тях. \"Нашият ръст е заради възстановената европейска икономика и увеличаване на износа, както и заради увеличеното потреблението, идващ от доходите в частния бизнес и харченето на спестяванията от банките, заради ниските лихви по депозитите\", посочи депутатът. Също по БНР министърът на отбраната и лидер на ВМРО Красимир Каракачанов обяви, че ДПС никога не са подкрепяли правителството и дори са закъснели с първия вот на недоверие. Той не се съгласи с твърдението, че последната седмица е тежка за управлението. \"Нямаше леки седмици в последните шест месеца\", обобщи Каракачанов. Той посъветва ДПС, ако искат да направят нещо полезно за страната, да не се занимават с демонтаж на правителството, а с разрушаване на паметници и чешми, издигнати от тях в цялата страна.", "date": "2017.11.05", "title": "ГЕРБ нямат мнозинство, което да ги прави спокойни, предупреди Йордан Цонев"}
{"url": "http://www.dnevnik.bg/sport/2017/11/05/3072209_goldun_steit_izleze_nachelo_v_zapadnata_konferenciia/", "text": "Шампионът в  НБА  \"Голдън стейт уориърс\" постигна трета поредна победа и седма за сезона, надигравайки със 127:108 \"Денвър нъгетс\" като гост в \"Пепси сентър\". \"Войните\" излязоха начело в Западната конференция, като имат еднакъв актив с \"Хюстън рокетс\" (7-3), но по-добра точкова разлика. Очаквано звездите на \"Голдън стейт\" Кевин Дюрант и Стеф Къри бяха над всички. Крилото вкара 25 точки и добави още седем асистенции и седем борби за 29 минути на паркета. Къри се отчете с дабъл-дабъл – 22 точки и 11 асистенции. Плеймейкърът даде седем от асистенциите си още през първата четвърт, с което изравни най-доброто си постижение в кариерата. Четирима от титулярната петица на шампионите завършиха с двуцифрен актив, след като Клей Томпсън и Дреймънд Грийн вкараха по 15 точки. Джавейл Макгий се включи силно от пейката с 11 точки. За \"буците\" най-резултатен беше Уил Бартън с 21 точки. Той добави пет асистенции и осем борби. На ниво беше и другият гард Емануел Мудией с 15 точки, седем асистенции и пет борби, но останалите не се представиха добре. \"Голдън стейт\" поведе с 13 точки още след първата четвърт, но на почивката авансът им беше съкратен с осем точки. Последва много силна трета част за гостите, които реализираха 43 точки срещу само 21 за \"Денвър\". В края на мача \"буците\" опитаха отчаян щурм, но разликата беше прекалено голяма. Карл-Антъни Таунс поведе \"Минесота тимбъруулвс\" към четвърта поредна победа в Лигата. Центърът беше над всички в \"Таргет сентър\" и помогна на \"вълците\" да се справят с \"Далас маверикс\" със 112:99. Таунс записа дабъл-дабъл с 31 точки и 12 борби, за 32 минути на паркета. Центърът, който е само на 21 години вече има средно по 22.4 точки и 11.1 борби през сезона.  Джими Бътлър  нямаше ден, като вкара само четири точки за 33 минути игра. Той беше 1/7 от зоната за две точки и 0/2 от тройката, но за сметка на това Таунс спаси отбора си. Центърът получи голяма помощ от крилото Андре Уигинс, отличил се с 23 точки, две асистенции и три борби. Силен мач направи и тежкото крило Тадж Гибсън, който също записал дабъл-дабъл – 12 точки и 10 борби. От титулярната петица на \"вълците\" единствено Бътлър не беше на висота, след като и Джеф Тийг се отчете с дабъл-дабъл за победата. Плеймейкърът вкара 11 точки и даде 10 асистенции.  Антъни Дейвис и Демаркъс Къзънс записаха знаменито постижение при победата след продължение с 96:90 над \"Чикаго булс\". Високите играчи на \"пеликаните\" реализираха дабъл-дабъл с по над 25 точки и над 10 борби за четвърти път през сезона. В предходните две години нито едни съотборници не са го постигали повече от два пъти. \"Пеликаните\" изоставаха със седем точки преди финалните 12 минути, но наваксаха пасива си и вкараха мача в продължение. Там с 13:7 те пречупиха \"биковете\". Дейвис вкара 27 точки и овладя 16 отскочили топки, а Къзънс записа 25 точки, четири асистенции и 11 борби.", "date": "2017.11.05", "title": "\"Голдън стейт\" излезе начело в Западната конференция след трета поредна победа"}
{"url": "http://www.dnevnik.bg/kultura/2017/11/05/3057943_otkus_ot_vuzhod_i_padenie_na_tretiia_raih_na_uiliam/", "text": "Peзyлтaт нa paбoтaта на Уилям Л. Шaйpъp, ĸoйтo ĸaтo мeждyнapoдeн ĸopecпoндeнт в Гepмaния cтaвa пpяĸ cвидeтeл нa cъздaвaнeтo нa Paйxa, e тoвa мoнyмeнтaлнo изcлeдвaнe, ĸoeтo пoлyчaвa шиpoĸo пpизнaниe ĸaтo изчepпaтeлeн лeтoпиc нa eднa oт нaй-yжacявaщитe глaви в иcтopиятa нa чoвeчecтвoтo. Πoвeчe oт пeтдeceт гoдини cлeд пъpвoтo издaниe \"Bъзxoд и пaдeниe нa Tpeтия paйx\" e cвeтoвeн бecтceлъp c милиoни пpoдaдeни eĸзeмпляpи. Kнигaтa ce cмятa зa eднa oт нaй-вaжнитe дoĸyмeнтaлни ĸниги нa ХХ вeĸ. Aвтopът e yдocтoeн c Haциoнaлнaтa нaгpaдa зa нexyдoжecтвeнa литepaтypa нa CAЩ. Πpeз мaй 1945 г. oт paзлични зaмъци и мини в плaнинитe Xapц Πъpвa aмepиĸaнcĸa apмия зaлaвя 485 тoнa дoĸyмeнти (тoчнo пpeди дa бъдaт изгopeни пo нapeждaнe oт Бepлин). Te cъдъpжaт пo-гoлямaтa чacт oт ceĸpeтнитe apxиви нa гepмaнcĸoтo пpaвитeлcтвo и вcичĸи нeгoви paзĸлoнeния, вĸлючитeлнo Mиниcтepcтвoтo нa външнитe paбoти, apмиятa и флoтa, Haциoнaлcoциaлиcтичecĸaтa пapтия и тaйнaтa пoлиция нa Xaйнpиx Xимлep. Hиĸoгa пpeди пoдoбнo нeoбятнo cъĸpoвищe нe e пoпaдaлo в pъцeтe нa cъвpeмeннитe иcтopици. Дeceт гoдини cлeд тoвa, пpeз 1955 г., пo инициaтивa нa Aмepиĸaнcĸoтo иcтopичecĸo дpyжecтвo дoĸyмeнтитe ca oтвopeни и мaлĸa гpyпa yчeни c пoмoщeн пepcoнaл и мaтepиaлнo oбopyдвaнe ce зaeмa дa ги copтиpa и пpecнимa, пpeди дa бъдaт въpнaти нa Гepмaния. Aмepиĸaнcĸият жypнaлиcт Уилям Л. Шaйpъp, ĸoйтo ĸaтo мeждyнapoдeн ĸopecпoндeнт в Гepмaния cтaвa пpяĸ cвидeтeл нa cъздaвaнeтo нa Paйxa, e eдин oт тeзи yчeни. Peзyлтaт нa нeгoвaтa paбoтa e и тoвa мoнyмeнтaлнo изcлeдвaнe, ĸoeтo пoлyчaвa шиpoĸo пpизнaниe ĸaтo изчepпaтeлeн лeтoпиc нa eднa oт нaй-yжacявaщитe глaви в иcтopиятa нa чoвeчecтвoтo. Πoвeчe oт пeтдeceт гoдини cлeд пъpвoтo издaниe \"Bъзxoд и пaдeниe нa Tpeтия paйx\" e cвeтoвeн бecтceлъp c милиoни пpoдaдeни eĸзeмпляpи (caмo издaниятa в CAЩ ca 101). Kнигaтa ce cмятa зa eднa oт нaй-вaжнитe дoĸyмeнтaлни ĸниги нa ХХ вeĸ. Aвтopът e yдocтoeн c Haциoнaлнaтa нaгpaдa зa нexyдoжecтвeнa литepaтypa нa CAЩ. Превод Мария Кондакова Предговор Макар че съм живял и работил в Третия райх през първата половина от неговия кратък живот и съм бил пряк свидетел как Адолф Хитлер консолидира властта си като диктатор на своя велик, но трудноразбираем народ и го повежда на война и завоевание, този личен опит не би ме подтикнал да се заема с написването на настоящата книга, ако към края на Втората световна война не се беше случило едно уникално историческо събитие. Става дума за залавянето на по-голямата част от секретните архиви на германското правителство и всички негови разклонения, включително Министерството на външните работи, армията и флота, Националсоциалистическата партия и тайната полиция на Хайнрих Химлер. Никога преди, убеден съм, подобно необятно съкровище не е попадало в ръцете на съвременните историци. До този момент, дори когато някоя велика държава е била побеждавана във война, а правителството – свалено с революция, както в Германия и Русия през 1918 г., архивите ѝ са продължавали да се пазят в нея и в крайна сметка са били публикувани само онези документи, които са обслужвали интересите на установения впоследствие режим на управление. Внезапното рухване на Третия райх през пролетта на 1945 г. довежда до предаването не само на огромен обем тайни книжа, но и на друг безценен материал от рода на частни дневници, речи с особено секретен характер, доклади от конференции и писма, както и стенограми на телефонни разговори между нацистките лидери, прихванати от специално ведомство, създадено от Херман Гьоринг в Министерството на военновъздушните сили. Генерал Франц Халдер например си е водил обширен дневник, стенографиран по системата на Габелсбергер, който е бил попълван не само ежедневно, но и ежечасно. Той е уникален източник на сбито предадена информация за периода между 14 август 1939 г. и 24 септември 1942 г., когато Халдер е началник на Генералния щаб на сухопътните сили и поддържа всекидневен контакт с Хитлер и другите лидери на нацистка Германия. От германските дневници неговият е този, който разкрива най-много информация, но има и други ценни, включително този на д-р Йозеф Гьобелс, министър на пропагандата и близък партиен съратник на Хитлер, както и на генерал Алфред Йодл, началник на оперативния отдел на върховното командване на въоръжените сили (OКВ). Съществуват и дневници на самото Върховно командване – на сухопътните войски и на флота. Всъщност общо шейсетте хиляди архивни дела на Германския флот, пленени в замъка Тамбах близо до Кобург, съдържат практически всички сигнали, корабни журнали, дневници, меморандуми и друга документация на германския флот от датата на откриването им – април 1945 г., назад до 1868 г., когато е бил създаден съвременният флот на Германия. Всичките 485 тона документи на германското външно министерство, пленени от Първа американска армия в различни замъци и мини в планините Харц малко преди да бъдат изгорени по нареждане от Берлин, обхващат не само периода на Третия райх, но стигат назад във времето от Ваймарската република до възникването на Втория райх, чието начало е положено от Бисмарк. В продължение на много години след войната тонове нацистки документи лежаха запечатани в едно голямо хранилище на американската армия в Александрия, Вирджиния, без нашето правителство да прояви интерес поне да отвори папките, за да види какви сведения с историческа стойност могат да се намерят там. Най-сетне през 1955 г., десет години след тяхното залавяне, благодарение на инициативата на Американското историческо дружество и щедростта на две частни фондации, документите от Александрия бяха отворени и една отчайващо малка група учени с несъответстващи на задачата помощен персонал и материално оборудване се зае да ги сортира и преснима, преди правителството да ги върне в Германия, както бързаше да направи. Оказа се, че става дума за богат фонд. Тук спадат документи като частичния стенографски запис на трийсет и една \"Конференции на Фюрера\" за всекидневната военна обстановка, разглеждана и дискутирана в щабквартирата на Хитлер, и по-пълния текст на разговорите, водени на маса между нацисткия лидер и неговите стари партийни другари и секретарите му по време на войната; първият от тези документи е бил измъкнат от обгорелите останки на част от книжата на Хитлер в Берхтесгаден от офицер от разузнаването от 101-а въздушно-десантна дивизия на САЩ, докато вторият е намерен сред книжата на Мартин Борман. Стотици хиляди пленени нацистки документи бяха събрани набързо в Нюрнберг като доказателства в съдебния процес срещу най-големите нацистки военни престъпници. Докато отразявах първата част на този процес, събрах купища циклостилни копия, а по-късно и четирийсет и двата тома свидетелства и документи, допълнени от десет тома важни книжа в превод на английски. Ценен беше и текстът на другите документи към дванайсетте последвали съдебни процеса в Нюрнберг, публикувани в поредица от 15 тома, макар и в тях да не бяха включени много от писмените доказателства и свидетелства. Най-сетне, в добавка към това безпрецедентно изобилие от документи, налице са и записите от подробните разпити на офицери от германската армия, партийни функционери и държавни служители, както и показанията им под клетва, дадени на различни следвоенни процеси; те осигуряват такъв тип материал, до който според мен никой не е имал достъп от подобен източник след други водени в миналото войни. Не съм чел, разбира се, цялата тази смайваща по обем документация – това далеч би надхвърлило възможностите на един-единствен човек. Успях обаче да се ориентирам в голяма част от нея, макар и спъван, подобно на всички труженици в тези плодоносни лозя, от липсата на какъвто и да е годен показалец. Твърде е забележително е колко малко знаят всъщност онези журналисти и дипломати, които са били на работа в Германия през времето на нацизма, за разигралите се събития зад фасадата на Третия райх. Самата природа на тоталитарната държава под диктаторско управление е такава, че тя действа при строга секретност и умее да пази тайните си от любопитните погледи на външни свидетели. Не беше особено трудно човек да засвидетелства и опише явните, вълнуващи и често възмутителни събития в Третия райх: издигането на Хитлер на власт, пожара на Райхстага, Нощта на дългите ножове, аншлусът на Австрия, съглашенството на Чембърлейн в Мюнхен, окупирането на Чехословакия, нападенията срещу Полша, скандинавските страни, Запада, Балканите и Русия, ужасите на нацистката окупация и концентрационните лагери, изтребването на евреите. При това обаче тайното вземане на съдбоносни решения, интригите, коварствата, мотивите и изкривеното мислене, довели до тях, ролите, изпълнявани задкулисно от главните действащи лица, степента на упражнявания от тях терор и методите за неговото организиране – всичко това, както и още много неща, оставаха скрити от нас, докато не се появиха тайните германски документи. Някои може да са на мнение, че още е твърде рано да се пише история на Третия райх, че подобна задача трябва да бъде оставена на по-късно поколение писатели, на които времето ще даде нужната перспектива. Установих, че този възглед преобладава особено във Франция, когато отидох там за някои проучвания. Казаха ми, че авторите на исторически съчинения не трябва да се заемат с нищо по-съвременно от ерата на Наполеон. Този възглед има солидни основания. Повечето историци са изчаквали петдесет, сто или повече години, преди да се опитат да съставят разказ за дадена страна, империя или епоха. Но нима основната причина не е тази, че им е било нужно време да издирят свързаните с темата документи и да се снабдят с необходимия им автентичен материал? И макар и времето да създава перспектива, не се ли губи нещо – защото в такъв случай авторите неизбежно са лишени от лични впечатления за живота и атмосферата през този период и за историческите фигури, които описват? В случая с Третия райх – и този случай е уникален – почти всички документални материали станаха достъпни след негово падане, при това обогатени от свидетелствата на всички оцелели негови ръководители, военни и цивилни, в някои случаи преди да бъдат екзекутирани. След като толкова скоро получих достъп до подобни несравними източници, и с моите спомени, все още свежи в паметта и костите ми, за живота в нацистка Германия и външността и поведението на нейните управници, най-вече Адолф Хитлер, взех решение на всяка цена да се опитам да пресъздам историята на възхода и падението на Третия райх. Преживях цялата война – отбелязва Тукидид в своята \"История на Пелопонеската война\", един от най-великите исторически трудове, писани някога, – като бях на възраст да проумея събитията и да им посветя вниманието си, за да разбера точната истина за тях. Установих, че е изключително трудно и невинаги възможно да науча точната истина за хитлеристка Германия. Лавината от документални материали помагаше на човек да напредне повече по пътя към истината, отколкото би изглеждало възможно двайсет години по-рано, но самата им необятност често предизвикваше объркване. А всички писмени документи и свидетелства, създадени от хора, неминуемо съдържат озадачаващи противоречия. Без съмнение и собствените ми предразсъдъци, неизбежен плод на моя опит и характер, се прокрадват на страниците на тази книга от време на време. Отвращавам се от тоталитарните диктатури по принцип и се изпълвах с все по-голяма ненавист към тази конкретно, колкото по-дълго живеех в нея и наблюдавах грозното ѝ насилие върху човешкия дух. Въпреки това в тази книга съм се опитал да бъда безкомпромисно обективен, като оставя фактите да говорят сами за себе си и отбелязвам източника за всеки от тях. Нищо от описаните инциденти и сцени или приведените цитати не е плод на въображението; всички се основават на документи, свидетелства на очевидци или мои собствени наблюдения. В онези пет-шест случая, където се съдържат известни спекулации, защото липсват факти, това е изрично упоменато. Моите тълкувания, не се съмнявам, ще бъдат оспорвани от мнозина. Това е неизбежно, тъй като няма човек, който да е безпогрешен в преценките си. Мненията, които си позволявам да изкажа тук, за да придам яснота и задълбоченост на този разказ, са просто най-доброто, до което бих могъл да стигна на базата на доказателствата и личния ми опит и познания. Адолф Хитлер е вероятно последният от големите завоеватели авантюристи в традицията на Александър Македонски, Цезар и Наполеон, а Третият райх е последната от империите, създадени по пътя, който по-рано са следвали Франция, Рим и Македония. Върху този етап от историята поне е спусната завеса вследствие на неочакваното изобретяване на водородната бомба, балистичните снаряди и ракетите, които могат да бъдат насочвани към Луната. В нашата епоха на ужасяващи, смъртоносни военни играчки, която настъпи толкова бързо на мястото на старата, първата мащабна военна агресия, ако се стигне до такава, ще бъде предизвикана от незначителни безумци със самоубийствени заложби чрез натискане на един бутон. Такава война няма да продължи дълго, а след нея няма да последва друга. Няма да има завоеватели и завоевания, а само обгорели кости на мъртъвци върху необитаема планета.", "date": "2017.11.05", "title": "Откъс от \"Възход и падение на третия райх\" на Уилям Шайрър"}
{"url": "http://www.dnevnik.bg/politika/2017/11/05/3072219_menda_stoianova_bez_rastej_zaplatite_ostavat_niski/", "text": "Заплатите в много сфери са ниски и ще останат такива, докато не постигнем по-висок растеж. Това каза депутатът от ГЕРБ и председател на бюджетната комисия в Народното събрание Менда Стоянова. Според нея по-добрите условия за бизнес ще означават по-висок растеж и за това условията за бизнес трябва да бъдат подобрени. Нивото на правораздаване влияе сериозно, тъй като чуждите инвеститори нямат гаранции, че ще получат бързо и справедливо правораздаване. Стоянова каза, че всяка година държавата събира все повече и повече пари. \"Има страни със значително по-високи данъчни и осигурителни вноски. Ние трябва да решим искаме ли такива данъци\", каза Стоянова. Тя добави, че \"това не е нашият дебат\" и че в програмата на ГЕРБ не е заложено увеличаване на данъците. По повод на протестите на учените от миналата седмица Стоянова припомни, че в бюджет 2018 има 120 милиона повече за наука. \"Пари там има, но не са на принципа вдигане на работните заплати, а на проектното финансиране. Това или не се разбира, или не вярват, че би могло да се случи, и продължават да искат просто общо увеличаване на заплатите\", каза Стоянова. Според нея въпросът с проектното финансиране е дали в колективите ще бъдат включени младите учени, но тук ставало дума за организация на самата научна общност.", "date": "2017.11.05", "title": "Менда Стоянова: Без растеж заплатите остават ниски"}
{"url": "http://www.dnevnik.bg/sport/2017/11/05/3072221_nad_50_hiliadi_policai_shte_paziat_maratona_v_nju_iork/", "text": "Засилени мерки за сигурност предприемат властите в  Ню Йорк  за днешния ежегоден маратон, който ще се проведе в града. Над 50 хиляди полицаи ще охраняват събитието, за което заявки за участие са подали 98 247 души. Маратонът в Ню Йорк е считан за едно от най-големите събития в дългите дисциплини заедно с тези в Токио, Бостън, Лондон, Берлин и тези на олимпийските игри и  световните първенства . \"Работим в тясно сътрудничество с полицията на Ню Йорк, федералните служби и всички останали държавни институции. Взети са всички мерки, за да не се стига до инциденти\", обясниха огранизаторите и градската управа. Заради терористичния атентат в града от вторник, когато  29-годишният узбек Сайфуло Саипов уби осем души  на велоалея с пикап, полицията разполага и 250 спайперисти. Очаква се над 2.5 милиона души да излязат днес по улиците на Ню Йорк, за да гледат едно от най-големите събития в града. Организаторите публикуваха специална информация с препоръки към хората, които ще присъстват на маратона. Те са съветвани да не носят чанти и раници, за да не се стига до струпване на пропускателните пунктове. Всички ще бъдат щателно проверявани, а ако някои предмети се видят съмнителни на униформените, ще бъдат изземани. Забранено е използването на дронове и всякакви други безпилотни устройства. Освен това от градската управа на Ню Йорк публикуваха цял списък с предмети, които няма да бъдат допускани сред публиката. \"Съветваме ви да ограничите багажа си максимално, за да се чувствате възможно най-комфортно\", съобщават организаторите.", "date": "2017.11.05", "title": "Над 50 хиляди полицаи ще пазят маратона в Ню Йорк"}
{"url": "http://www.dnevnik.bg/sviat/2017/11/05/3072223_vloshenite_otnosheniia_mejdu_sasht_i_rusiia_sa/", "text": "Отношенията между Русия и САЩ трябва да се нормализират, за да се подобри обстановката в света. Това заявява германският външен министър Зигмар Габриел в интервю, поместено днес във в. \"Билд ам зонтаг\", съобщи БТА. \"Напълно подкопаните отношения между САЩ и Русия са най-голямата заплаха за общия мир. Сполучи ли Северна Корея да се сдобие с ядрено оръжие, ще я последват и други страни. Единствено САЩ и Русия могат с общи усилия да предотвратят по-нататъшното разпространение на ядреното оръжие. Ако отношенията между Вашингтон и Москва не се подобрят отново, децата ни ще растат в един опасен, неподреден свят, пълен с ядрено оръжие\", казва Габриел. По думите му демократичното световно устройство е \"сериозно застрашено\" и САЩ вече не са гарант на либералните ценности. Недоверието в света според него изправя планетата на ръба на нова оръжейна надпревара. Освен това министърът приканва Германия по-активно да поема посредническа роля.", "date": "2017.11.05", "title": "Влошените отношения между САЩ и Русия са най-голямата заплаха за света, смята германският външен министър"}
{"url": "http://www.dnevnik.bg/sviat/2017/11/05/3072186_ruski_institut_ako_ne_beshe_chervenata_armiia_v/", "text": "Ако не беше Червената армия, всичко би поело по съвсем различен сценарий - смъртта на евреите от Тракия и Македония е потвърждение за това. Нацистите просто щяха да \"изцедят\" българското ръководство и да го принудят да участва в холокост, но вече на собствената българска територия. Но след прелома във войната и наближаването на Червената армия към границите на европейските страни, българските власти бяха принудени да се оглеждат, да търсят контакти със съюзниците от Антихитлеристката коалиция, да мислят какво ще се случи, когато България излезе изпод крилото на Хитлерова Германия. Така че нашето външно министерство е абсолютно право, когато посочва, че именно \"благодарение на нашите воини беше предотвратена депортацията на евреите от България\". Това заявява научният директор на Руското военноисторическо общество Михаил Мяхков в мнение,  разпространено в събота вечерта  на страницата във \"Фейсбук\" на посолството на Русия в България. Часове преди това посолството коментира, че \"признаваме безспорния героичен принос на българския народ, включително на представителите на интелигенцията и православната църква, в борбата с нацизма и спасяването на живеещите в страната евреи от лагерите на смъртта\". Главният аргумент В текста на Мяхков се обяснява, че \"главният аргумент за заемането на подобна позиция от българските власти е била променената обстановка на военните фронтове, победата на Червената армия край Сталинград и Курск, жертвите на съветския народ, дадени за освобождаването и на своята страна, и на страните от Европа\". \"Да напомним на българското външно министерство, продължава Мяхков, че през 1941-1945 г. целият свободолюбив свят със затаен дъх следеше как се развиват събитията на съветско-германския фронт. Ако не беше Червената армия, немците щяха да унищожат не 6 милиона евреи, а много повече. Само в Европа те бяха набелязали за ликвидация 11 милиона евреи.\" ( ) Авторът ръководи  Центъра за изучаване на войните и геополитиката  към Института по всеобща история към Руската академия на науките и е специалист по военните действия по време на Втората световна война. Сред посочените на страницата на центъра негови публикации не присъства нито една, свързана с холокоста или ролята на Червената армия на Балканите по време на Втората световна война. В позицията си той посочва още: \"Съгласно чудовищните нацистки планове от 1942 г. от България се е планирало депортирането и унищожаването на 48 хиляди евреи. Тези планове са били реалност, тъй като в България още през 1940 г. е приет Законът за защита на нацията, който много прилича на антисемитските закони в Германия. Мрачна страница в българската история е депортирането през пролетта на 1943 г. от гръцка Тракия и югославска Македония, окупирани от български войски, на повече от 10 000 евреи, които след това са унищожени в нацистките концлагери на смъртта. Такава участ съгласно договореността между българското правителство и представителите на немските власти е можело да очакват и евреите, живеещи в самата България. Благодарение на гражданската съпротива срещу тези планове позицията на Българската православна църква, обществени организации и на самия цар Борис депортацията е предотвратена.\" На това място Мяхков привежда и тезата си за главния аргумент това да се случи. В заключение историкът говори и за последните инциденти с Паметника на Съветската армия в София. \"Оскверняването на паметници на съветски воини е директно престъпление и от юридическа гледна точка, и от гледната точна на съда на историята.  , които впрочем винаги са се отнасяли към България като към братска страна. Да се забрави това означава да не се уважава собствената история.\" Какво представлява Руското военноисторическо общество Руското военноисторическо общество (РВИО) , на което Мяхков е научен директор, е основано преди 110 години, но е ликвидирано от болшевиките и е възстановено едва в края на 2012 г. от президента Владимир Путин. То има статут на \"обществено-държавна организация\" и се финансира в значителна степен от държавния бюджет на Русия - основно през Министерството на културата, което е негов съучредител заедно с Министерството на отбраната. В устава му е записано, че сред целите за възстановяването му е \"съдействие за изучаването на руската военна история и противодействие на опитите за нейното изкривяване\". РВИО се занимава още със \"съхраняване, пропаганда и разпространение на военноисторически познания, отчитайки съвременните информационни и иновационни технологии\", както и с \"монументална пропаганда\" под формата на паметници в памет на руските воини и допринеслите в тила предимно по време на Първата и Втората световна война. е министърът на културата Владимир Медински, за когото тази година бе доказано, че значителни части от дисертацията му са плагиатствани, но академичната комисия отказа да му отнеме докторската титла.  са бизнесмени и бивши военни, министри, депутати (вкл. Леонид Слуцки, ръководител на комисията по международни отношения към Държавната дума), както и известни имена като бившия световен шампион по шах и депутат Анатолий Карпов, кинорежисьорите Никита Михалков и Карен Шахназаров, космонавтът Алексей Леонов, скулпторът Зураб Церетели. О е Владимир Чуров, който стана печално известен като ръководител на руската ЦИК по време на парламентарните и президентските избори от 2011-2012 г., предизвикали най-масовите протести от идването на Путин на власт.  е вицепремиерът Дмитрий Рогозин, отговарящ за военнопромишления комплекс на Русия и един от най-известните националисти във властта. \"Ако бяхме влезли в Константинопол през 1878 г.\" В историческите среди се смята за непрофесионално коментиране на това \"Какво щеше да стане, ако...\", но РВИО има такава специална рубрика. В събота в нея бе публикуван текстът на Евгений Сухарников  \"Какво щеше да стане, ако Русия беше превзела Константинопол\". В статията се импровизира върху това какво би станало, ако по време на Руско-турската война от 1877-1878 г. армията беше превзела Истанбул. \"Русия никога не е била толкова близко до това да получи в свое владение Константинопол, т.е. православната империя е можела да завоюва древната столица на Византийската империя, правоприемница на която се е смятала руската държава\", пише авторът. Той посочва, че макар някои руски владетели да се заигравали с подобна мисъл, никога не е имало конкретен и подробен план или поне разбиране за това как да бъде върнат Константинопол\", както и че е нямало как да се използва терминът \"освобождение\" за един град, който е мюсюлмански от векове. Понеже са преминали и времената на кръстоносните походи, т.е. воденето на военна експанзия на религиозна основа, всичко в района се урежда в рамките на т.нар. Източен въпрос, продължава Сухарников. Той припомня, че \"идеята за връщане на Константинопол в лоното на православието отново се възражда в епохата на Николай Втори - този път в качеството на предлог за Първата световна война. Авторът обяснява, че \"освобождаването\" на Истанбул от Русия е щяло да създаде за империята много проблеми и е щяло да бъде неприемливо за Британската империя и Франция, които не искали да виждат руснаците в Средиземно море. Но тук тезата на Сухарников поема в неочаквана посока: \"Само че тогава Русия има стратегически партньори - Австрия и Германия. Сбъдва се мечтата на Ото фон Бисмарк - Русия в състава на Тройния съюз, най-силният военен съюз от всички възможни в края на XIX век. Световната война започва 30 години по-рано и Руската империя няма шанс да избегне участието в нея. Понеже с този съюз Русия би излязла като победител, нямаше да ги има нито Ленин, нито Октомврийската революция, нито всичко останало.\"", "date": "2017.11.05", "title": "Руски институт: Ако не беше Червената армия, в България щеше да има холокост"}
{"url": "http://www.dnevnik.bg/photos/snimka_na_denia/2017/11/05/3072187_snimka_na_denia_marokanski_triumf_v_shampionskata_liga/", "text": "Мароканският \"Уидад\" (Казабланка) спечели Шампионската лига на Африка след успех с 1:0 над \"Ал Ахли\" във втория финален плейоф. Първият двубой в Александрия завърши 1:1, но във втората среща \"кралете\" надделяха. Уалид Ел Карти отбеляза единственото попадение в 69-ата минута, засичайки с глава прецизно центриране на Ашраф Бенщарки. Титлата е втора за \"Уидад\" след тази през 1992 г. Тимът ще участва в световното клубно първенство през декември в ОАЕ.", "date": "2017.11.05", "title": "Снимка на деня: Марокански триумф в Шампионската лига на Африка"}
{"url": "http://www.dnevnik.bg/analizi/2017/11/05/3072241_optimistichna_teoriia_za_bulgarite/", "text": "Ценностите на българина бяха проучени наскоро и като че ли всички останаха разочаровани от тях. Агенция \"Тренд\" излезе с резултатите от любопитно допитване, поръчано от Института за десни политики, според което българинът – най-общо казано – не цени особено демокрацията и правовата държава, мрази бежанците, ромите и богатите и иска безплатно образование и здравеопазване. Един от изследователите описа родната ценностна палитра като \"каша със социалистически привкус\" [i] . Други отбелязаха, че българинът не е точно либерал, ама не е май и консерватор. Трети пък направо се затюхкаха, че с такъв материал не е чудно, че сме на този хал. Този текст цели да внесе успокоение: българите са абсолютно нормални и нищо драматично лошо не им се е случило наскоро. Просто критиците имат необосновани или прекалено високи очаквания и претенции към тях. Възложителите на изследването сигурно са се надявали от него да блесне ясен консервативен ценностен профил, който да обоснове траен и принципен политически завой към \"патриотично-дясното\". В крайна сметка на много места в Европа и извън нея \"патриотичният консерватизъм\" печели гласоподаватели, което може би означава определено ценностно преобръщане на обществата. Поне в български контекст може да се каже, че тази хипотеза беше разбита на пух и прах. Вярно е, че българите най-високо ценят семейството (46%), но също така 77% са срещу забраната на аборта и едва 53% държат на брака. Почти равен процент (38 и 37%) ценят   – традиционен консервативен маркер и   – едно от знамената на либерализма. 62% от хората заявяват, че вярват в Бог, но почти толкова – 58% – не смятат, че религията е нещо особено важно в живота им. Същият процент – 60 – са убедени, че религиозни институции не трябва да играят роля в управлението на страната. По отношение на малцинствата българинът, изглежда, е либерал спрямо турците и консерватор (да не кажем, расист) спрямо ромите, бежанците и гейовете. Малка утеха за консервативните идеолози може би идва и от високия процент \"нежелание за допускане\" на бежанци и икономически мигранти в страната (84% и 82% съответно). Също така огромни мнозинства не приемат еднополов брак (75%) и легализация на марихуаната (72%) и проституцията (69%). Тук добрите ценностни новини за консерваторите приключват и българинът започва да се представя в изразена етатистко-социалистическа светлина. Над 90% смятат, че образованието и здравеопазването трябва да са безплатни. 86% са убедени, че държавата трябва да им намери работа. 44% намират, че държавната намеса в икономиката е нещо добро, и само 6% смятат пазарната икономика за ценност. Почти мнозинство от хората (49%) са убедени, че в страната не може да се забогатее с труд и т.н. И за капак българинът е с прогресивистки разбирания – 63% приемат новите технологии за нещо добро. В този смисъл всеки, който се е надявал, че \"Бог, пазар и отечество\" ще определят профила на избирателя, сигурно е останал много разочарован. Всъщност тези резултати нито са неочаквани, нито ни казват нещо ново или тревожно. Всяко общество е съставено от хора, които в огромната си част нямат някаква специфична идеология – било тя консервативна, либерална, социалистическа или друга. Едва около 3-4% от гражданите са хора с разпознаваема идеология, които държат на вътрешната кохерентност и съвместимост на своите възгледи. [ii]  Грешните допускания, които са развенчавани от множество изследвания не само у нас, но и в САЩ и Западна Европа, са обикновено следните: 1. Хората имат възгледи, които не са вътрешно противоречиви. Както у нас около 2/3 от обществото вярва, че Бог съществува и че религията не е важна част от живота, така и на други места подобни противоречиви схващания характеризират мнозинствата. Ако сте професор по логика или брачен консултант, сигурно ще се възмутите, ако някой хем слага семейството на първо място, хем твърди, че бракът не е особена ценност за него. За много от останалите статистически единици тези твърдения ще са точно описание на ежедневието им. 2. Мненията на хората са устойчиви и не се променят от формулировката на въпроса. Американски изследователи още през 70-те години открили, че ако се зададе въпрос \"ще позволите ли на комунистически активист да изнесе реч\", 2/3 отговарят с \"не\". Но ако зададете въпроса \"ще забраните ли изнасянето на реч от комунистически деец\" – само една четвърт отговарят положително. По същия начин през 1991 г. две трети от американците са \"желаели употребата на военна сила\", но под една трета са искали \"да се отиде към война\" в Персийския залив. Тези разлики показват, че много зависи от \"рамката\" на въпроса и неговата формулировка. Например, ако нашите изследователите бяха питали \"ще   ли на бежанци и мигранти да влизат в страната\" (вместо \"трябва ли България да допусне\"), отговорите със сигурност щяха да са с други проценти. А пък ако питането беше \"ще възпрепятствате ли бежанци да упражнят правото си на убежище\", мнозинството най-вероятно щеше да бъде различно. 3. Хората знаят в детайли как функционира държавата и икономиката. Може ли да искате безплатно образование и здравеопазване и много ниски данъци? Ако сте професор по икономика, ще се възмутите. Всички останали ще ви се чудят на акъла обаче. Хората в подобни допитвания изразяват предпочитанията и желанията си такива, каквито са: те не смятат, че е тяхна работа да предлагат и решения за осъществяването на тези желания. И в крайна сметка са прави – тези, които питат, да мислят как да ги изпълняват. 4. Хората имат достатъчно информация по въпросите, на които отговарят: От родното изследване излиза, че само 55% смятат демокрацията за добра форма на управление, но цели 67% са убедени, че изборите са най-добрият начин за излъчване на управляващи. 54% пък вярват, че за страната е добре властта да е разпръсната между много хора. Тези разминавания подсказват, че в главите на избирателите не може да бъде открита някаква стройна теория за демокрацията и разделението на властта, но такава не трябва и да се търси. Знанието на хората за политиката е минимално. През 1952 г. само 44% от американците са били способни да назоват поне един клон на властта; през 1972 г. само 22% са знаели нещо за \"Уотъргейт\"; през 1986 г. само 49% знаят коя е единствената държава, използвала ядрено оръжие и т.н. Подобни степени на незнание не са характерни само за американците – процентът на британците например, които не знаят кой е премиерът им, е също впечатляващ. Изследване от 2013 г. в Обединеното кралство показа, че 33% от хората вярват, че лордовете в Камарата на лордовете са избрани (което не е вярно) и ¾ от хората не знаят името на депутатa, избран от техния район (това на вниманието на почитателите на мажоритарната избирателна система). [iii] Също така 57% от британците през 2013 г. не знаят, че избират депутати в Европейския парламент (което отчасти изяснява и решението за Брекзит три години по-късно). \"Кашата\" не е някаква българска характеристика, а е просто едно от условията на съвременната политика. В тази ситуация трайните политически идентификации са не толкова \"ценностните\" нагласи на хората, а партийните им предпочитания. Партиите са инструментите, които улесняват и направляват политическия избор. Въпреки че като цяло избирателите имат ниско доверие в тях, парадоксалното е, че по принцип следват партиите като ориентири. Като се има това предвид, особено важно е партиите да не манипулират избирателите - нещо, което за съжаление не може да бъде съвсем избегнато. С развитието на технологиите вече е възможно индивидуалното таргетиране на всеки избирател с картинки и реклами, които емоционално му влияят и заздравяват партизанската му идентичност. Дори Русия откри, че може да си играе по манипулативен начин с емоциите на американските избиратели чрез Фейсбук и Туитър. Сигурен съм, че на базата на настоящото изследване и у нас един куп \"десни\" специалисти вече умуват как да превърнат бежанската истерия и хомофобията в партизанско знаме. Видно е, че пенявенето и медийното нагнетяване на страхове в тази посока вече е проработило. Доколкото тяхното засилване ще е неизбежно, поне да не оправдават инженерството си с някакви извечни \"ценности\" на българина. Все пак става дума за същите хора, които се гордеят, че са спасили евреите си, нали? Има и една друга група десни партии, които отказват да признаят реалността и продължават да възприемат избирателя като изключително образован и граждански ангажиран човек, на който могат да му се поставят сложни обществено-политически и дори управленски задачи. Като например самоорганизация в делиберативна партийна структура и постоянно участие в нея. Или непрекъснатото държане на властта под контрол чрез протести и гражданска мобилизация. От средите на тези партии идва и разочарованието, че изследването не рисува подобна картина на избирателя. Посланието към тях е едно – хората са такива навсякъде и това не значи, че са непременно лоши. _________________________________ [i] http://www.capital.bg/politika_i_ikonomika/bulgaria/2017/10/30/3069077_cennostite_na_bulgarite_sa_kasha_sus_socialisticheski/ [ii]  Данните за САЩ в статията са от Christopher Achen&Larry Bartels,  2016, Princeton University Press. [iii]   http://www.bbc.com/news/uk-politics-22555659", "date": "2017.11.05", "title": "Оптимистична теория за българите"}
{"url": "http://www.dnevnik.bg/sport/2017/11/05/3072337_napoli_sushto_sburka_v_seriia_a_a_juventus_se_vuzpolzva/", "text": "Изненадите в Серия А в неделния ден не спряха и след  равенството на \"Интер\" като домакин на \"Торино\" , лидерът \"Наполи\" също не спечели. Неаполитанците завършиха 0:0 като гост на \"Киево\" в странен мач. Тимът на Маурицио Сари доминираше тотално, но нямаше късмет пред гола. \"Наполи\" имаше притежание на топката от близо 75%, отправи 19 удара и стигна до 11 корнера, но въперки това не успя да пречупи вратаря Сорентино и защитата пред него. От грешките на \"Наполи\" и \"Интер\" се възползва шампионът \"Ювентус\". \"Старата госпожа\" имаше трудно домакинство срещу аутсайдера \"Беневенто\", но все пак спечели с 2:1. \"Бианконерите\" се нужадеха от обрат, след като в 19-ата минута се оказаха изоставащи. Антонио Чичирети изпълни прекрасно пряк свободен удар и изведе гостите напред. Преди попадението \"Ювентус\" вече беше ударил греддата на два пъти. След почивката шампионите вдигнаха темпото и бързо стигнаха до пълния опбрат. В 57-ата минута  Гонсало Игуаин  с третия си гол в последните два мача изравни, а още девет по-късно Куадрадо изведе \"Ювентус\" напред. \"Рома\" постигна гръмка победа като гост на \"Фиорентина\" с 4:2, а с това записа и рекорд в Серия А. \"Вълците\" от Рим постигнаха 12-и пореден успех далеч от дома, с което станаха и отбора с най-добро постижение в историята на италианския елит. До 39-ата минута резултатът на \"Артемио Франки\" беше 2:2, след като гостите на два пъти повеждаха чрез Жерсон, но \"Ла Виола\" изравняваше с попадения на Верету и Джовани Симеоне. През втората част Костас Манолас след подаване на Александър Коларов и Диего Пероти гарантираха победата на  \"Рома\" . В класирането \"Наполи\" е лидер с 32 точки, пред \"Ювентус\" с 31 и \"Интер\" с 30. \"Лацио\" е четвърти с 28, но \"орлите\" са с мач по-малко, тъй като двубоят им с \"Удинезе\" беше отложен заради пороен дъжд. \"Рома\" е зад градския си съперник с с 27 точки.", "date": "2017.11.05", "title": "\"Наполи\" също сбърка в Серия А, а \"Ювентус\" се възползва"}
{"url": "http://www.dnevnik.bg/sviat/2017/11/05/3072354_bolshoi_teatur_hotel_i_turgovski_centur_na_cherveniia/", "text": "Анонимни телефонни обаждания за поставени бомби наложиха евакуцаията на \"Болшой театър\", хотел \"Метропол\" и търговския център ГУМ на Червения площад в Москва, съобщи \"Ройтерс\", като се позова на местни медии. Това е поредната вълна от телефонния терор, който от два месеца обърква работата на гари, метростанции и публични сгради в различна градове на страната и причини значителни икономически вреди. До момента в нито един случай няма открито взривно устройство. Според РИА Новости, само от ГУМ и хотел \"Метропол\" са били евакуирани над 5000 души. Преди месец  ръководителят на Федералната служба за безопасност Александър Бортников обяви , че властите знаят, кои са отговорните за анонимните заплахи. Ставало дума за четирима руски граждани, разположени в чужбина, които имали съучастници в Русия. Той заяви, че извършителите са използвали интернет връзки, за да подават сигналите, което ги прави трудни за откриване.", "date": "2017.11.05", "title": "\"Болшой театър\", хотел и търговски център на Червения площад са евакуирани след серия от бомбени заплахи в Москва"}
{"url": "http://www.dnevnik.bg/sport/2017/11/05/3072351_djak_sok_grabna_titlata_v_parij_i_si_garantira/", "text": "Американецът Джак Сок спечели титлата от тенис турнира  \"Мастърс 1000\" в Париж  след обрат срещу квалификанта Филип Крайнович. Световния №22 загуби първия сет, но се събра, за да триумфира срещу сръбската сензация – 5:7, 6:4, 6:1 точно за два часа. Това е най-голямата титла в кариерата на Сок и трета през този сезон. По-рано през годината той триумфира с трофеите в Оуклънд и Делрей бийч. Общо в кариерата на Сок това е четвърта титла, след като той има и една от турнира в Хюстън през 2015 г. Успехът е още по-ценен за американеца, който се класира сред осемте най-добри през годината и си гарантира участие на  финалите на АТП в Лондон  от 12 до 19 ноември. В началото на седмицата Сок беше едва на 24-о място в годишната класация, но благодарение на отпаданията на някои от фаворитите му се отвори път напред. От понеделник Сок ще дебютира и в Топ 10 на световната ранглиста. Той се изкачва до деветата позиция, след като досегашното му най-добро постижение беше 14-о място. Сок събира 2765 точки и се изкачва с 13 позиции. В първия сет американецът беше разконцентриран, а неговият съперник усети това и се възползва. Сок беше пробит на два пъти, а вторият дойде в ключов момент – в последния гейм в сета, когато нямаше как да бъде върнат. Крайнович, който беше първия квалификант, класирал се за финал на \"Мастърс 1000\" от Йежи Янович през 2012 г., отново в Париж, играеше добре и липсата на опит не си личеше. Сърбинът обаче сгреши в началото на втората част, когато загуби подаването си. При 1:3, той отново беше пробит, а с това нямаше и как да се върне повече в сета. Като много по-опитен тенисист, Сок вече имаше психологическо предимство. Той затвори втория сет със 6:4, а след това експресно за 33 минути взе и решителния сет с 6:1. \"Определено във Франция ми върви. На  \"Ролан Гарос\"  стигнах за първи път до четвърти кръг в турнир от Големия шлем, а сега печеля титла от \"Мастърс 1000\". Доста първи неща, влизам в Топ 10, ще участвам на финалите\", каза развълнуваният Сок след церемонията по награждаването. Той е първият американец от Анди Родик през 2010 г., който печели титла от \"Мастърс 1000\". Освен това Сок слага край на серия от 69 поредни турнира, които бяха спечелени от европейци. Сок е петият различен победител в деветте турнира в категорията 1000 за този сезон. Роджър Федерер спечели три – Индиън Уелс, Маями и  Шанхай , а Рафаел Надал и Александър Зверев по два. Световният №1 триумфира в Монте Карло и Мадрид, а германецът последваотелно в Рим и Монреал. Григор Димитров също влезе в тази елитна компания,  спечелвайки титлата в Синсинати . Четирима дебютанти в Лондон Джак Сок допълва списъка от осем тенисисти, които ще спорят за титлата на финалния \"Мастърс\". Той е първият американец от Марди Фиш през 2011 г., който успява да се класира за последния за годината турнир. Сок е четвъртият дебютант, който ще играе пред публиката в Лондон тази година. Освен него за първи път за финалите се класираха Григор Димитров, Александър Зверев и Давид Гофен. Останалите участници на мастърса в О2 Арена са световният №1 Рафаел Надал, шесткратният победител Роджър Федерер, както и участниците от миналите години Марин Чилич и Доминик Тийм. Надал не е потвърдил, нито отрекъл, че ще участва, след като се оттегли заради контузия в Париж. Тенисистите ще бъдат разпределени в две групи от по четирима, а жребият ще се тегли на 8 ноември, сряда.", "date": "2017.11.05", "title": "Джак Сок грабна титлата в Париж и си гарантира участие във финалите на АТП"}
{"url": "http://www.dnevnik.bg/bulgaria/2017/11/05/3072370_ne_dostigat_800_resursni_uchiteli_za_decata_s_uvreden/", "text": "Не достигат 800 ресурсни учители за децата с увреден слух, съобщи Би Ти Ви. Асоциациите на ресурсните учители и на хората с увреден слух искат повече специалисти и по-достъпна образователна среда за децата, които не чуват Децата с увреден слух са 8000 деца. Три са специалните училища за деца с увреден слух в цялата страна. Посещават ги 400 деца, а родителите на още 700 предпочитат обучението им в масовите училища, но там няма специалисти по жестов език, затова често се налага общообразователните учители да поемат и техните функции. На Запад в почти всяко голямо училище има преводач по жестов език. У нас те са едва около 30 и всички над 55-годишна възраст. В столичното 41 училище се обучават пет деца с увреден слух. Едно от тях е Ема. Майка ѝ Катя също не чува, но иска по-добре бъдеще за дъщеря си и затова я записва в масово училище, за да бъде равна с другите, разказа телевизионният репортаж. Моника учи в същото училище. Преди две години ѝ поставят кохлеарен имплант, с който чува, но до определена степен. В много области на страната има само по един ресурсен специалист за деца с увреден слух.", "date": "2017.11.05", "title": "Не достигат 800 ресурсни учители за децата с увреден слух"}
{"url": "http://www.dnevnik.bg/sport/2017/11/05/3072365_cska_nanese_purva_zaguba_na_ludogorec_i_zavurza/", "text": "ЦСКА шокира \"Лудогорец\" насред Разград и спечели гостуването си в дома на шампиона с 2:1. Макар, че играха близо 30 минути с човек по-малко на \"Лудогорец арена\", червените се представиха силно и нанесоха първо поражение на лидера в Първа лига. С победата си ЦСКА върна интригата в първенството и съкрати пасива си от шампиона на само две точки. \"Лудогорец\" поведе в началото на втората част чрез Густаво Кампаняро, но червените стигнаха до пълен обрат. Първо Каранга беше точен в 58-ата минута, прекъсвайки сушата си от почти шест часа без гол, а след това резервата Кевин Меркадо донесе успеха. Загубата е първа за \"Лудогорец\" в Първа лига през сезона и първа у дома от 31 март, когато \"Локомотив\" (Пловдив) спечели в мач без значение. В 19-ия си мач начело на шампионите Димитър Димитров допусна поражение, след като досега разградчани се представяха много стабилно. \"Лудогорец\"  започна без една от големите си звезди Вандерсон, който се оплака от леки контузии и натрупана умора в последните дни и въпреки направените тестове прди мача, остана на пейката. ЦСКА пък беше без контузения си капитан  Божидар Чорбаджийски . През първата част нито един от двата отбора не успя да вземе категорично надмощие. В началните минути гостите бяха по-активни и имаха отличен шанс да открият резултата чрез Густаво Кулма. Колумбиецът се озова на стрелкова позиция, но не можа да преодолее Хорхе Броун. \"Лудогорец\" имаше колебания най-вече в средата на терена, но червените не успяха да се възползват от това. Двата отбора заложиха много на агресията и за първите 45 минути имаше общо 21 нарушения – 14 извършени от разградчани и седем от гостите.  Разградчани разчитаха на бързите Лукоки и Мисиджан в предни позиции, отново без изявен нападател, но ЦСКА беше добре групиран в отбрана. Червените не оставяха празни пространства и това лиши \"Лудогорец\" от реални голови положения. В 32-ата минута Кулма все пак отбеляза гол, но той беше отменен заради засада, която се видя още в реално време. До края на първата част \"Лудогорец\" беше по-активен и най-вече благодарение на Марселиньо успяваше да създаде опасности. При една от тях Черниаускас сбърка, но нападател в зелено не успя да се възползва. Второто полувреме започна доста по-интересно от първата част и двата отбора започнаха да атакуват доста по-масирано. Три минути след подновяването на играта \"Лудогорец\" поведе благодрение на добрите действия на Марселиньо. Халфът проби по лявото крило, видя доброто движение на Кампаняро и го изведе буквално очи в очи с Черниаускас. Малинов не следваше бразилеца с №10 и не успя да му противодейства – 1:0 за \"Лудогорец\". Преднината на домакините се запази само девет минути, след като ЦСКА на свой ред вдигна оборотите и започна да играе по-активно. След статично положение червените успяха да изравнят, благодарение на Фернандо Каранга. Бразилецът засече центриране на Тиаго отляво, изпреварвайки Моци и прати топката в мрежата. Таранът реализира 13-ия си гол за сезона и сложи край на суша от 356 минути, в които не се беше разписвал. Наред с добрите си изяви на терена, Каранга показа и липсата на дисциплина, която навреди на червените. Бразилецът първо си изкара жълт картон, с който стана ясно, че пропуска следващия двубой с \"Ботев\", защото му е пети от началото на сезона. След това Каранга започна да се \"хваща\" на леките провокации от футболистите на \"Лудогорец\", които целяха да му изкарат още едно предупреждение. Каранга направи поредица от нарушения, но треньорът Стамен Белчев реши да не го сменя, което се оказа и грешка. В 68-ата минута бразилецът си помогна с ръка в битка за позиция с Моци и беше изгонен от терена. Само три минути, след като остана с човек по-малко, ЦСКА стигна до втори гол, шокирайки шампионите. Пластун не изчисти добре топката след центриране от свободен удар, тя попадна в Меркадо и еквадорецът с шут от около 22 метра преодоля Броун за втори път. Едва в 11-ия си мач след трансфера през лятото Меркадо успя да порази целта. В заключителните 10 минути напрежението взе връх, като \"Лудогорец\" пропусна много добър шанс след удар на Марселиньо. Той стреля с глава, но Черниаускас извади топката точно под гредата. Изненадващо обаче топката се задържаше по-често в половината на домакините, които така и не успяха да изнесат трайно действията пред полето на гостите. Дори влизането на Вандерсон, Кешеру и Жуниор Кишада от пейката не успя да спаси шампионите от поражението.", "date": "2017.11.05", "title": "ЦСКА нанесе първа загуба на \"Лудогорец\" и завърза интригата в пъренството"}
{"url": "http://www.dnevnik.bg/sport/2017/11/05/3072373_chelsi_prechupi_junaited_i_napravi_usluga_na/", "text": "Шампионът \"Челси\" бавно се връща към най-добрите си дни след колебливото начало на сезона и записа трета поредна победа. Сините пречупиха \"Манчестър юнайтед\" с 1:0 на своя \"Стамфорд бридж\" и направиха голяма услуга на  лидера \"Сити\" . Алваро Мората отбеляза единственото попадение в мача след страхотен удар с глава в 55-ата минута. \"Челси\" вече има 22 точки и е само на една от \"Манчестър юнайтед\" и \"Тотнъм\". Резултатът в Лондон облагодетелства най-много \"Манчестър сити\", който увеличи аванса си пред градския съперник на осем точки. След сериозните критики, които имаше към шампионите в последните седмици, най-вече заради представянето им в Шампионската лига, Антонио Конте и компания отговориха по-най-добрия начин. Подобно на дербито с \"Тотнъм\", \"Челси\" изигра много силен тактически мач и неутрализира всички силни страни на съперника си. \"Юнайтед\" изглеждаше напълно безопасен в Западен Лондон и нямаше идея как може да преодолее Тибо Куртоа. \"Червените дяволи\" не успяха да победят втори противник от Топ 6, след като по-рано през сезона  завършиха 0:0 с \"Ливърпул\" . Победата им над \"Тотнъм\" пък остава единствената над тим от тези с претенции във Висшата лига. След доброто начало на сезона тимът на  Жозе Моуриньо  се представя доста по-колебливо. В първите си три гостувания \"Юнайтед\" отправи 20 удара към вратата, отбеляза седем гола и спечели седем точки. В последните три показателите са шест удара към вратата, едва един гол и само една точка. Сините излязоха без Давид Луиз, който беше изваден от състава заради незадоволителна форма. В отбрана започнаха Сесар Аспиликуета, Гари Кейхил и Андреас Кристенсен, които направиха силен мач. \"Всеки мач с \"Манчестър юнайтед\" е много голямо предизвикателство, те са един много добър отбор, който може да накаже грешките ти. Мисля, че днес ние бяхме на висота, играхме силно и заслужено спечелихме. Този сезон е труден за нас, имаме доста проблеми, редуваме възходи и падения, но точно такива може могат да се окажат ключови\", каза Конте след двубоя. Италианецът обясни, че иска всеки играч да работи, за да заслужи мястото си на терена, коментирайки и Давид Луиз, който остана извън групата. \"Не знам дали има бъдеще, това зависи от него. Ако тренира като другите ще играе, ако не – ще е на пейката, или на трибуните\", добави мениджърът на \"Челси\". Първата част не предложи много голови положения, но \"Челси\" беше по-активния отбор. Домакините имаха инициативата, контролираха действията и спечелиха битката в средата на терена. Триото Фабрегас, Бакайоко и Нголо Канте имаше предимство срещу халфовете на \"Юнайтед\", като единствено Неманя Матич успяваше да окаже отпор на шампионите. Още в седмата минута \"Челси\" стигна до гол, когато Фил Джоунс прати топката в собствената си врата, но автоголът му беше отменен. Реферът Антъни Тейлър прецени, че защитникът е бил избутан с ръце от Мората. \"Юнайтед\" отговори с шут на Лукаку в 16-ата минута, който беше спасен от сънародника му Куртоа. Това обаче остана единствения точен изстрел за \"червените дяволи\" преди почивката. Белгийският таран пък не докосна нито веднъж топката в наказателното поле на сините през целия двубой. Десетина минути преди края на първото полувреме Мората се строполи в пеналта, искайки дузпа за идентична намеса, като тази по-рано срещу Джоунс, но съдията не посочи бялата точка в ситуацията. През втората част \"Челси\" бързо успя да наложи своята воля и да продължи да бъде по-активния отбор. Мората постоянно се движеше и освобождаваше пространства за съотборниците си, а това обърка гостите. Именно след такава ситуация Азар получи шанс да стреля в наказателното поле, но ударът му беше прекалено слаб, за да застраши Де Хеа. Все пак в 55-ата минута \"Челси\" откри. Аспиликуета напредна необезпокояван на около 35 метра от вратата на \"Юнайтед\" центрира за Мората и таранът се разписа с глава. Това беше 10-и гол за испанеца с глава от началото на предишния сезон, а в този период няма друг играч с подобно постижение в Топ 5 първенствата на Европа. Освен това Аспиликуета даде пета асистенция на сънародника си от началото на сезона, доказвайки доброто им партньорство след трансфера на Мората в \"Челси\". До края на мача \"Челси\" не допусна сериозни опасности пред собствената си врата, като в заключителните минути \"Юнайтед\" разчиташе само на изритани топки, които не доведоха до нищо. \"Важно е за мен, че вкарах, но и много по-важно за отбора, че победи. Много сме щастливи, защото сега има пауза за националните отбори и трябва да използваме момента и да градим върху него. Разбирането ми със Сесар е отлично и това си личи на терена, той ми подава, а аз вкарвам\", каза след двубоя Мората, който беше избран за №1 в срещата. Мениджърът на \"Манчестър юнайтед\" Жозе Моуриньо определи загубата като изненадваща и обясни, че тимът му е заслужавал да вземе нещо от \"Стамфорд бридж\". Той успокои ситуацията, с факта, че тимът му е втори в класирането и има 18 други отбора, които са по-зле. \"Вкараха ни гол в единствения момент, когато имаха някакво предимство срещу нас. Мисля, че се неутрализирахме, трябваше да завършим наравно. Те се защитаваха с много хора и нямаше как да им вкараме\", оправда се пред Sky Sports след двубоя Моуриньо.", "date": "2017.11.05", "title": "\"Челси\" пречупи \"Юнайтед\" и направи услуга на \"Манчестър сити\""}
{"url": "http://www.dnevnik.bg/photos/2017/11/05/3072355_fotogaleriia_svetovnite_snimki_na_denia_za_4_i_5/", "text": "Жени участват в протест срещу цензурата на различни произведения на изкуството на плажа Ипанема в Рио де Жанейро, Бразилия.", "date": "2017.11.05", "title": "Фотогалерия: Световните снимки на деня за 4 и 5 ноември 2017"}
{"url": "http://www.dnevnik.bg/sviat/2017/11/05/3072396_dosieta_ot_raia_-_milioni_dokumenti_razkrivat_kak/", "text": "Второто по мащаб (след Досиетата от Панама) изтичане на поверителни документи разкрива как някои от най-богатите и известни хора на планетата, корпорации и държавни глави са изнасяли и напълно законно не са регистрирали пред данъчинте власти парите си в сметки по британските острови с офшорен статут. Няколко европейски издания едновременно публикуваха извадки от 13.4 милиона файла с общ обем от 1.4 терабайта, обработвани близо една година от над 380 журналисти от 67 държави. Документите се простират до 70 години назад във времето, Данните идват от две компании, предоставящи подобни услуги, както и от фирмените регистри на 19 данъчни убежища, предоставени на германския в.\"Зюддойче цайтунг\". Те са споделени от  Международния консорциум на разследващите журналисти  с 96 издания, включително \"Гардиън\", Би Би Си, \"Ню Йорк таймс\" и \"Новая газета\". Проектът е наречен \"Досиетата от Рая\" (Paradise Papers) заради това, че се разказва за случващото се на места, повечето от които са наричани \"райски острови\" като Каймановите, Бермудските и Британските Вирджински острови, но също и от намиращите се до Великобритания острови Ман, Джърси и Гърнси. В центъра на информационния масив е \"Апълби\" (Appleby) - адвокатска кантора, прочута с това, че обслужва предимно високопоставени и влиятелни лица и корпорации. От кантората казват, че са прегледали всички твърдения за дейността ѝ и не са открили доказателства за незаконни действия - нито от нейно име, нито от клиентите ѝ.  - милиони паунда от частните фондове на   са инвестирани във фонд на Каймановите острови и чяст от тях са отишли при търговец на дребно, обвинен в експлоатация на бедни семейства - обширни офшорни операции на членове на администрацията на президента Доналд Тръмп, на негови съветници и дарители, включително значителни плащания от компания, в която собственик е  , зетят на президента Владимир Путин към фирма на  , министърът на външната търговия на САЩ - как   и  са получавали стотизи милиони долари инвестиции, които може да бъдат проследени назад до руски финансови институции - фонд на Каймановите острови, избягващ плащането на данъци, който се управлява от главния финансист в провителството на канадския премиер Джъстин Трюдо - агресивни операции за избягване плащането на данъци от мултинационални корпорации като   и  . - как някои от най-големите имена в кино и телевизионната индустря защитават богатството си през офшорни схеми, а   е използвал фирма в Малта, за да плати за дял в мол в Литва - милиарди, изплатени като възстановени данъчни плащания от остров Ман и Малта на собствениците на частни самолети и луксозни яхти - сложна офшорна мрежа, използвана от двама руски милиардери, включително  , да придобият дялове във футболните крубове \"Арсенал\" и \"Евертън\". \"Гардиън\" обявява, че по-късно тази седмица ще бъде публикувано проучване на икономиста Габриел Зюкмн за това как мултинационални корпорации изнасят към офшорни зони все по-голям дял от печарлбите си - 600 милиарда долара само през последната година.", "date": "2017.11.05", "title": "\"Досиета от Рая\" - милиони документи разкриват как богатите крият парите си по британски офшорни зони"}
{"url": "http://www.dnevnik.bg/sviat/2017/11/05/3072413_napadatel_ubi_pone_27_dushi_v_curkva_v_teksas/", "text": "Поне 27 души са били убити, а има и няколко ранени при стрелба, открита от самотен нападател по време на неделна служба в Първа баптистка църква в град Съдърланд спрингс в щата Тексас, предаде \"Фокс нюз\". Според очевидец, около 11.30 часа местно време в храма е влязъл мъж, който е открил огън. По неофициална информация след това нападателят е застрелян. Не са известни мотивите му, а ФБР проверява и версии за по-широка група, стояща зад нападението. Градчето се намира на около 60 километра от Сан Антонио, а обичайно на службата присъстват около 50 души, съобщиха хора, които живеят в близост. Те са чули много изстрели, като не е изключено да е използвано автоматично оръжие.  На мястото на инцидента са пристигнали полицаи, хеликоптери и линейки. Губернаторът на Тексас Грег Абът пусна в Туитър съобщение, че всички се молят за пострадалите при този зловещ акт. \"Благодарим на службите на реда за бързата реакция, очаквайте подробности по-късно\", написа още той. След кратко преследване стрелецът е загинал, като не е ясно дали е бил убит от силите на реда, или се е самоубил, предаде CNN. Телевизията съобщава, че на мястото на инцидента са изпратени и екипа на ФБР. Със съобщение в \"Туитър\" американският президент Доналд Тръмп потвърди, че на мястото са изпратени специалисти от бюрото и допълни, че следи ситуацията от Япония. Позовавайки се информация от местните власти СNN съобщи за много убити и десетки ранени. Инцидентът става малко повече от месец след  най-смъртоносното нападение с огнестрелно оръжие в историята на САЩ , при което в Лас Вегас бяха убити 58 души, а почти 500 бяха ранени. Няма данни за пострадали българи В Посолството на Република България във Вашингтон няма постъпила информация за загинали или пострадали български граждани по време на стрелба в щата Тексас по-рано днес, съобщиха от Министерството на външните работи. Българското посолство остава във връзка с местните власти и следи ситуацията, се казва в съобщението до медиите.  ", "date": "2017.11.05", "title": "Нападател уби поне 27 души в църква в Тексас"}
{"url": "http://www.dnevnik.bg/sport/2017/11/05/3072421_stamen_belchev_koito_podceni_cska_ne_go_chaka_nishto/", "text": "Треньорът на ЦСКА Стамен Белчев смята, че  успехът над \"Лудогорец\" с 2:1  не е по-важен от останалите дотук през сезона, но остана доволен след срещата. Специалистът не бърза да прави сметки за битката за титлата, въпреки че тимът му намали разликата от шампиона само на две точки. \"Мисля, че през първото полувреме се получи равностоен мач, а през второто имахме предимство, особено след изравнителния гол. Макар че останахме с човек по-малко можехме да вкараме и трети гол, но аз съм доволен от това 2:1. Всеки мач е различен за себе си, не мога да кажа защо имахме проблеми в предишните срещи с \"Лудогорец\". Сега ги бяхме разузнали добре, освен това играхме колективно по-добре\", каза Белчев. Според него основната разлика е в поведението на отбора в отбрана и солидните действия пред собствената врата. \"Когато останахме с човек по-малко, си помислих, че трябва момчетата да покажат характер и те го направиха. Само поздравления за техния дух. Първенството е достатъчно интересно и могат да се губят точки срещу всеки\", добави треньорът на червените. Той за пореден път обясни, че разполага с най-добрите футболисти в България и  ЦСКА  има достатъчно силен състав, с който да се бори за титлата. \"Който подцени ЦСКА, не го чака нищо добро. Доказахме, че сме добър отбор, неслучайно имаме само една загуба и тя е от \"Лудогорец\". Голмайсторът на тима Фернандо Каранга коментира червения си картон, определяйки го като незаслужен. Той беше изгонен след натрупване на нарушения, като в средата на втората част беше провокиран от играчи на \"Лудогорец\". \"Опитах се да гардирам топката, Моци дойде зад мен и ми удари ръцете. Според мен не трябваше да има картон. Съжалявам, че няма да играя с \"Ботев\", но ще подкрепям отбора\", каза Каранга. Нападателят изрази вяра, че ЦСКА излиза от трудната ситуация, в която влезе с трите поредни двубоя без победа. \"Беше ни трудно, но точно с такива мачове се излиза от лоши серии. При гола ми бях на добра позиция и просто съумях да играя с топката\", добави бразилецът.", "date": "2017.11.05", "title": "Стамен Белчев: Който подцени ЦСКА, не го чака нищо добро"}
