{"url": "https://www.dnevnik.bg/sviat/2020/01/25/4020243_kak_izglejda_sega_epicenturut_na_pojarite_v_astraliia/", "text": "Дрон засне трагичните последствия от опостушителните горски пожари край австралийския град Малакота, който беше в епицентъра на огнената стихия. На кадрите се вижда изсъхнала растителност, множество разрушени домове и стотици изгорели дървета. Пламъците обхванаха растителността и къщите в Малакота часове преди настъпването на новата година. Жителите на града бяха принудени да избягат на плажа и да прекарат дълги часове там, надявяйки се огънят да не достигне и до крайбрежната линия. Благодарение на усилията на пожарникарите и на обръщане на вятъра в последния момент, това така и не се случи. От септември 2019 година до януари горските пожари в Австралия нанесоха щети за милиарди и отнеха живота на 31 души и над един милиард животни. ", "date": "2020.01.25", "title": ""}
{"url": "https://www.dnevnik.bg/sport/2020/01/25/4020787_nadal_preletia_kum_osminafinalite_v_melburn_i_hvurli/", "text": "Водачът в световната ранглиста Рафаел Надал се класира за осминафиналите в Australian Open. Испанският тенисист беше във вихъра си и надви с 6:1, 6:2, 6:4 сънародника си Пабло Кареньо-Буста за 1.41 минути игра. С успеха си Надал вече има 128 победи на твърди кортове в турнирите от Големия шлем. Той задмина Андре Агаси и излезе трети във вечната ранглиста по този показател, като пред него са единствено Роджър Федерер и Новак Джокович. В следващата фаза Надал ще се изправи срещу победителя от мача между Карен Хачанов и Ник Кириос. В предишния си мач  24-годишният австралиец предизвика водача в ранглистата, като имитира поведението му на корта . Отношенията между Надал и Кириос често пораждат напрежение. В последния им мач на \"Уимбълдън\" австралиецът уцели Надал с топката, след което отказа да му се извини. Надал стига до осминафиналите без загубен сет. В трите си мача досега в турнира съперниците на испанеца спечелиха общо 22 гейма.", "date": "2020.01.25", "title": "Надал прелетя до осминафиналите и хвърли ръкавицата към Кириос"}
{"url": "https://www.dnevnik.bg/biznes/2020/01/25/4020794_kadiev_tvurdi_che_goranov_e_gotvil_promeni_v_polza_na/", "text": "Версиите за това кой и кога е лобирал в полза на хазартния бизнес се увеличават след като днес бившият зам.-министър на финансите по време на тройната коалиция Георги Кадиев обвини действащия министър на финансите Владислав Горанов, че е  готвил поправки  в полза на бизнесмена с интереси в хазарта Васил Божков. \"Искали са да облекчат бизнеса на Божков\" каза Кадиев в интервю за Би Ти Ви, запитан защо Министерството на финансите предложи законопроект с промяна на облагането на лотариите, а на другия ден го  оттегли.  Става дума за предложението на ведомството от 23 януари организаторите на лотарии, тото, лото и игри със залаганията върху спортни събития да се облагат по нов, по-изгоден за тях начин (25% върху разликата между стойността на направените залози и изплатените печалби), което на следния ден бе оттеглено с мотив, че \"всяка промяна в модела на облагане подлежи на различни интерпретации дали това е най-подходящият и справедлив модел\". Така за лотариите остава сега действащата разпоредба за облагане с 15%, но на по-широка база, а именно - приходите от продажби. Тази уредба беше приета в края на 2014 г. по инициатива на ГЕРБ след като в продължение на година лотариите бяха \"изпуснати\" от законодателството и изобщо не са плащали такси. В последните дни политици си разменят обвинения кой е виновен за пропуска, приет в края на 2013 г., който,  по думите на лидера на НФСБ Валери Симеонов  \"е ощетил държавния бюджет през 2014 г. и от неплащането на такси тогава е тръгнал възходът на лотариите, организирани от дружества на Божков\". Преди ден Симеонов посочи депутата от ДПС Йордан Цонев за вносител на текста, в който думата \"лотария\" е изпусната.  Цонев на свой ред прехвърли отговорността за авторството  на Кадиев. Днес Кадиев потвърди, че действително е вносител на текста, приет в края на 2013 г., а пропускането на думата \"лотария\" станало неволно при изреждането на десетина хазартни игри в текста и заради многото промени, направени в последния момент при второто четене в пленарната зала. Едновременно с това Кадиев подчерта, че другият вариант - на Цонев, е бил в много по-голяма полза за организаторите на хазартни игри и щял да ощети бюджета с 30 млн. лв., а неговата грешка - с едва 500 хил. за година. Той се оправда и с факта, че по време на тези дебати частната \"Национална лотария\" на Божков, която днес предлага в хиляди търговски обекти моментни игри с търкане на талони, не е съществувала. Действали само \"Спортният тотализатор\" и \"Еврофутбол\". Кадиев каза, че оттегленото последно предложение на Министерството на финансите за смяна на базата на облагане на игрите всъщност е повторение на текста на Цонев от преди седем години. Той заяви, че още от времето, когато е бил зам.-министър, има съмнения, че Държавната комисия по хазарта е \"пробита\" от корупция на различни нива в годините. Именно това е позволило на дружества, свързани с Божков, да \"избират\" по-благоприятен режим за плащане на такси, въпреки че законът не давал право на избор. Това установи преди дни проверка на Държавната финансова инспекция, а прокуратурата започна проверка в Комисията по хазарта. \"Имало е чадър, сега чадърът пада по една или друга причина\", обобщи Кадиев. Той се обяви изцяло в подкрепа на законопроекта на лидера на НФСБ Валери Симеонов, който предлага въвеждането на държавен монопол върху лотариите. Текстовете вече  бяха приети от бюджетната комисия  на първо четене. Ако лотариите станат държавни, начинът, по който ще се облагат, няма да има значение, добави той. Самият  Божков вече изказа подозрение,  че се прави опит бизнесът му да бъде отнет в полза на друг играч. Пред БНТ днес лидерът на \"Атака\" Волен Сидеров пък предположи, че Симеонов иска да уреди свой състудент начело на комисията по хазарта. ", "date": "2020.01.25", "title": "Кадиев твърди, че Горанов е готвил промени в полза на Васил Божков"}
{"url": "https://www.dnevnik.bg/bulgaria/2020/01/25/4020800_bulgariia_predlaga_pomosht_na_turciia_zaradi/", "text": "На фона на растящия брой жертви и пострадали от земетресението снощи в Източна Турция тази сутрин Министерството на външните работи потвърди, че сред тях няма български граждани. Трус с магнитуд 6.8 удари снощи източния регион на страната като вече се съобщава за поне 21 загинали, ранените са над 1000 души. Хиляди са повредени сгради, съобщава \"Дейли Сабах\". Вицепремиерът и министър на външните работи Екатерина Захариева се свърза със своя турски колега Мевлют Чавушоглу, за да изрази съболезнования към близките на загиналите при опустошителното земетресение и да изрази надежда за бързо възстановяване на ранените. Тя предложи и българската държава да помогне при нужда. Министър Чавушоглу благодари за солидарността на българското правителство и българския народ, съобщи прессцентърът на външното министерство. Помощ предложи и президентът Румен Радев. \"В този труден момент България е съпричастна с трагедията на своите съседи и е готова да окаже подкрепа за преодоляване на последиците от земетресението\", написа държавният глава на президента на Турция Реджеп Ердоган. Радев изрази съболезнования към семействата и близките на загиналите, както и надежда за бързото възстановяване на пострадалите при природното бедствие. Съболезнователна телеграма до президента Ердоган изпрати и премиерът Бойко Борисов. В нея той изразява надежда, че навременните и професионални действия на спасителните екипи и медицинските служби ще помогнат за спасяването на хора от засегнатите сгради, съобщи правителствената пресслужба.", "date": "2020.01.25", "title": "България предлага помощ на Турция заради земетресението (допълнена)"}
{"url": "https://www.dnevnik.bg/detski_dnevnik/2020/01/25/4019116_kogato_da_namerish_priiatel_e_goliamata_ti_mechta/", "text": "Днес бялото бръмбарче Пиляпа си търси приятел. И сигурно ще намери, защото това е голямата му мечта. Приключенията на Пиляпа, бялото бръмбарче\" е чудесна книга за малки и големи търсачи на приключения. С нея децата ще се заливат от смях, а възрастните ще се смеят от сърце, обещята от издателство \"Сиела\". Персонажите, които бялото бръмбарче Пиляпа среща по своя път, напомнят хора, които сигурно познавате. Паяк-Як, Бухал-Чухал, Нищо-Нещо, Лисица-Умница са само част от пъстрите герои, с които ще се запознаете в приказката. Автор на книжката е Раймондо Варсано, а приказните илюстрации са дело на Петя Радивчева (Пиетра).", "date": "2020.01.25", "title": "Когато да намериш приятел е голямата ти мечта"}
{"url": "https://www.dnevnik.bg/photos/2020/01/25/4020785_fotogaleriia_iztochna_turciia_sled_trusa/", "text": "Земетресение с магнитуд 6.8 бе регистрирано в Източна Турция. Земетресението с магнитуд 6,8 по Рихтер беше регистрирано в петък вечерта (24 януари) в Източна Турция малко преди 23:00 часа местно време. Епицентърът е бил близо до град Сивридже, а дълбочината е била 10 километра. Трусът е бил усетен в Израел, Ирак и Сирия. Броят на жертвите от земетресението в Източна Турция нарасна на 19 души.", "date": "2020.01.25", "title": "Фотогалерия: Източна Турция след труса"}
{"url": "https://www.dnevnik.bg/sviat/2020/01/25/4020527_kak_siriia_dade_na_gotvacha_na_putin_petrolni_i_gazovi/", "text": "Сирийските власти са сключили договори за разработка на петролни и газови находища с компании, фактически притежавани от считания за близък до руския президент Владимир Путин бизнесмена Евгений Пригожин. Това се твърди в разследване на  в. \"Новая газета\" , публикувано в края на миналата седмица. Според вестника едната от тези компании, която ще извършва проучване и добив на 250 млрд. куб. м. газ в Сирия, е с двама души персонал, ръководена от човек, току-що завършил университет, Вестникът обяснява, че въпросната компания е една от двете, получили със закон, одобрен от сирийския парламент през декември 2019 г., възможност да разработват три петролно-газиво блока с обща площ не по-малка от 12 хил. кв. км. (площ малко над една десета от България). \"В средите на петролната индустрия никой не е чувал за компаниите \"Велада\" и \"Меркурий\",\" но успехът им може да се обясни с истинския собственик - \"Конкорд\" на  Евгений Пригожин , пише \"Новая газета\". Пригожин е човекът, свързван както с т. нар.  Фабрика за тролове , санкционирана от Съединените щати за  намеса  в изборите (и трансформирала се в огромна руска медийна група), така и с частната военна компания \"Вагнер\", сражаваща се на места като Украйна, Сирия и Либия и оказваща услуги на властите в африкански страни като Централноафриканската република. Само един човек на заплата \"Блок 23\", предоставен на \"Велада\", е с площ около 2159 кв. км. северно от Дамаск, а значително по-големият (9531 км) \"Блок 7\" е на левия бряг на Ефрат. Заедно с \"Блок 19\" (недалеч от седмия) той отива при \"Меркурий\" по думите на сирийския министър на петрола и газа Али Ганем. Проверка на изданието сочи, че във \"Велада\" работи само един човек на заплата, няма достъпни контакти, нито сериозен капитал, но \"загадката\" как е получила договор за потенциален добив на стотици милиарди кубични метри газ в размирната Сирия има просто решение, ако се знае, че основателят ѝ Екатерина Трофимова е работила като помощник в основната фирма на Пригожин, \"Конкорд менеджмент и консалтинг\" (занимаваща се с различни дейности, включително доставка на храна за училища и институции). Тя предава компанията на Даря Барановска през 2018 г. и напуска страната, отивайки в САЩ. В разговор с \"Новая газета\" не отрича, че имала само номинална роля и срещу допълнително възнаграждение се съгласила, по искане на счетоводството на \"Конкорд\", да впише \"Велада\" на свое име. За разлика от \"Велада\" \"Меркурий\" е сериозен бизнес играч - но е била такава в миналото и то в друга сфера. За периода 2015-2018 г. сключва договори с Министерството на отбраната, за да осигурява храна на международни събития на министерството. Вестникът успява да се свърже с бивш служител на отдел\" Кадри\" в на \"Меркурий\" В Камчатка, според когото компанията \"вече я няма\" и не извършва никаква дейност. Докато цитираната служителка и други в компанията смятат, че не съществува, тя всъщност сменя профила си - между август 2017 и юли 2018 г. започва преход към проучване на находища в Близкия изток. Който охранява, печели Според журналисти от рускоезичната американска телевизия  \"Настоящее время\"  връзките между \"Меркурий\" и Пригожин са доказани и намират потвърждение в катастрофа през май 2016 г. недалеч от резиденията на бизнесмена. Вертолетът, претърпял авария, е бил на \"Меркурий\" и е доставял продукти за Министерство на отбраната. Медията се свързва с един от пилотите, обяснил, че задачата му се състои в това \"да вози Пригожин или жена му на малки разстояния в пределите на Санкт Петербург и околностите.\" За връзките на Пригожин с петролно-газови проекти в Сирия  писа и петербургското издание \"Фонтанка\"  през юли 2017 г. заради фирмата \"Евро Полис\", на която Дамаск възложи да пази находища от групировки, сражаващи се с режима на Башар ал Асад (компанията, според \"Новая газета\", на практика е е юридическо име за бранда ЧВК \"Вагнер\"). \"Изборът на подизпълнителя е бил очевиден за сирийската страна: договорът за проучване и разработка на находищата е получил онзи, който е могъл да ги отвоюва и защити със собствени въоръжени сили,\" заключава вестникът. Загубите на групата \"Вагнер\" в хода на действията ѝ в Сирия обаче е трудно да се оценят - известно е, че осмина са загинали през есента на 2015 г. (тогава руската държава формално влезе в бойните действия), 25 - през 2016 г., не по-малко от 10 - през 2017-а. През февруари 2018 г. загиналите от ударите на американската авиация при различни оценки (в добилия публичност сблъсък на сили, водени от САЩ, с \"Вагнер\") са загинали между 60 и 200 души.", "date": "2020.01.25", "title": "Който охранява, печели - как Сирия даде на Готвача на Путин газови залежи"}
{"url": "https://www.dnevnik.bg/evropa/2020/01/25/4012702_ot_hristiiandemokratite_na_merkel_do_gerb_kolko_sa/", "text": "Колко са силни в днешно време политическите партии в Европа и кои са най-могъщите играчи сред тях? През последните години темпът на политическите промени значително се ускори, създавайки объркване и непредвидимост сред заинтересованите страни и гражданите. Поради тази причина VoteWatch Europe прави  анализ  на възхода и падението на политическите партии в държавите членки на Европейския съюз. Основните изводи от проучването са: - Германският блок Християндемократически съюз/Християнсоциален съюз остава , въпреки скорошните си изборни загуби. Либералната партия на френския президент Еманюел Макрон е на второ място, следвана от британските консерватори. Влиянието на водещи италиански и испански партии намалява заради фрагментираността и нестабилността на политическия пейзаж там. - Унгария в страната, в която  , следвана от Малта. Освен тези две страни, концентрирането на властта в Европа е все по-рядко заради политическата фрагментираност. Управляващите десни партии изглежда са били по-ефективни в консолидирането на властта си през изминалото десетилетие, показва проучването. - Европейската народна партия остава  и води във всички направления – сила, лидерство и дълголетие ( ). Водещата ѝ позиция обаче се свива, защото тя понесе значителни загуби в Западна Европа и започна да разчита повече на стабилни, но често спорни, управляващи партии в Централна и Източна Европа. - Десетилетието не беше положително за групата Социалисти и демократи. Тя загуби значителни позиции в Западна Европа, макар да остава второто по сила европейско политическо семейство отчасти заради представянето на своите южноевропейски членове. - Либерално-центристката \"Обнови Европа\" догонва двете традиционни политически семейства основно заради новите си членове, като партията на Еманюел Макрон. Традиционните членове на това европейско политическо семейство, като германската Свободна демократическа партия и британските либералдемократи, се борят за възстановяването си. - Европейски консерватори и реформисти е   в ЕС, най-вече заради концентрираната власт в Полша и Великобритания. Брекзит обаче ще нанесе удар по това политическо семейство, правейки го по-зависимо от полската му крепост. -  се увеличи значително за десетилетие. Тяхното участие в правителства обаче остава ограничено, въпреки някои скорошни подобрения. През изминалото десетилетие се засили политическата фрагментираност и поляризация, се отбелязва в анализа. Макар тази тенденция да се наблюдава в целия свят, тя беше особено силна на ниво ЕС. Отслабени от икономическата криза, традиционните политически семейства, доминирали европейската политика от края на Втората световна война насам, продължиха да губят позиции за сметка на десните националистически партии и, в по-малка степен, на алтернативните центристки и леви сили. Десетте най-силни партии в ЕС Резултатите на всяка национална партия се измерват на фона на размера на страната (като процент от населението в ЕС). Това обяснява защо в топ 10 са основни партии от най-големите държави членки. Блокът е на челни позиции и що се отнася до лидерство – например партията е на първите места по  ръководни постове в Европейския парламент . Влошаващото се представяне на избори обаче вероятно ще намали силата ѝ в близко бъдеще. Все пак заради централната ѝ позиция в политическия спектър и изолацията на периферните партии в ляво и дясно, тя вероятно ще продължи да бъде част от повечето коалиции на национално и регионално ниво в обозримо бъдеще. Втората най-силна партия е тази на Еманюел Макрон - . Макар да е относително нова, тя успя да си осигури голяма част от политическата власт във Франция, основно благодарение на политическата/избирателна система на страната, заради която победителят на президентските избори е доста вероятно да си спечели и законодателно мнозинство. Макар след скорошните евроизбори партията да спечели по-голямо влияние на ниво ЕС, краткият ѝ досегашен престой във властта значи, че все още има възможност за подобрение ще се отнася до консолидацията – например сегашното правителство не може да разчита на благоприятно мнозинство сред местните власти и в Сената. На трето място е  , която се възползва от дълъг непрекъснат период на власт (почти 10 години), но и на  силно представяне на национални избори , основно заради британската избирателна система. Макар партията да загуби почти цялото си влияние на европейско ниво, вътрешната ѝ позицията остава доста силна.      Размерът на страната е важен, но политическата фрагментираност намалява властта на водещите партии от държави като Италия и Испания. Това не важи за Полша – управляващата там партия  изпреварва формации от Италия и Испания, въпреки по-малкия размер на страната. \"Право и справедливост\" се представи много добре  на изборите през 2019 г.  и навлезе във втория си мандат с подновено (макар и леко отслабено) абсолютно мнозинство в Сейма. Партията има и  свой еврокомисар , но се нуждае от повече съюзници в Европейския парламент.  е най-влиятелната в Испания. Тя обаче дойде на власт едва през 2018 г. след седем години управление на Народната партия. Това, и фрагментацията на испанската политика, ограничават консолидирането на властта ѝ. Освен това автономните провинции имат значителни правомощия в Испания в сравнение с регионите в други държави в ЕС. В началото на януари премиерът социалист Педро Санчес спечели одобрението на парламента за  коалицията си с крайнолявата \"Унидас подемос\" .      Сред най-големите страни   е тази, в която политическата нестабилност и фрагментираността са най-силно изразени. Затова няма италиански партии в топ 5 на класацията на Votewatch. В топ 10 има три. Това не е изненадващо, тъй като нестабилните коалиционни споразумения и променливите предпочитания на италианския електорат попречиха на укрепването на властта. Движение \"Пет звезди\", което управлява в коалиция с Демократическата партия, има голяма законодателна тежест на национално ниво, но е на власт сравнително отскоро, представянето му в социологически проучвания се влошава, а присъствието му на европейско и регионално ниво е слабо. Всичко това подкопава влиянието му. Що се отнася до продължителност Демократическата партия има по-силни позиции, тя освен това се радва на по-широки връзки на европейско ниво. Намаляването на подкрепата за нея и на законодателната ѝ сила обаче понижава влиянието ѝ на национално ниво. Кранодясната \"Лига\" на Матео Салвини се радва на много привърженици и разширява властта на си  на регионално равнище , но все още ѝ липсва влияние на ниво ЕС и в момента е в опозиция в Италия.      Властта е най-концентрирана в Унгария и Малта Проучването измерва също така концентрацията на власт в различните страни. Например, най-силната партия в Белгия, \"Реформаторско движение\", получава само 21% от общата власт в страната, което без изненада показва, че белгийската политическа система е една от най-фрагментираните в Европа.  пък получава 78%, което показва силна концентрация на властта там. Точно след унгарската партия \"Фидес\" най-силна концентрация на власт се наблюдава в  .       Други случаи на концентрация на власт се дължат на абсолютните мнозинства, с които разполагат отделни партии в парламентите (като полската \"Право и справедливост\" и гръцката \"Нова демокрация\") и продължителния престой във властта (например българската ГЕРБ, кипърската Демократически съюз, ирландската \"Фине Гейл\" и германската ХДС/ХСС).  е поставена на шесто място в класацията за десетте най-силни партии в собствените си страни след \"Фидес\", малтийската Лейбъристка партия, \"Право и справедливост\", кипърската Демократически съюз, гръцката \"Нова демокрация\". Повечето партии с концентрирана политическа власт са десни и принадлежат или към Европейската народна партия (ЕНП), или към Европейски консерватори и реформисти (ЕКР), като единственото изключение е малтийската Лейбъристка партия. ЕНП – най-силното политическо семейство с намаляващо влияние ЕНП остава най-могъщата политическа мрежа на ниво ЕС, тъй като се представя най-добре по трите показателя в анализа – сила, лидерство и продължителност на властта. Но макар тя да води убедително що се отнася до период на партиите ѝ в управлението, се представя само малко по-добре от опонентите си (социалдемократи и \"Обнови Европа\") по отношение на лидерство и електорална сила. Това значи, че ЕНП бере плодовете на предишните си доминиращи позиции, но другите двама ключови играча не са много по-назад и скоро може дори да я детронират. Въпреки загубите на ЕНП, основният ѝ съперник,  , не успяха да я догонят, тъй като най-силните им членове трябваше доста да се борят, за да запазят властта си. Най-големият победител на евроизборите през 2019 г. беше либералната \"Обнови Европа\", която макар да е трета по трите показателя в класацията, спечели значителни позиции за относително кратко време. Според анализа: -   все повече зависи от Централна и Източна Европа; -   имат силна позиция в Южна Европа; - Властта на   в силно концентрирана в западните европейски държави. Освен във Франция, партиите от групата имат премиери в Холандия, Люксембург и Белгия. Центристката група е относително силна и в Ирландия, където \"Фиана файл\" е втората по големина партия. - С изключение на Полша и Великобритания присъствието на партиите от  в други големи страни все още е ограничено. То все пак се засилва, което се вижда от подобряващите се резултати в социологически проучвания за \"Италиански братя\" (10% според скорошни анкети) и \"Вокс\" (над 15% на скорошните испански избори). - Участието на   в национални правителства се увеличава особено много в Северна и Западна Европа – те са част от правителствата в Швеция, Финландия, Люксембург и  Австрия  и осигуряват подкрепа на управляващите в Дания. Основното им предизвикателство е да подобрят резултатите си в най-големите страни на ЕС, където нивото им на власт все още е ниско, с изключение на Германия. Там те са най-голямата опозиционна партия. - Електоралната сила на членовете на   се увеличи най-много през последните няколко години, тъй като крайнодесните националистически партии изживяха възход през последното десетилетие. Членове на групата водят в социологическите проучвания в някои държави членки, като Италия (\"Лига\"), Финландия (\"Истински финландци\") и Белгия (\"Фламандски интерес\"). Участието им в правителства обаче остава ограничено заради отказа на повечето партии да работят с тях, което намалява потенциала им за изграждане на коалиции. - Крайнолявата   получава най-нисък резултат сред основните политически семейства. Той беше по-добър преди няколко години, когато членовете ѝ се облагодетелстваха от недоволството от икономиите в Южна Европа. Силата на това политическо семейство е силно концентрирана в южните страни с високо ниво на безработица и дългове, особено в Гърция. Групата загуби значителни позиции в Италия. Настоящата политическа фрагментираност дава на по-малките членове на групата шанс за влияние в правителствата в Европа, например в Португалия, но също и в северните страни (Швеция, Финландия, Дания), Чехия и до скоро Словения. Методология VoteWatch измерва властта на партиите в три измерения – сила (електорална и законодателна сила на партията), лидерство (властови позиции на регионално, национално и европейско ниво) и дълготрайност (колко време партията е била на власт). Използваният алгоритъм дава два основни резултата. Този за абсолютна власт взима предвид размера на страните. Например, една голяма партия от Германия е по-влиятелна от една голяма партия от Люксембург, тъй като първата взима решения, засягащи по-голямо общество и икономика. Партиите от големи страни освен това са по-видими и разполагат с по-големи финансови средства. Вторият резултат е този за относителна власт – дял от властта, който дадена партия има в собствената си страна. За показателя \"сила\" се взимат предвид дела места в Европейския парламент, представянето в социологически проучвания и дела на местата в национални и, където има, регионални парламенти. Показателят \"лидерство\" взима предвид дела на националните партии на постовете президент, премиер, министър, регионален лидери и еврокомисар, като се отчита типа на политическата система в отделните държави.", "date": "2020.01.25", "title": "От християндемократите на Меркел до ГЕРБ: колко са силни партиите в ЕС"}
{"url": "https://www.dnevnik.bg/photos/2020/01/25/4020768_snimka_na_denia_chestita_nova_godina_na_pacientite_v/", "text": "Снимка, качена в социалните медии от Централната болница в Ухан, показва медицинския персонал, държащ китайски знаци за лунната Нова година. Над 40 милиона китайци са блокирани за момента в градовете, където живеят, в рамките на защитните мерки срещу вирусната пневмония, след като нови четири общини въведоха ограничения върху транспорта. Тази година обаче фиестата е съпътствана от тревоги заради новия коронавирус, който тръгна от Китай и изплаши целия свят. Затова и честванията в Пекин бяха отменени. В 11-милионния град Ухан беше въведено извънредно положение, а цялата провинция Хубей е на практика блокирана.", "date": "2020.01.25", "title": "Снимка на деня: Честита нова година на пациентите в Ухан"}
{"url": "https://www.dnevnik.bg/sport/2020/01/25/4020804_hindliian_podavame_ruka_na_bojkov_ako_produlji_da/", "text": "Националният клуб на привържениците на \"Левски\" (НКП) подава ръка на Васил Божков, ако бизнесменът избере да продължи да финансира футболния клуб, независимо дали хазартният му бизнес бъде засегнат. Това заяви председателят на организацията Степан Хиндлиян пред Би Ти Ви. В петък той беше сред  феновете, които се срещнаха с министър-председателя Бойко Борисов . На нея премиерът заяви, че е най-добре  запалянковците да вземат акциите и управлението на клуба . След срещата  феновете бяха разединени във вижданията си за пътя към бъдещето . Наскоро Божков, който стои зад собствеността на \"Левски\",  директно заяви , че ако се приемат предложените промени в закона за хазарта, той няма да има пари да издържа \"Левски\". \"Господин Божков по официални данни е един от най-богатите българи. Ако той иска наистина да спаси клуба, със сигурност има начин да намери вариант да продължи да финансира \"Левски\". И то ако не с 2 милиона на месец, с 1 милион, или с 500 хиляди, или с 200 хиляди. И да излезе и да каже: \"Момчета, нещата стоят по този начин и мога да направя това. Какво можете да направите вие\", каза Хиндлиян. Според него тогава \"цялата левскарска общност ще се мобилизира\" и ще дава своя дан за добруването на \"Левски\", а в същото време \"г-н Божков ще има подкрепата на огромна маса хора, зад която ще може да застане и да каже: \"Внимавайте какво правите\". \"Защото, когато \"Левски\" е опрян до стената, огромно количество хора са на едно щракване от излизане на улицата\". Хиндлиян припомни, че дълго време Божков е пренебрегвал призивите на НКП за среща. \"В един момент, когато той беше поставен под напрежение относно бизнеса му, се срещна два пъти с привържениците. С две срещи успя да настрои голяма част от общността в посока бунтове и метежи в защита на хазартния му бизнес.\" В петък привържениците останаха едновременно обединени и разединени в позициите си. Те се обединиха около мнението, че моделът \"бащица\", в който клубът е зависим и финансиран от един човек, е грешен. В същото време обаче феновете са на различни мнения за пътищата, по които да се поеме. На срещата присъстваха представители на \"Ултрас Левски\", тръста \"Синя България\" и сдружението \"Сини сърца\". От \"Синя България\" обявиха пред \"Дневник\", че в следващите часове ще излязат с позиция. Представителите на другите две организации не бяха открити за коментар.", "date": "2020.01.25", "title": "Хиндлиян: Подаваме ръка на Божков, ако продължи да финансира клуба"}
{"url": "https://www.dnevnik.bg/sport/2020/01/25/4019011_otkus_ot_tainata_istoriia_na_bulgarskiia_futbol_na/", "text": "                         \"Тайната история на българския футбол\" разкрива политическите намеси в голямата игра у нас! Журналистът Станил Йотов разказва в книгата си за черните каси по соца, силовите групировки след 10-и и съдбите на големите звезди Книгата \"Тайната история на българския футбол\" е посветена на Царя на спортовете у нас и неговата скрита страна в близкото минало. Авторът Станил Йотов, дългогодишен спортен журналист, проследява на повече от 300 страници политическите намеси в най-популярния спорт. Разказът му започва преди 10 ноември, когато мнозина от лидерите на комунистическия режим се делят на ЦСКА и \"Левски\", а други се вживяват като по-големи специалисти дори от треньора на националния отбор на България. Каква позиция заема Тодор Живков? И как са се намесвали във футбола Ангел Солаков, Борис Велчев и останалите големци от управляващата клика? Авторът разкрива и футболната корупция в онези времена, най-често прокарвана със съдействието на окръжните и общински комитети на БКП. Пресъздадени са всички големи афери с \"черни каси\" и финансови злоупотреби по време на соца, както и съдебните процеси начело с шумната афера \"Мобуту\", вкарали някои от най-важните футболни дейци в затвора. Оригинални документи от архива на Държавна сигурност, тайни агенти и доверени лица свидетелстват за работата на секретните служби на режима на Живков във футбола ни. Агентурният апарат държи под око ръководители, треньори, играчи и съдии. Подслушвани и документирани телефонни разговори съдържат данни за това какви игри под масата са се въртели в първенството на \"А\" група. Дори, когато се е налагало, службите за сигурност изпълняват патриотични задачи във важни международни мачове с българско участие. Описани са и годините на прехода, когато любимите на народа отбори се оказват в ръцете на кредитните милионери, аферистите от банковия сектор и силовите групировки. Повдига се и завесата пред много останали в сянка събития около българското участие на световното първенство в САЩ 1994 година. Разказани са нерадостните съдби на някои от най-големите ни звезди, както и неизвестни или отдавна забравени истории за други от тях – от Георги Аспарухов – Гунди и Георги Соколов, до Христо Стоичков, Красимир Балъков и Любо Пенев. VIII глава Подкупът за ЦСКА с нелегалните яйца Както вече стана въпрос, мнозина си мислят, че футболната корупция е почнала чак след 10 ноември. Груба грешка! Още през 60-те години \"А\" група става арена на изумителни игри под масата. Партийни секретари и председатели на общински съвети разнасят куфарчета с пари, за да подкупват отбори и съдии. Една от най-шокиращите истории датира от началото на юли 1968 г. Върви люта битка за оцеляване в \"А\" група. Кой както може, купува точки – от Бургас до Плевен, от Толбухин (така се казва днешният град Добрич) до Сливен. Накрая преди последния кръг се оказва, че един отбор измежду \"Добруджа\" и \"Сливен\" ще трябва да се прости с мястото си в елита. Точно тогава в добруджанския край се разпорежда Вълкан Шопов, кадър на Висшата партийна школа в София. За него се знае, че е луд по футбола. Веднъж, имайки предвид жътвата, Тодор Живков го попитал: \"Как е по Добруджа, другарю Шопов?\". Онзи изплакал на свой ред: \"Нямаме вратар, другарю Живков...\". За Вълкан Шопов въпросът за оставането на \"Добруджа\" в \"А\" група става на живот и смърт. Само че по програма в последния кръг им гостува ЦСКА. Армейците са твърдо втори в класирането, сигурен шампион е \"Левски\". Мачът им е без значение – и да паднат, и да бият, все същото. С договарянето на победата за \"Добруджа\" е натоварен чиновникът в дружеството Живко Антонов. Той се явява касиер, счетоводител, изпълнителен шеф и \"човекът с куфарчето\". Има контакти на всички нива във футбола, а в тайното му тефтерче си е записал телефонните номера на съдиите. Ходи с прочутата си черна чанта. \"Аз с тази чанта ще ви осигуря 12 точки. Вие спечелете още толкова и няма да изпаднем\", разправя Антонов пред футболистите. Най-често мачовете се пазарят за равенство, тъй като в онзи години за хикс дават една точка, а за победа – само две. Тогавашният футболист на \"Черно море\" и впоследствие изтъкнат спортен журналист Стефан Янев например разказва, че за приятната \"разходка\" до Толбухин, завършила 0:0, той и съотборниците му получили по 20 лева – нелоша сума за онова време. Само че за последния мач на \"Добруджа\" с ЦСКА тарифата скача много. Живко Антонов се завърта в София цяла седмица преди двубоя. Свързва се с играчите на армейския тим и им предлага да продадат победата на \"Добруджа\". Един от търсените е Димитър Пенев, чийто брат Младен Пенев по онова време носи екипа на добруджанския отбор. Пената и компания обещават, че двете точки ще останат в Толбухин. Срещу това обаче в ЦСКА трябва да получат тлъст рушвет. Само че така пък ще изпадне \"Сливен\", където е служил навремето покровителят на ЦСКА Добри Джуров. Десният бек на ЦСКА Иван Василев разказва следното: \"Преди да отпътуваме с военния самолет за Добрич, ни строиха на стадион \"Народна армия\" за среща с министър Джуров. Човекът много внимателно ни разказа, че кариерата му като млад офицер е започнала от Сливен. Молбата му беше да победим \"Добруджа\", защото при наша загуба изпада \"Сливен\", където имаше армейско лоби от треньори и футболисти...\". От армейското лоби в \"Сливен\" се намесва и легендарният бивш нападател на ЦСКА Иван Колев, който тогава играе в града под Сините камъни. Звъни по канцеларии¬те на \"Армията\", разговаря с всички видове началници. Аман-заман, не се продавайте! В това време в Толбухин се стига до кризисна ситуация. Оказва се, че парите за купуване на мачове са свършили. Ами сега? В кабинета на Вълкан Шопов свикват заседание на всички големци от града и директори на предприятия. Въпросът е откъде може да се осигурят пари за черна каса, с които да купят мача. Става въпрос за няколко хиляди безотчетни лева. Дотогава тези суми най-често се отклоняват от фондовете за масов спорт. Само че точките, осигурени от Живко Антонов с черната чанта, се оказали недостатъчни, а парите приключили. С тайната мисия се нагърбват от птицекомбината в Толбухин. Вадят парите и ги предават във фонда за купуване на мача с ЦСКА. След това изнамират хитър начин да покрият сумата. Работата е в това, че в градския птицекомбинат тъкмо има огромна партида кокошки, които чакат да бъдат заклани. По документи пернатите същества предават богу дух няколко дни преди мача с ЦСКА. Но всъщност ги оставят живи още цяла седмица. За това време кокошките снасят стотици хиляди нелегални яйца. Така е реализиран приход, който компенсира парите за купуване на мача. На 6 юли 1968 г. всичко живо в Толбухин се стича на стадион \"Дружба\". В ложата на челно място се мъдри Вълкан Шопов. До него е строен целият Окръжен комитет на партията. Когато излизат на игрището, футболистите на ЦСКА са посрещнати с плакат: \"Житото от нас, точките от вас\". В ЦСКА са съгласни с това за точките, срещу което ще захлебят с някой лев. За по-убедително Митата Якимов дори се прави на болен, за да не играе. Треньорът Стоян Орманджиев е пас – каквото има да става, ще става. В 27 минута отбраната на армейците застава на едно място. Спас Калчев получава топката и вдига на крака 25 000 по трибуните – 1:0. Само че капитанът на армейците Никола Цанев си знае стоката. Още на полувремето предупреждава Младен Пенев, че трябва много зорко да пазят един от футболистите на ЦСКА. Става въпрос за нападателя Пею Николов, привлечен от \"Ботев\" (Бургас). Като новобранец той не е в час със заговора. \"Ще се натегне за място, току виж вкарал някой гол и ще стане белята\", предупреждава Цането. Прогнозата му излиза вярна. В 87-ата минута имен¬но Николов изравнява резултата със страхотен удар. Черни облаци надвисват над \"Добруджа\". Милиционерите около пистата получават съобщение по радиостанциите, че в Сливен местният тим води с 4:2 срещу \"Миньор\" (Пк). Само още три минути и Толбухин заминава към \"Б\" група. Отчаяни, добруджанци се хвърлят във финален щурм. Отсъден е корнер. Спас Калчев се засилва да го бие, но вместо да центрира, подава хитро към Младен Пенев. Цялата защита в червено стои като закована и не мърда. Братът на Пената бие покрай вратаря Стоян Йорданов в мрежата на армейците – 2:1 за \"Добруджа\". На трибуните народът хвърля шапки от радост. В официалната трибуна Вълкан Шопов приема поздравления, че е спасил отбора. След този мач на \"Народна армия\" избухва страшен скандал. Добри Джуров е бесен на футболистите, че не са изпълнили заповедта и са дали мача на толбухинци, като по този начин прецакват \"Сливен\". Заплашва, че ще из¬поуволни продажниците и ще ги прати да служат като офицери по частите. Първото наказание е убийствена маршировка на целия отбор под палещото лятно слънце. След това обаче бай Добри си намира друга, по-важна работа – военната подготовка на армията ни за заминаването в Чехословакия, където трябва да бъде потушена Пражката пролет. Ангажиран с предстоящите бойни действия, на генерал Джуров не му остава време да се разправя с футболистите.", "date": "2020.01.25", "title": "Откъс от \"Тайната история на българския футбол\" на Станил Йотов"}
{"url": "https://www.dnevnik.bg/sviat/2020/01/25/4020572_niama_miasto_za_nujdaeshtite_se_bosna_ne_uspiava_da/", "text": "На връх Великден 2010 година Анджелина Джоли посети в източния босненски град Рогатица и извърши чудо. В този период холивудската звезда обикаляше страната в своята неекранна роля на посланик на Агенцията на ООН за бежанци, ВКБООН. В импровизиран приют в бивша училищна сграда тя бива запозната с Лена Бабич, възрастна жена загубила дома си преди 18 години, по време на босненската война. Жените общували чрез преводач - Анджелина, говорила за децата си, Лена за дългото си чакане на нов дом. \"Не разбрах, че тя е известна актриса\", казва Лена, припомняйки си срещата им. \"Имах чувството, че я познавам отдавна.\" Почерпили се с кафе и торта и тъй като било неделя, Великден, се чукнали с варени, ръчно боядисани яйца - православна традиция, с която се празнува чудото на Христовото възкресение. Скоро запознанството на Лена с Анджелина щяло да донесе и допълнителна причина за празнуване. Отразяването на срещата им в медиите, подчертава тежките условия в приюта и води до предложенията за чуждестранна помощ. В рамките на две години Лена и нейните съседи биват настанени в нов, построен за целта жилищен блок - постижение, което в следвоенна Босна си е същинско чудо. Около 8000 души, загубили домовете си в босненската война, все още чакат да им се случи и на тях такова чудо. Те са прекарали 25 години в окаяни условия в така наречените \"колективни центрове\" - приюти от времето на войната, строени като временно решение, които обаче се превръщат в перманентни. Преди шест години европейските правителства обещават заем в рамките на 60 милиона евро за осигуряване на домове за тези хора, но все още почти никакви жилища не са построени. Миналата година политическата система, отговорна за този продължителен провал, беше въвлечена в хуманитарна криза - този път свързана с подслоняването на мигранти и бежанци, заседнали в босненската зима на път към Западна Европа. Босна не е изцяло отговорна за създалото се затруднено положение. Гражданските политики на Европейския съюз, прилагани от съседна Хърватия, носят голяма част от вината. Реакцията на Босна обаче влошава положението. Както и при колективните центрове, предоставянето на подслон и чуждестранна помощ бива препънато от сложната политическа система, която поражда немърливост и размиване на въпросите за това кой носи отговорност. В разгара на кризата тази зима хиляди бежанци и мигранти бяха натъпкани в гъмжащ от болести лагер във Вучак, Северозападна Босна, докато местните лидери спориха относно релокацията им. Политическата система на Босна е изградена по модела на Дейтънското споразумение, медиирано от САЩ и довело до прекратяване на конфликта. Но за дефицитите на системата, извадени на показ от безизходицата във Вучак, не може да бъде винено единствено споразумението. \"Целта на Дейтън беше да спре войната, а не да създаде функционираща държава\", казва Джеси Бартън-Хронесова, научен сътрудник и експерт по Балканите в Катедрата по Международно развитие към Оксфордския университет. \"Босна можеше да бъде функционираща държава, ако имаше политическа воля, ако ключовите политици бяха решили да я превърнат във функционираща държава\". От островните лагери на Гърция до стената по унгарската граница начинът, по който отделните държави реагират на мигранти и бежанци, говори толкова за тях, колкото и за Европейския съюз. В Босна европейската миграционна криза се сблъсква с липсата на държавност. Отношението й към хилядите чуждестранни граждани, които търсят място, където да създадат новия си дом, е обусловено от начина, по който се отнася към хилядите свои граждани, които чакат дом в продължение на 25 години.      \"Изгубихме ценно време\" Последният тласък за намиране на дом на жителите на колективните центрове започва през 2013 г., с помощта на Банката за развитие на Съвета на Европа (БРСЕ), организация със седалище в Париж, първоначално основана с цел настаняване на бежанци след Втората световна война. Проектът на банката за Босна, наречен БРСЕ II, предвижда да се изразходват 104 милиона евро за нови социални жилища, които да заменят 121 от 158 колективни центрове, които все още се използват. Повече от половината от тези средства, или 60 милиона евро, бяха събрани от държавите-членки на БРСЕ - предимно държави от Европейския съюз - и бяха предложени чрез банката като безлихвен заем. Остатъкът трябваше да бъде набран от местните власти в Босна. Проектът обаче е поне пет години назад с графика. Първоначалната дата на завършване, 2017 г., е променена на 2022 г. Досега само осем от 121 колективни центъра са затворени. Мениджърът на БРСЕ за страната, Карин Леп, каза пред Балканската мрежа за разследващи репортажи (БМРР), че банката не носи отговорност за изпълнението на проекта. \"От босненските власти зависи да използват заетите им средства\", казва тя. \"Нямаме механизъм за оказване на натиск върху държавата.\" Каквото и се случи по проекта, ще бъде твърде късно за Гроздан Цвиянович. Бившият войник почива миналия февруари, на 59 години. Той прекарва последните месеци от живота си в дървена барака в покрайнините на Зворник, град в източна Босна, сам, прикован на легло и с инконтиненция. Бараката е част от комплекс, наподобяващ казарма, построен, за да помещава работниците от близкия завод за алуминий. Реликва от епохата на Югославия, комплексът започва да се използва като колективен център след войната. Съседите на Гроздан казаха пред БМРР, че лошите му психическо и физическо здраве, се влошават още по-бързо след смъртта на майка му. След като остава прикован на легло, бараката, в която живее, бива наводнена с плъхове, привлечени от остатъците от яденето му. Към края на живота си, Гроздан разчитал на съседите да го предпазят от вредителите. Милан Петрович, който живее в близка до неговата барака, описва как е видял един плъх да скача от леглото на Гроздан и да изтичва в другата стая. \"На връщане плъхът се опита да ме подмине\", казва той пред БМРР. \"Казах си\" о, не, не днес \"и го убих на място.\"      Защо хората живеят и умират в приют от военно време, пълен с плъхове, 25 години след края на войната? Търсенето на отговори минава през сложната политическа система, изградена въз основа на Дейтънското споразумение. Системата изпълнява най-належащата цел на споразумението: да предостави на играчите в неубедителен трипосочен конфликт залог в мира. To прави това, като разделя Босна на две части (ентитети) с приблизително еднакъв размер - Република Сръбска, където сърбите са мнозинство, и Федерация Босна и Херцеговина, съставена предимно от бошняци и хървати. Тези две автономни общности съставляват междинно административно ниво на между централната и местната власт. Положението се усложнява допълнително от това, че Федерацията има две нива на местно самоуправление - кантони и общини, докато Република Сръбска има само едно ниво - общините. На всички тези нива са възложени много от задълженията на самата държава, като например предоставянето на услуги като жилищно строителство и образование, като начин за съгласуване на исканията за широка автономия със споделяне на властта. На практика обаче това води до дублиране и дисфункция. Отговорностите на държавата са пренебрегнати и ресурсите й се пилеят, без никой да знае кого точно да обвини. \"Нещата изпадат между пукнатините в различните слоеве на управление\", заяви пред БМРР Борис Дивяк, основател на босненския клон на агенцията за борбата с корупцията, \"Transparency International\". \"И накрая всички се обвиняват един друг за неуспехите или липсата на прозрачност\". Карин Лепп от БРСЕ заяви, че местните власти в Босна носят най-голяма отговорност за закриването на колективните центрове. Следващата по-важност отговорност бива на ниво ентитети, докато централното правителство има \"ограничени правомощия\" при прилагането на БРСЕ II. В Зворник кметът на града Зоран Стеванович призна, че общината е отговорна за закриването на колективния център до завода за алуминий. Той казва, че първоначално местните власти не се отнасят с приоритетност към центъра, тъй като биват затрупани от молби за намиране на жилища от разселени след войната хора. Те подават заявление за закупуване на нови апартаменти за жителите на центъра едва през 2011 г., но Стеванович казва, че длъжностните лица от съответните учреждения на равнище ентитети в Република Сръбска отнемат четири години, за да разгледат и отхвърлят молбата. \"Искахме да разрешим въпроса възможно най-бързо, но загубихме ценно време\", каза той пред БМРР. Администрацията на Република Сръбска не коментира относно конкретния случай с колективния център до завода за алуминий. Драган Стръбак обаче, най-високопоставеният служител на организацията, отговаряща за настаняването на разселените, заявява, че \"изобщо няма проблем\" с прилагането БРСЕ II в Зворник. Той също така настоява, че проектът протича без проблем в общността. \"Всичко протича по първоначалния график\", казва той пред БМРР. Централният държавен служител, отговорен за прилагането на БРСЕ II, министърът на Босна за Правата на човека и бежанците, Семиха Боровац, не отговори на запитването на БМРР за интервю. Наместо това от министерството ни беше изпратено по имейл изявление, в което се казва, че проектът е бил забавен поради своята \"сложност\" и това, че \"общините променят молбите си\" за съдействие.      \"Субсидия за корупция\" Войната в Босна принуждава около 2,2 милиона души - или повече от половината от населението на страната – да напуснат домовете си. Когато конфликтът приключва през 1995 г., ВКБООН изчислява, че колективни центрове в цялата страна осигуряват подслон на близо 50 000 души. За останалите към момента 8000, помещавани в 158 обекта, не съществува алтернатива. Най-вече това са бедните, възрастните и немощните, а в някои случаи и по-младите, отгледани от тях. Те нямат приятели в политиката и за разлика от ветераните от конфликта, нямат и кой да лобира за тях. Страната им ги е предала. \"Всеки един въпрос в Босна в момента е политизиран и това също е въпрос на политически приоритети\", каза д-р Бартън-Хронесова от Катедрата по Международно развитие към Оксфордския университет. \"Тези 8 000 души обаче няма да наклонят резултата на никои избори. Така че нека бъдем честни – на никой не му пука за тях.\" Босна се проваля на много фронтове. Тя не функционира като единна държава, тъй като политическата й система е запазила разделенията от времето на войната. След изборите през 2018 г. страната прекара повече от година в административна парализа, докато нейните лидери спорят за бъдещото правителство. Междувременно, най-способните граждани бягат в чужбина, в опит да се спасят от едно от най-високите нива на младежка безработица в света. Икономиката, обременена от корупция, се издържа от помощи, парични преводи и заеми. В колективен център в село Михатовичи във Федерацията на Босна и Херцеговина млади семейства се тревожат как ще отгледат следващото поколение сред скръб и широко разпространение на наркомания. С население от около 500, центърът е най-големият в Босна. Обитателите му включват мнозина от обеднялата ромска общност, помещавани в разнебитени бунгала с белещи се фасади, покрити с трева и плесен. \"Да израстнеш тук е трудно\", казва Аднан Мекич, 25-годишен жител на центъра, позовавайки се на проблема с наркотиците. Той казва, че заслугата е изцяло на баща му, възрастен мъж с патерици, за това, че е успял да опази него и сестрите му от подобни \"проблеми\". Сега той самият е млад баща и редовно пътува до Германия, за да работи като заварчик.      Босна е длъжна да премести местните жители на колективния център в постоянни жилища, като част от ангажимента си към Дейтънското споразумение, което гарантира правото на разселените да се заврърнат по домовете си. Въпреки това неговото неизпълнение не може да бъде отнесено единствено към политическата система, изградена по него. Вина носят и поколения босненски политици. Сенад Братич, бивш президент на Правителствения комитет на Република Сръбска за правата на бежанците, заяви, че БРСЕ II не е изпълнен, тъй като липсва политическа воля. \"Средствата са налице, договорите са подписани, търговете са обявени\", казва той пред БМРР. \"Но хората също трябва да имат желание да вършат работата.\" Макар и не по очевиден начин, корупцията също играе роля в неуспеха на разселването на колективните центрове; няма доказателства, че чуждестранните средства, отпуснати по проекта, са били похарчени неправомерно. Въпреки това Борис Дивяк от \"Transparency International\" заяви, че нуждата на Босна от чуждестранно финансиране сама по себе си е симптом на ендемичното неправомерно усвояване на средства от други части на системата. \"Парите, които идват от международни органи, служат като субсидия за корупцията\", каза Дивяк. \"Ако в Босна нямаше корупция, ако имаше прозрачност, парите от данъчни приходи и парични преводи биха били достатъчни, за да може машината да работи безпроблемно.\" Това важи за всеки сектор, казва той, включително и жилищния. \"Имало е достатъчно пари до сега да бъдат затворени колективните центрове и на местно, и на национално ниво\", казва той. Както Анджелина Джоли демонстрира, разселването на колективните центрове не е задължително особено скъпа задача. Новият дом на Лена в Рогатица е построен в рамките на две години, след като правителството на САЩ обещава да вложи 500 000 американски долара (453 000 евро) в него. Когато мимолетно посещение на холивудска звезда осъществява това, което босненските власти не могат да свършат с десетилетия, това служи като свидетелство не толкова за силата на знаменитостите, колкото за апатията на една следвоенна държава. Дъжд и краста във Вучак През последната година в Босна отново има движение на десетки хиляди хора. Те са оставили зад гърба си войната и бедността в страни като Афганистан, Пакистан, Сирия и Ирак, в търсене на по-добър живот в Европейския съюз. Най-добрият маршрут за тях, минава през хърватската граница, но мнозина, които се опитват да я преминат, биват хванати от хърватската полиция и насилствено връщани в Босна. Тази сурова тактика, известна като \"оттласкване\", наскоро докара Босна до ръба на първата си хуманитарна криза от войната насам. От 50 000 бежанци и мигранти, за които се смята, че са влезли в Босна през изминалата година, около 8 000 засядат там в резултат на оттласкванията. В крайна сметка мнозина са принудени да спят по каменистите хребети в планината в близост до границата или в пренаселения лагер във Вучак, близо до северозападния град Бихач, в който липсват санитарни условия. Лагерът е построен миналото лято от властите в Бихач на мястото на бившо сметище, заобиколено от минни полета и без достъп до чиста вода или електричество. Тъй като есента донесе дъжд и ниски температури, агенциите за хуманитарна помощ предупредиха, че мястото е станало твърде опасно за персонала им, както и за бежанците и мигрантите, за които те се грижат. В един момент през миналия октомври Вучак е дом на около 2500 души - повече от три пъти над капацитета му. Той също е завладян от епидемия от краста. Редица международни хуманитарни и правозащитни агенции - от \"Червения кръст\" до \"Amnesty International\" - призоваваха местните власти да разтурят мястото и да преместят жителите му, докато Европейският съюз обеща средства за построяването на алтернативен лагер. На всички опити за намиране на друго място за живеене обаче се противопоставяха местните общности, нежелаещи да приемат бежанци и мигранти. И така лагерът остана отворен с месеци, докато зимните условия се влошаваха и предупрежденията продължаваха. В интервю за БМРР от миналия ноември кметът на Бихач, Сухрет Фазлич разкритикува политиците в района, които блокираха опитите за преместване на лагера. Той също така разкритикува и босненските държавни власти, че делегират задачата да се справят с мигрантите и бежанците на общини, като неговата, която е близо до границата с Хърватия. Държавата, каза той пред БМРР, трябва да регистрира мигрантите, да ги настанява и да обработва техните молби. Но вместо това, продължава той, просто ги \"изпраща в Бихач\". В крайна сметка Вучак беше разтурен, когато съоръжение в столицата Сараево се съгласи да приеме жителите му. Не особено оптимистично Хората в колективните центрове не са отчаяно нуждаещи се, за разлика от бежанците и мигрантите. Жилищата им, колкото и да са неподходящи за пребиваване, са по-топли от палатките във Вучак. В голямата си част те имат достъп до течаща вода и електричество и не са в движение. Но историята за Вучак илюстрира това, което жителите на колективните центрове отдавна знаят - за да си осигуриш подслон в Босна са ти необходими повече от финансови средства, политическата система също трябва да е на твоя страна. \"Държат ни тук като добитък\", казва Жасмин Ризманович, пребиваващ в колективен център в предградието на Сараево, Храсница, във Федерация Босна и Херцеговина. \"Тонове чуждестранна помощ бяха изпратени, за да ни помогнат, но не сме видяли никаква полза от тях.\" Семейството на Жасмин бяга от доминираната от сърбите източна Босна, когато той е на 12 години. Сега е на трийсет и отглежда свои деца в рушаща се, плесенясала сграда, в която живеят около 50 души. Снаха му, Амина Ризманович, казва, че често по семейството пълзят хлебарки, докато спят нощем. Борислав Божич, бивш председател на Държавната комисия за правата на човека в Босна, заяви, че времето за справяне с проблема изтича. \"Повечето хора в колективните центрове са възрастни, те няма да живеят до 150 годишна възраст\", казва той пред БМРР. \"Този проблем трябва да бъде решен веднага, но не съм настроен особено оптимистично.\" Лена Бабич и нейните съседи в Рогатица се смятат за късметлии. Те ползваха общата тоалетна в колективния център, помещаван в сградата на старото училище. В новия си дом, наречен Вила Анджелина, на името на нейната благодетелка, апартаментите имат тоалетни, хладилници и перални. \"Щяхме да сме изгнили отдавна, ако не беше Анджелина\", казва Перса Радович, съседката на Лена, която също е към осемдесетте. Двете жени се събират всяка сутрин на по чаша кафе – вторият им общ ежедневен ритуал. Денят започва с първия им ритуал: почукване по стената, която разделя апартаментите им и слушане за потупване в отговор. \"Когато чуя това\", казва Перса, \"си мисля, че нещата са добре: Лена все още е жива!\"", "date": "2020.01.25", "title": "Няма място за нуждаещите се: Босна не успява да приюти разселените през войната"}
{"url": "https://www.dnevnik.bg/bulgaria/2020/01/25/4020809_velikobritaniia_okuraji_bulgariia_da_protivodeistva_na/", "text": "Следим с интерес изявленията на българския главен прокурор и информацията, предоставена от Министъра на външните работи на Република България, във връзка с допълнителните факти за руския шпионаж на територията на България, написа във \"Фейслук\" посолството на Великобритания в София. Обединеното кралство продължава да подкрепя същестуващата проактивна позиция на България за противодействие на чужди зловредни действия, които подкопават нейния суверенитет. Обединеното кралство подкрепя стъпките, предприети от българските власти, за да отговорят на тази заплаха и да защитят своите граждани, територията и националната си сигурност, се казва в съобщението на дипломатическата мисия. Късно снощи посолството на САЩ също изрази подкрепа. \"Подкрепяме дългосрочните усилия на институциите, участващи в разследването и в разкриването на нарушения на българското законодателство, се казва в съобщението на американската дипломатическа мисия. Посолството на САЩ в София обръща внимание \"на появилите се наскоро убедителни сведения за поредица от злонамерени действия от страна на представители на руското правителство на българска територия, които доведоха до експулсирането на трима служители в руското посолство и отнемането на визите на други двама по подозрения в шпионаж в последните четири месеца\". Канада изрази загриженост заради руската шпионска дейност в страната. \"Загрижени сме от появилата се информация за нови действия на руския шпионаж в България. Канада подкрепя дипломатическите и правни мерки, обявени от българските власти на 23 и 24 януари, за да отговори и да се защити от външни дейности, които подкопават суверенитета на България и застрашават безопасността и сигурността на българските граждани\", се казва в позицията на базираното в Букурещ посолство, което отговаря за България, Румъния и Молдова. Вчера  България обяви за персона нон грата  двама руснаци с дипломатически имунитет и им даде 48 часа да напуснат страната.  Според прокуратурата  единият е първи секретар в консулския отдел на посолството на Руската федерация в София, а другият е служител на търговското представителство на Русия в столицата. Двамата са събирали сведения, представляващи държавна тайна, за избирателната система и за енергетиката. По информация на неназован източник на \"24 часа\" имената им са Дмитрий Ярошенко и Александър Хватов. Русия вече каза, че ще действа реципрочно спрямо български дипломати. Според руската страна София не е представила никакви доказателства за твърденията си. ", "date": "2020.01.25", "title": "Великобритания окуражи България да противодейства на зловредни влияния"}
{"url": "https://www.dnevnik.bg/kultura/2020/01/25/4016206_otkus_ot_hladnokruvno_na_truman_kapoti/", "text": "                         Шедьовърът \"Хладнокръвно\", емблематичният за творчеството на Труман Капоти документален роман, излиза с ново оформление, дело на художника Дамян Дамянов! \"Хладнокръвно е забележително произведение, което издига Капоти на най-високото стъпало, може да се каже, на пиедестала на американската литература и дори за писател от неговия ранг се превръща в жалон – всяка негова книга вече ще се съизмерва с \"Хладнокръвно\". Произведението е забележително също с това, че се превръща в образец на документално-художествената проза и поставя в световен мащаб началото на нов жанр. Завладяващият разказ на Капоти навлиза в непознати дълбини на престъпния ум и запознава читателя с психологическите и емоционалните аспекти на безсмисленото избиване на едно семейство в сърцето на Америка. Труман Капоти набира популярност едва двайсетинагодишен с ранните си разкази, а първият му роман \"Други гласове, други стаи\" и новелата \"Арфата на тревите\" затвърждават репутацията му на неповторим стилист и един от най-ярките гласове на следвоенното поколение. Сред коронните му творби са екранизираният роман \"Закуска в Тифани\", сборникът с разкази и очерци \"Музика за хамелеони\" и шедьовърът \"Хладнокръвно\", дал тласък на нов жанр – true crime. По повод навършването на 90 години от рождението на писателя \"Модърн Лайбръри\" представи \"Събрани разкази\", първата пълна колекция с неговата изящна кратка проза, също издадена у нас от \"Колибри\". превод Катя Гончарова ПОСЛЕДНИТЕ, КОИТО ГИ ВИЖДАТ ЖИВИ Селището Холкъм е разположено сред високите житни поля на Западен Канзас, самотна област, която другите канзасци наричат \"ей там\". Тя се намира на около седемдесет мили източно от колорадската граница и с металносиньото си небе, с чистия си пустинен въздух напомня повече на Далечния, отколкото на Средния запад. Местният говор е наситен с акцента на прерията, с носовия говор на работника от фермите. Много от мъжете носят тесни каубойски панталони, широки каубойски шапки, ботуши с високи токове и заострени носове. Земята е равнина и пътникът отдалече вижда необятния простор с коне, стада, бяла редица от житни хранилища, издигнати изящно като гръцки храмове. Холкъм също се вижда отдалече. Всъщност той не представлява нищо особено – просто едно безразборно натрупване на къщи, разделено по средата от железопътната линия за Санта Фе. Обикновено селище, граничещо на юг с една кафява лента – реката Арканзас, на север с шосе номер 50, а на изток и запад с прерия и житни поля. След дъжд или когато се топи снегът, по безименните, голи, непавирани улици дълбокият прах се обръща в непроходима кал. В единия край на селището стърчи гола постройка. На покрива ѝ има електрически рекламен надпис \"Танци\", но там отдавна не се танцува и рекламата е тъмна от няколко години. Наблизо има друга сграда със странен надпис от избелял бронз върху мръсен прозорец – \"Холкъмска банка\". Банката е затворена от 1933 година и предишните канцеларии са обърнати на апартаменти. Това е една от двете жилищни кооперации на Холкъм; втората е едно старомодно здание, наречено \"учителската\", защото голяма част от учителите живеят в него. Останалите къщи в Холкъм са едноетажни, дървени, с веранди отпред. Долу, до гарата, полуразрушената пощенска станция се управлява от началника на пощата – висока, суха жена, която носи яке от нещавена кожа, каубойски панталони и ботуши. Самата гара с нейната сярножълта боя, която се лющи, също прави унило впечатление. Бързият, експресът и Ел Капитан минават през селището всеки ден, но тези известни влакове никога не спират тук. Не спират и пътническите – само товарни... понякога. Горе по шосето има две бензиностанции. В едната от тях е уредена и мизерно снабдявана бакалница, а в другата – кафене. Това е кафене \"Хартман\", където собственицата, мисис Хартман, предлага сандвичи, кафе, безалкохолни напитки и бира три градуса. Холкъм и целият останал Канзас спазват \"сухия режим\". И това всъщност е всичко. Не бива, разбира се, да се забравя и училището в Холкъм – голяма модерна постройка. То изтъква едно обстоятелство, което не личи от общия вид на селището: че родителите, които пращат децата си в това модерно, единно училище (от забавачница до гимназия включително, с добри преподаватели, с автобуси за превозване на ученици – около 360 на брой – някои от тях живеят на шестнадесет мили далеч), са, общо взето, заможни хора. Повечето от тях са фермери от най-различен произход – германци, ирландци, норвежци, мексиканци, японци. Те отглеждат едър рогат добитък, овце, сеят жито, сорго и захарно цвекло. Фермерството винаги е свързано с риск, но в Западен Канзас хората, които го практикуват, смятат себе си за \"родени комарджии\", защото трябва да се справят със сушата (валежите средно годишно са не повече от 46 куб. см) и с отчайващи напоителни проблеми. Но последните седем години бяха години на благоденствие, фермерите от окръга Фини, към който принадлежи и Холкъм, забогатяха. Парите бяха спечелени не само от фермерство, но и от експлоатацията на обилни източници на естествен газ и придобивката личеше от новото училище, от удобната вътрешна уредба на фермерските къщи, от високите, пълни със зърно силози. Малцина американци, фактически и малко канзасци, бяха чували за Холкъм до сутринта на 14 ноември 1959 година. Както водите на реката, мотористите по шосето, летящите жълти влакове по релсите на Санта Фе, така и драматичното – във формата на изключително събитие – не бе спирало тук. Жителите на селището, 270 на брой, бяха доволни, че животът им протича в кръга на обикновеното: да работят, да ходят на лов, да гледат телевизия, да присъстват на училищни и селски забави, на хорови репетиции и събрания на местния клуб. Но в онази ноемврийска неделна утрин, призори, обикновеният нощен шум в Холкъм – острите истерични писъци на койотите, сухото драскане на подгонените от вятъра степни бурени, бързо заглъхващите в далечината писъци на локомотивните свирки – се сблъска с някакви необичайни звуци. По това време нито един човек в заспалия Холкъм не ги чу – четири изстрела от ловджийска пушка, които в крайна сметка съкратиха живота на шест души. Но по-късно холкъмци, които до този момент не си правеха труда да се заключват, защото не се страхуваха един от друг, откриха, че въображението им постоянно пресъздава тези зловещи експлозии, които почнаха да подклаждат пламъци на взаимно недоверие, в чиято светлина дългогодишни съседи се гледаха накриво и като непознати.", "date": "2020.01.25", "title": "Откъс от \"Хладнокръвно\" на Труман Капоти"}
{"url": "https://www.dnevnik.bg/sport/2020/01/25/4020829_italianski_triumf_beliaza_vtoroto_spuskane_v_bansko/", "text": "Италиански триумф беляза втория  старт в Банско  от Световната купа в алпийските ски при жените. Елена Куртони, Марта Басино и Федерика Бриньоне бяха най-бързи в съботното спускане. За четвърти път в историята три италианки окупираха челото в старт от Световната купа. За последно това се случи в началото на 2018 г., когато  София Годжа, Бриньоне и Надя Фанкини записаха знаменито постижение на спускането в Бад Клайнкирхайм . Победата е първа за Куртони в кариерата й. Досега най-доброто й класиране беше второто място в супергигантския слалом в Кранска гора през 2017 г., като тя има още два подиума за Световната купа. 28-годишната състезателка изпревари сънародничките си Басино и Бриньоне съответно с 0,10 и 0,14 сек.      Носителката на Световната купа при жените  Микаела Шифрин, която спечели първото спускане в петък , завърши четвърта. Американката остана на 21 стотни от място на подиума. В неделя предстои да се проведе супергигантски слалом, който ще бъде последният старт от състезателния уикенд в Банско.", "date": "2020.01.25", "title": "Италиански триумф беляза второто спускане в Банско"}
{"url": "https://www.dnevnik.bg/bulgaria/2020/01/25/4020828_fotogaleriia_pernik_protestira_v_sofiia_za_vuzduh_i/", "text": "Жителите на Перник излязоха на протест срещу безводието и замърсения въздух в града си. Те дойдоха в София и минаха в протестно шествие от сградата на Народнопто събрание до Министерския съвет.", "date": "2020.01.25", "title": "Фотогалерия: Перник протестира в София за въздух и вода, не за боклук"}
{"url": "https://www.dnevnik.bg/analizi/2020/01/25/4020750_dobroto_durjavno_i_loshoto_chastno_biletche/", "text": "                         Предложението на Валери Симеонов за забрана на частните лотарии чрез отнемане на техните лицензи и предоставянето на държавен монопол за лотарийни игри на \"Български спортен тотализатор\" бива представяно като мярка срещу хазарта, но по своето същество то не е насочено срещу търкането на билетчета по принцип. Никъде в законопроекта или мотивите не се посочва, че търкането на държавни билетчета е проблем. Всички проблеми, свързани с хазарта, биват използвани като аргумент срещу частните лотарии, но по същество – в полза на държавната компания. Факт е, че частните лотарии са се възползвали от глупаво написана алинея в закона и са плащали по-ниски такси спрямо държавната. Факт е и че билетчета днес се предлагат във всякакви обекти, без каквито и да е било лицензионни изисквания към тях. Най-вероятно е факт и че Комисията по хазарта не си е вършила работата. Всичко това обаче не ни води към одържавяване на сектора, а към много прости законови промени, които да затворят вратичките в плащането на държавната такса, да уредят продажбата на билетчета и да преструктурират контролиращия орган. Държавните такси за хазарта се определят в чл. 30 от Закона за хазарта. В трета алинея на чл. 30 се посочва, че за да се поддържа лиценз за организиране на хазартни игри, в това число традиционна лотария, томбола, тото, лото и т.н., се събира държавна такса в размер на 15 на сто върху стойността на направените залози. Алинеята обаче продължава, че за хазартни игри, за които се събират такси и комисионни за участие, таксата е в размер на 20 на сто върху стойността на получените такси и комисионни. Проблемът в различното облагане на държавната и частните лотарии идва именно от тези два типа таксуване в закона. Докато държавата лотария е заплащала 15 на сто върху всички приходи, частните лотарии са се възползвали от на пръв поглед по-високата ставка от 20 на сто, но върху различна основа – получените такси и комисионни. Частните лотарии събират комисионна за участие в играта, която е процент от стойността на билета и заплащат държавната такса върху тази сума. Въпросната комисионна общо взето е печалбата за лотарията  ], тоест вместо 15% върху приходите, са плащани 20% върху разликата между приходите и изплатените печалби на участниците. По закон – независимо дали е лотария, тото, лото, бинго и т.н., печалбите за участниците не могат да са под 50% от направените залози. Това означава, че печалбата за лотарията е максимум 50% от всички залози. Плащайки 20% върху печалбата вместо 15% върху приходите, компаниите спестяват около 1/3 от таксата – затова и частните лотарии казват, че са платили над 500 млн. в бюджета за периода 2014-2019 г., а премиерът говори за \"липсващи\" над 200 млн. лв. в същия период. Видно е, че текстът в закона е лош. В рамките на една и съща алинея да се пишат две форми на облагане – с две различни основи и две различни такси, е безумно на фона на данъчната практика у нас. Ако сравним с облагането на тютюна в Закона за акцизите например – там си има отделен раздел с дефиниции на различните продукти, после и отделни раздели за данъчната основа и размера на данъчната ставка. Абсолютно е невъзможно да се влезе в объркване кое е тютюн за пушене и кое е цигара и за кое какъв акциз се дължи. В случая с лотариите всичко е сложено в един член и една алинея и това е отворило възможността за различно облагане. Министерството на финансите признава това във публикувания тази седмица законопроект за нова агенция по хазарта, като посочва, че \"няма легална дефиниция на понятието \"хазартни игри, за които се събират такси и комисионни\" и \"липсата на прецизна нормативна уредба, прави трудно ясното разграничаване на относимите за тези игри хипотези\". Спешно представеният от Министерството на финансите проект на Закон за национална агенция по хазарта е интересен по две направления. Едното безспорно е, че се закрива Държавната комисия по хазарта, за която Валери Симеонов открито заявява, че е била \"купена\". Икономическата история изобилства с примери за слаб регулатор, който бива \"купен\" и \"хванат\" от регулираните лица, което обяснява и защо подобно твърдение се приема като едва ли не нещо нормално. Новият закон предвижда неефективният колективен орган да бъде заменен с едноличен такъв, като изпълнителният директор на новата агенция се назначава от министъра на финансите. Така, предполагаемо, едноличният орган ще бъде по-ефективен, а политическата отговорност ще падне още по-ясно върху министъра на финансите. Преструктурирането обаче не дава гаранции – някои биха казали, че едноличният орган може и да е по-лесен за \"хващане\" от колективния. Затова и дебатът как точно ще работи новата агенция ще е важен, като гаранции никога няма да има. Вторият момент от законопроекта на финансовото министерство обаче е особено интересен. В преходните и заключителни разпоредби на законопроекта са предвидени и промени в облагането на хазарта – именно в алинеята, която коментирахме в детайли по-горе. От една страна се премахва възможността за двете такси – 15% върху приходите или 20% върху комисионните. Вариантът с комисионните е описан в отделна нова алинея и вече касае много специфични случаи, когато участниците играят един срещу друг – например турнир по покер. За лотариите остава само една такса, като тя се предлага да е 25% върху разликата между направените залози и изплатените печалби, тоест върху печалбата на лотарията. Изненадата тук беше, че след доклада на АДФИ и думите на премиера за пропуснати приходи от възползването на частните лотарии от различен тип таксуване, министърът на финансите предложи промяна, която уеднаквява подхода и възприема именно този тип такса – върху печалбата, а не върху приходите. Ден по-късно, след множество реакции в тази посока, финансовото министерство публикува нов вариант, който задава една такса, но тя вече е 15% от всички приходи. Тоест в последния вариант частните лотарии ще плащат както държавните в момента. Изводът е, че ако се запази статуквото и не бъдат забранени частните лотарии, приходите в хазната ще се увеличат, тъй като частните ще започнат да плащат повече. По същество това отговаря на доклада на АДФИ и затваря вратичката за различно облагане. Законопроектите на Валери Симеонов и на министър Горанов не могат да съществуват заедно, тъй като се отричат взаимно. Единият се занимава с по-добрата регулация на лотариите и уеднаквяване на облагането, а другият направо забранява частните лотарии. Ограничението на хазарта обаче не е нужно да се случи с някакви тоталитарни мерки – като установяването на държавен монопол върху дадена \"вредна\" дейност, а може да се случи с много ясни правила. Първата стъпка е да се изчисти облагането. Без някакви неясноти и вратички в закона. Решава се един процент – дали върху приходите или върху печалбата, и се налага на всички. Реално законопроектът на финансовото министерство е в тази посока и ще повиши постъпленията в хазната от частни лотарии. Всякакъв аргумент, който прави връзка между различното облагане и одържавяването, изглежда странен, при положение че решението е в таксата, а не в собствеността. Втората е да се прецизира регулаторната рамка за осъществяване на дейността. Билетчета само в лицензирани обекти, които отговарят на строги критерии. Текстовете са очевидни. Без билетчета в публични институции с изключение на обектите на държавното тото – отпадат всички пощи, без билетчета в големите търговски вериги – отпадат билетчетата на каса, без билети в обекти, които продават печатни медии – отпадат бензиностанции и всякакви лавки. Общо взето билетчета в отделен лицензиран обект за билетчета – по примера на познатите тото пунктове. Ако обществото иска да ограничава хазарта, това е най-очевидният и прост начин да го направи. Без национализации, държавни монополи и други глупости.", "date": "2020.01.25", "title": "Доброто държавно и лошото частно билетче"}
{"url": "https://www.dnevnik.bg/analizi/2020/01/25/4020731_prevod_v_efir_bojkov_kato_pernichanin_a_borisov_prav/", "text": "Ако има някой, който е по-нещастен от перничани, това вероятно е хазартният бос Васил Божков. Властта атакува бизнеса му точно така, както му беше помогнала да го изгради. И още: как премиерът напомни на министрите си, че е прав, \"когато съгреши дори\". Колкото до Перник: чакаме на природата.", "date": "2020.01.25", "title": "Превод в ефир: Божков като перничанин, а Борисов – прав, когато съгреши дори"}
{"url": "https://www.dnevnik.bg/sport/2020/01/25/4020715_ot_testa_v_uchilishte_do_golemiia_probiv_v_tenisa/", "text": "Когато Кори Гоф сътвори история с представянето си на \"Уимбълдън\" през 2019 г., мнозина вероятно си задаваха въпроса дали 15-годишната състезателка ще бъде следващото голямо чудо в тениса. Трудолюбива, изпълнена с ентусиазъм и желание да се бори за мечтата си, американката постепенно си пробива път към елита. С една титла при жените и огромно поле за развитие Гоф изглежда орисана да постигне големи успехи в бъдеще. Но коя е 15-годишната американка и за какво мечтае? Първи стъпки в тениса Гоф започва да тренира тенис, когато е на седем. Тя произлиза от спортно семейство, като баща й се е състезавал за баскетболния отбор на университета в Джорджия. Негово желание е Гоф да се занимава с баскетбол, но тя бързо се насочва към индивидуалния спорт. От своя страна майка й е участвала в състезания в бягането с препятствия и седмобоя. Любовта на Гоф към тениса запалва носителката на 23 титли от Големия шлем Серена Уилямс. От десетата си година Гоф посещава често Франция и академията на Патрик Муратоглу, който е дългогодишен треньор на Уилямс. Още тогава той остава впечатлен от качествата и потенциала на младата американка.      \"Винаги ще помня първия път, когато видях Коко. Тя се появи в академията през 2014 г., за да опита и ме впечатли с решителността, атлетизма и борбения си дух. Когато те погледне и ти каже, че ще стане №1, можеш само да й повярваш\", казва Муратоглу, който впоследствие помага на Гоф да финансира кариерата си през неговата фондация за талантливи млади играчи. Развитието на Гоф продължава стремително нагоре, като резултатите й са впечатляващи. На 10 години и 3 месеца тя става най-младата шампионка на националния шампионат на САЩ на клей за деца под 12 години. По-късно, когато е на 13 години, тя се превръща в най-младия финалист при девойките на US Open, а след няколко месеца печели еквивалента на \"Ролан гарос\" в конкуренцията на състезателки, които са няколко години по-големи от нея. Големият пробив Гоф излезе под светлината на прожекторите на миналогодишния \"Уимбълдън\". Американката получи \"уайлд кард\" за квалификациите и едва ли някой е очаквал събитията, които последваха. С три победи в пресявките Гоф стана най-младата състезателка, която участва в турнира от Големия шлем  в Откритата ера на тениса, като ден преди решителния мач тя е била във Флорида, където имала тест в училище. Тя намери място в основната схема на \"Уимбълдън\" едва на 15 години и 122 дни. Успех над Винъс Уилямс на старта вдъхнови Гоф, която изуми всички и стигна до осминафиналите. \"Не мисля, че съм виждала някого да връхлети в такава светлина в първия си турнир от Шлема. Имам чувството, че Коко Гоф ще надмине всички в играта. Тя го иска, живее с чувството и е родена да го направи\", каза една от легендите в тениса Мартина Навратилова. По пътя към мечтата Никому непозната и 301-а в ранглистата преди квалификациите на \"Уимбълдън\", сега американката вече е част част от елита и първите 50. Това стана факт след бързата си победа в осминафиналите над шампионката от Australian Open Наоми Осака. \"Не знам откъде дойде това. Честно, това случва ли се? Преди две години загубих в първия кръг при девойките, а сега съм тук\", каза Гоф след успеха си в петък, като 15-годишната американка може да влезе сред първите 20 в ранглистата, ако стигне финала в Австралия. За по-малко от година Гоф показа, че освен страхотна физика, притежава и устойчива психика. Американката затвърди добрата си игра с достигане до третия кръг на US Open и  влезе в историята на женския тенис, след като грабна първата си титла  с триумф на турнира в Линц. \"Аз съм едва на 15. Дори не съм достигнала пика или развила напълно играта си. Вълнувам се да видя какви други успехи мога да постигна в бъдеще, ако продължа да работя усилено\", каза Гоф след първата си титла.      Тя осъзнава, че мечтата й да покори върховете в тениса зависят единствено от усиления труд и раздаването й. \"Не вярвам в съдбата, защото мисля, че можеш да промениш собствения си свят. Съдбата не винаги може да бъде нещо добро, така че се старая да не мисля, че това е моята съдба. Ако го направя, главата ми ще гръмне. Просто мисля турнир за турнир\", допълва Гоф. ", "date": "2020.01.25", "title": "От теста в училище до големия пробив в тениса: историята на 15-годишната Кори Гоф"}
{"url": "https://www.dnevnik.bg/bulgaria/2020/01/25/4019944_borbata_s_detskata_prestupnost_v_purvite_desetiletiia/", "text": "                         Още в 1897 г. българският наказателен закон разглежда децата (до 10 години) като малолетни и наказателно неотговорни и допуска относителна наказателна отговорност за децата между 10 и 17 г., като предвижда намалени срокове на наказания. Съгласно чл. 42 от Наказателния закон, тези деца се поставят под надзор на родители, на настойници, или се настаняват в \"някое възпиталище\". Това законово положение обаче на практика не се прилага и осъдените деца се изпращат заедно с другите престъпници в същите затвори.  Основните тревоги тогава са породени не толкова от размерите на детската и юношеска престъпност, колкото именно от това, че осъдените малолетни са затваряни наред с възрастните. В затвора те попадат в неблагоприятна за тяхното поправяне среда и са изложени на опасността от насилие и тормоз. През 1906 г. в Пловдив по инициатива на съдия Тодор Мирков е създадено първото дружество за борба с детската престъпност. То успява да отдели малолетните от градския затвор в отделни помещения, а след това със съгласието на Министерството на правосъдието, те са настанени в бившата царска градина край река Марица. По-късно там се създава комплекс от училище, жилища за питомците, работилници и стопанство и се утвърждава програма за обучение и възпитание.  Първите дружествени прояви в Пловдив, а по-късно – в София и Русе, са дело главно на съдии. Един от основателите на софийското дружество - съдия Генчо Ханджиев, си спомня, че подтикът към отделяне на малолетните затворници у него се породил при посещение на Дупнишкия затвор около 1900 г., когато останал поразен от ужасяващите условия.  По време на Балканските войни и Първата световна война, както общата, така и детската и младежка престъпност нарастват. Според статистиката осъдените деца и младежи са повече от два пъти повече, а след войната се задържа на около 5 500 годишно. Още през декември 1914 г., при обсъждането на бюджета на министерството на правосъдието за 1915 г., в ХVІІ Обикновено Народно събрание се поставя въпросът за необходимостта от държавни мерки срещу детската престъпност и създаване на детски съдилища и патронати.  Генчо Ханджиев се обръща към широк кръг граждани, ангажирани с благотворителност, за създаване на дружество за борба срещу детската престъпност в София. В Управителния съвет на създаденото в 1917 г. дружество за борба с детската престъпност и покровителство на затворниците влизат д-р Ватев от Българския червен кръст (професор по педиатрия), Димитрана Иванова от Българския женски съюз, Екатерина Каравелова, представители на Св. Синод и евангелистки пастори. В дружеството се включват също писателят Тодор Г. Влайков, по-късно се присъединяват юристи, педагози, психолози и психиатри.  След дълги усилия, през 1921 г. дружеството успява да се наложи да бъдат изведени от затвора 25 малолетни и да бъдат настанени в Разсадника в Павлово. По предложение на писателя Стилиян Чилингиров новото възпитателно заведение получава името \"Дом на човещина\". Дружеството започва да събира средства за изграждането на собствена сграда за възпиталището със свое стопанство и работилници в Красно село, за които Софийска община предоставя неизползван терен.  Отделянето от възрастните затворници дава възможност да се изучат по-добре причините за криминалните прояви на \"маловръстните\". От какви семейства идват те? Какво ги е подтикнало към кражба, насилие, измама или друго престъпление? Започват конкретни наблюдения на детската престъпност и първите статистически обобщения.  По това време нараства интересът към природата на престъпността. Кои фактори я пораждат? Социални ли са причините за престъпното поведение – бедност, неграмотност, социална среда? Или има наследственост и \"престъпен характер\", \"родени престъпници\", наследствено предразположение към проституция, кражби или агресия? Може би пък особеностите на самата юношеска и младежка възраст създават предразположение към девиантно поведение? Широко известни стават изследванията на Чезаре Ламброзо по криминална антропология от края на 19 век, които дават преднина на биологичната обусловеност на престъпността.  Български експерти по тази тема от първите десетилетия на 20 век се отнасят критично към този подход. Генчо Ханджиев издава поредица от популярни книги, с които цели да предизвика обществено внимание към съдбата на малолетните престъпници. Без изцяло да отхвърля детерминистките тези на Ламброзо, Генчо Ханджиев изтъква преди всичко социалната обусловеност на детската престъпност. За да избегне повърхностните обобщения, той събира, анализира и публикува десетки истории на питомците на \"Дома на човещина\".  Разглеждайки съдбата на двама млади крадци – семгодишно дете и 19 годишен студент, Генчо Ханджиев стига до извода, че когато липсва подходящо възпитание, моралните недъзи се проявяват главно в две форми, които той определя като \"чувственост\" и \"егоизъм\". Ето защо, казва той, у подрастващите трябва да се развиват моралните качества – състрадание, хуманност, разсъдливост, склонност към умствен и физически труд. Той настоява за създаване на патронаж за малолетните престъпници и приюти за крайно бедните и изоставени скитащи деца. Чрез случаите на малолетните затворници Генчо Ханджиев обръща внимание и на още един важен мотив за необходимостта от обществена закрила – често пъти показанията на децата пред следствието са дадени от объркване и страх, и нерядко в затвора попадат по-малките, докато истинските подбудители остават на свобода.  Решението за изграждането на възпитателния дом - \"Дома на човещина\" в Красно село за около 100-200 деца - момчета се взема на 1 октомври 1921 г. За материалното подпомагане на строежа Св. Синод решава да се пуснат дискоси в църквите за събиране на помощи. Евангелистки пастори също се включват в набирането на средства. Присъединяват се и съпруги на министри от управляващия по това време земеделски кабинет. Тръгва и широка кампания за привличане на граждани и учeници към каузата на строежа. Това става чрез продажбата на т. нар. билети–тухли (билет на цената на една тухла), с което се заемат жените от дружеството.  Основният камък на сградата на възпиталището е положен на 16 юли 1922 г. Инициаторът Генчо Ханджиев, вече прехвърлил 60 години, продължава да е моторът на строежа. В дневника си, публикуван в средата на 30-години, подробно описва всекидневните си усилия, разтакавания по министерства, увъртания на длъжностни лица... Книгата му е изключително свидетелство на епохата, в която обществените грижи са действително дело на гражданската инициатива и подкрепа. През годините, докато се строи Домът, страната преживява пожара в Народния театър, Деветоюнския преврат, Септемврийските бунтове, Атентата в църквата Св. Неделя. Ханджиев отразява в дневника си събитията, разтърсили страната, но всеки ден изминава дългия път до строежа, както и до настанените временно в Красно село питомци. Всекидневните усилия му навяват нерадостни обобщения за българските обществени нрави, но не го обезсърчават. \"С голямо прискърбие си отидох и почти отчаян останах. – пише той - как е възможна такава апатия към обществената добродетел и благотворителност. Убеждавам се лека полека, че ние сме хора за приказки и етикеции, но не и за работа...\" И по-нататък: \"Аз обичам децата – малките грешници, защото са невинни – не знаят що вършат....А хората, които трябва да им помогнат, ме мразят, защото ги безпокоя за тези грешници, незнаяйки причината за тоя грех, а виждат само греха - и без много да му мислят, го наричат престъпление\".  Делото му не е посрещнато еднозначно. С напредъка на строежа се засилват страховете от бягства и своеволия на питомците. Министерството на правосъдието настоява за три метра висока ограда, \"за да не закачат питомците хорските жени и деца, които минават из пътя\". Прокурорска заповед нарежда никой да не се доближава до оградата на 4 метра. Изниква въпросът дали това няма да се превърне във втори затвор...  През 1926 г. най-сетне Домът на човещина е изграден (и ограден), макар довършителните работи да продължават. Решава се Домът да бъде предаден на Министерството на правосъдието, като заедно с това с неговото ръководство и устройване продължава да се занимава Дружеството за борба с детската престъпност, а учителите се назначават от Просветното министерство. Генчо Ханджиев пише: \"Да видя веднъж в класните стаи насядали по чиновете да учат, в работилниците и стопанството да работят малките грешници, които сега гният из мрачните килии на затворите.\" \" В Дома на човещината се приемат деца и юноши - момчета от 10 до 18 г. – следствени или осъдени. Ако при навършване на 18 г. възраст, срокът на наказанието им все още не е изтекъл, те имат право да останат при добро поведение, а не да отидат в затвора.  Домът се оглавява от професионални педагози. Тук неграмотните трябва да получат елементарно образование, а всички питомци – да научат занаят. Професионалните умения се получават в три отдела – по земеделие, столаро-резбарство и дърводелство, а по-късно се прибавя и отдел по трикотаж. Дневният режим и учебната програма се публикуват в отчетите на Дружеството.  Питомците носят униформа, която изразява техния междинен статут в условията на \"надзиравана свобода\": през седмицата те са облечени със затворнически дрехи, а в празничните дни - с ученически униформи. Свободното им време се контролира строго. Домът разполага с библиотека с немалък брой книги, но четенето става под ръководството на учител. Предвидено е време за беседи с външни лектори и лекторки, както и кинопрожекции. На обед и вечер пред питомците се чете молитва, отделно от това Домът се посещава от православни и протестантски духовници.  Учебната програма предвижда отделни часове за неграмотните, занятия по общообразователни дисциплини (смятане, четене, гражданско учение, писане, български език, отечествознание, нравоучение, геометрия, гимнастика, хигиена ) и в професионалните отдели. Всеки месец има литературни и музикални забави. Изграден е театрален състав, който разучава и представя пиеса по наскоро публикуваната детска приказна повест на Елин Пелин \"Ян Бибиян\". На годишни изложби се представят изработените в часовете по практика предмети: шкафове, кошери, огледала и други мебели и дърводелски изделия. След завършването някои питомци се настаняват на работа, а впоследствие се създава и специална надзорна служба.  \" Домът на човещина\" се стреми да бъде един от обединителните центрове за специалистите по обществени грижи и закрила на безнадзорните деца. Той се посещава от дейци на чуждестранни благотворителни организации: проф. Йосиф Шилович (председател на Югославския съюз за закрила на децата), лорд Ноел Бъкстон, Елена Ромничиано, бивша председателка на секцията за закрила на детето при Обществото на народите и много други.  Запазените статистически сведения за питомците на Дома на Човещина дават възможност да се проследи динамиката на техния социален произход и вид на простъпката. Началните обобщения, които представят социалния произход и вида на престъпленията, са направени на базата на първите 468 малолетни питомци. Повечето от тях са попаднали пред съда за кражба: – 321; убийство, опит или съучастничество – 102; фалшификация, буйство подкуп – 27; грабеж – 7; изнасилване – 11. Според отчета кражбите са по-характерни за града и най-вече за столицата, а побоищата и опитите за убийства – за селата. В отчета се прави опит да се обясни тази разлика: \"Непрестанните разпри за делба на имоти, понятията за ергенско достойнство, помагачеството, разпространяващият се алкохолизъм всред селската младеж пр., са обикновените поводи за извършване на убийствата, побоищата и нараняванията в българското село. Материалните нужди в града, относително по-слабият обществен и родителски надзор, при пълната липса на такъв и особено съблазнителните зрелища и развлечения, довеждат до другата печална картина на детската порочност и престъпност.\"  През 1935 г. със съдействието на главния прокурор към Върховния Касационен съд Владимир Аврамов, дружествата за борба с детската престъпност в София, Пловдив и Русе се обединяват в Съюз. През 1938 се създава помощна служба, която издирва \"морално застрашените деца\", а към нея се учредява съвещателна станция, ръководена от медико-педагогически комитет с участието на лекар – психиатър. В началото на четиридесетте години е организиран и първият курс за женска полиция, една от главните задачи на която е да издирва безнадзорните деца. Със застъпничество на жените – членки на секцията на юристките при Дружеството на жените с висше образование се планира построяването и на Дом за морално застрашени момичета, за което старият политик и държавник Рачо Петров дарява място край София. \" След дълги усилия на дружествената дейност да се учреди отделен \"Детски съд\", в края на 1942 г. Народното събрание приема Закон за съдилищата за маловръстни, публикуван в Държавен вестник в началото на 1943 г. Той предвижда създаването на отделни детски съдилища за децата до 17 години и специални изисквания към съдиите в тях, както и към устройството на съответните съдебни зали. Съдиите трябва да бъдат по възможност не само уважавани юристи, но и бащи, и то по-възрастни от 35 години. Залите трябва да бъдат обзаведени така, че да отговарят на водещите възпитателни цели и да напомнят колкото се може по-малко на съдебни зали. Законът предвижда назначаването на съдебни наставници за малолетните, които да се подбират сред членовете на благотворителни дружества, особено от дружества за покровителство на малолетните. Законът включва и възможността за настаняване на малолетните в семейства, като от тези приемни семейства се изисква да представят отчет за поведението на детето веднъж в месеца.  Законът от 1943 г. отразява господстващите педагогически и правни възгледи в тази област по това време в България и е посрещнат от дейците на борбата с детската престъпност като голяма крачка напред и като резултат от техните четвъртвековни усилия. Дадено е предимство на възпитателните мерки пред наказателните и повече шансове за интеграция на малолетните правонарушители чрез възпитание, образование и получаване на професии.", "date": "2020.01.25", "title": "Борбата с детската престъпност в първите десетилетия на XX век"}
{"url": "https://www.dnevnik.bg/sviat/2020/01/25/4017470_evropa_e_pred_nova_vulna_na_chumata_po_svinete/", "text": "Докато милиони китайци изваждат днес от фризерите си свинско, за да празнуват Нова година, митничарят Джесика Андерсън и нейният бийгъл Бети обикалят на международното летище \"О'Хеър\" в Чикаго около пристигащите от Китай в търсене на незаконно за внос свинско месо. След малко се оказва, че кучето наистина е надушило шунката в сандвич на пътник на \"Чайна еърлайнс\" от Шанхай. Един сандвич, идващ от страна, където чумата по свинете уби близо половината животни по свинефермите и домашните дворове, наистина е опасен и може да пренесе в САЩ нелечимото заболяване. То вече нанесе огромни щети по света, вдигна на места цените на свинското до рекордни стойности и това не е всичко.      Тази седмица Германия съобщи, че африканската чума бе регистрирана в Полша в глигани само на 12 км от границата на един от най-големите производители на свинско в света. Франция - също голям производител - с тревога следи как приближават такива случаи от Белгия. Вирусът не е опасен за хората, но и изглежда Европа е пред нова вълна на избиване на хиляди и хиляди свине. Епидемията е вече в над 50 държави и макар в някои от тях да присъства отдавна, в около 40 от тях е избухнала през последните 5 години и ще се разраства, казва Дейв Пибърн, главен ветеринар на американския Национален борд на производителите на свинско месо.      На 17 януари комисарят на ЕС по въпросите на здравеопазването Стела Кириакиди заяви, че вече 10 държави от съюза са със свинска чума. Отделените от Брюксел над 100 млн. евро дават резултати, но за тази заплаха е нужна глобално решение. Издигането на огради по границите не може да спре заболяването, защото трябва да е само една от мерките, допълни тя. Според нея в Чехия чумата е напълно унищожена, но има случаи предимно в Източна Европа - в България, трите балтийски републики, Румъния, Унгария, Полша, Словакия, Италия и Белгия. Същия ден в България в сила влязоха нови изисквания за по-висока биосигурност при отглеждане на свине в лични стопанства, фамилни и индустриални ферми. Така в личните стопанства вече ще може да се отглеждат не повече от 3 прасета за угояване с осигурени места за храна, вода и съхранение на фуража. Всяко стопанство трябва да има ограда и обособено място за отглеждане на животните с определена площ. От стопаните се изисква да дезинфекцират и да ограничат контакта с хора и други животни.      Седмица по-късно Министерство на земеделието, храните и горите удължи до 16 февруари срока за групов лов на дива свиня, която е един от основните разпространители на чумата, защото досега е изпълнен по-малко от 45% от плана за отстрел. За да се намали популацията - а с това и рискът от зараза - за малко повече от 3 седмици трябва да бъдат убити почти 50 000 животни. Щетите в Китай продължават да се трупат. През 2019 г. производството на свинско стигна 16-годишно дъно от 42.55 млн. тона месо, което е спад с 21.3% спрямо 2018 г., когато избухна епидемията. Според изчисления на Rabobank реалността е пад с 25% и намаляване на производството с още 10-15% през 2020 г.     ", "date": "2020.01.25", "title": "Европа е пред нова вълна на чумата по свинете"}
{"url": "https://www.dnevnik.bg/evropa/2020/01/25/4020410_tam_kudeto_se_lekuvat_bogatite_i_prochutite/", "text": "                           Давос, който е известен най-вече като място за  срещи на глобалните елити , дължи голяма част от славата си на един германски лекар. В средата на 19 век Давос все още е малко, забутано селце. И ако не беше д-р Александър Шпенглер, то сигурно никога нямаше да попадне в светлините на прожекторите. Около 1860 година Шпенглер установява, че климатът в това селце някак предпазва жителите му туберкулоза. А по онова време тази смъртоносна болест върлува из цяла Европа. Когато това са разчува, Давос започва да привлича пациенти от целия континент. Болниците и санаториумите никнат като гъби. В тях богати и прочути чужденци се излежават по шезлонгите на просторните тераси. Сред първите гости на малкото швейцарско селце по онова време са Артър Конан Дойл (създателят на Шерлок Холмс), който придружава болната си от туберкулоза жена, както и още двама световноизвестни писатели: германецът Томас Ман и шотландецът Робърт Луис Стивънсън. Истината за бърнаута излиза наяве Днес Давос вече не привлича болни от туберкулоза. А повечето санаториуми са превърнати в луксозни хотели - като \"Шатцалп\" например, в който вероятно се разиграва действието на прочутия роман \"Вълшебната планина\" от Томас Ман. И все пак Давос и до днес си остава център за медицински туризъм, само че болестите вече са други. Тук и в курортите в околностите идват все повече хора, страдащи от депресии и бърнаут. \"Специалитетът на Давос са планините и контактът с природата, на който хората се радват. Този контакт наистина им помага да възстановят вътрешния си баланс\", обяснява Михаел Пфаф, главен психиатър в клиниката \"Холистика Енгандина\". Туристическите власти в Давос работят в тясно сътрудничество с болниците. Целта е да се изработят възможно най-привлекателните и полезни оферти, тъй че курортът да се наложи като място за медицински туризъм. Така например тази година те възнамеряват да организират специален летен лагер за хора, страдащи от  бърнаут . На пациентите ще се предлагат престой в една ферма наблизо, различни видове спорт и екскурзии в планината, казва Самуел Розенаст, говорител на кметството. \"Много хора работят прекалено много и стигат до бърнаут. На тях им трябва спокойствие и рехабилитация - най-добре някъде, където има хубав въздух и няма стрес\", обяснява той. Клиниката на Михаел Пфаф е единствената в Швейцария, която лекува пациенти, страдащи от хроничен стрес. Тя разполага с 55 места за пациенти. Те са заети целогодишно. Пациентите тук се оплакват от физически болки, депресия, панически страхове и други психосоматични симптоми. Много от тях са мениджъри от средните управленски равнища, а стресът идва от работата им, казва Пфаф. \"Когато открихме клиниката преди 10 години, ние смятахме, че тук ще идват главно топ-мениджъри, които искат приятен уелнес и може би чаша червено вино всяка вечер. Оказа се обаче, че идват главно хора от средния и по-горния мениджмънт. Явно те са подложени на най-големия стрес\", обяснява лекарят. Според него, най-големи експлоататори са финансовите и застрахователни компании, които изискват от своите служители да работят колкото е възможно повече, при това под голям стрес, но пък им плащат подобаващо. Много от пациентите работят в Цюрих, който е швейцарски и международен финансов център. Все повече страдащи от хроничен стрес Световната здравна организация (СЗО) включи бърнаута в своя списък на болестите. Според оценката на организацията, днес всеки пети тийнейджър и всеки четвърти възрастен са заплашени от бърнаут поне веднъж през живота си. В Германия броят на дните, прекарани в отпуск по болест заради душевни и психически разстройства, се е утроил спрямо 1997 година. В Швейцария е нараснал с 50% само са 7 години. Допитване на \"Галъп\" показва, че 25% от всички работещи хора \"прегарят\" на работа почти всеки ден. Най-тежък е проблемът за поколението, родено около началото на хилядолетието: в САЩ 84% от тези млади хора страдат от бърнаут на работното си място. Според специалистите, жените са по-застрашени от мъжете. Изследване от 2018 година показва, че към 2030 година медицинските разходи за терапия на психически и душевни разстройства ще възлизат на гигантската сума от 16 трилиона долара. Лекарите смятат, че мерките, предприемани от фирми за справяне с проблема, са крайно недостатъчни. Тъкмо поради това психическото здраве беше и една от централните теми на  тазгодишния Световен икономически форум в Давос .", "date": "2020.01.25", "title": "Там, където се лекуват богатите и прочутите"}
{"url": "https://www.dnevnik.bg/sport/2020/01/25/4020769_porednata_magicheska_vecher_za_tiineidjura_s_golov_njuh/", "text": "Пет гола за 59 минути. Това е постижението на 19-годишния Ерлинг Браут Холанд, откакто премина в състава на \"Борусия\" (Дортмунд). Норвежкият нападател отново привлече вниманието към себе си, след като се разписа два пъти при успеха на жълто-черните с 5:1 над \"Кьолн\". Той стана първият футболист в Бундеслигата, който отбелязва пет гола в първите си два мача. Ерлинг, който  преди седмица вкара хеттрик при дебюта си за клуба , се появи като резерва в 65-минута. Впечатление направи второто му попадение, при което 19-годишният нападател се откъсна зад защитата, преодоля врата и вкара от малък ъгъл.", "date": "2020.01.25", "title": ""}
{"url": "https://www.dnevnik.bg/sviat/2020/01/25/4020639_sasht_iztegliat_voiski_ot_afrika_a_ne_biva/", "text": "Останките на унищожени военни самолети на САЩ още тлееха след нападение на \"Аш Шабаб\" в Кения този месец, при което бяха убити трима американци, когато свързаната с Ал Каида групировка отправи подигравателно послание към африканските войници: САЩ ще ви изоставят, както направиха с кюрдите. Ислямските екстремисти вече експлоатират евентуални съкращения на американските войски в Африка, предизвикали редки двупартийни протести във Вашингтон. Законодателите изтъкват необходимостта да се противостои на Китай и Русия и да бъде възпряна нарастващата заплаха от филиали на \"Ислямска държава\". Следва поглед върху темата, предизвикала тревога сред някои съюзници на САЩ, които още проучват най-смъртоносната атака след 2017 г. срещу техни военни в Африка. Какъв е залогът Обезпокоените партньори на САЩ изтъкват неподходящия момент за намаляване на американското военно присъствие. Африканските екстремистки групи \"имат рекордно темпо на активност през 2019 г.\" с извършени над 10 400 убийства и два пъти повече акции от 2013 г. насам, се казва в нов доклад на Африканския център за стратегически изследвания. Африканското командване на САЩ, което изрази безпокойство относно планираните от Пентагона съкращения, акцентира върху базираната в Сомалия групировка \"Аш Шабаб\" като заплаха, след като през ноември нейният лидер отправи безпрецедентен призив да се нападат американци, където и да се намират. Нито Китай, нито Русия правят достатъчно, за да се противопоставят на африканските екстремистки групи, казаха миналата седмица представители на Африканското командване. Евентуалното съкращаване на американските войски в Африка е част от преразглеждането на американското военно присъствие по света, започнато от министъра на отбраната Марк Еспър, който търси начини да засили фокуса върху Китай и Русия. Не е известно кога ще бъде обявено решението, но официални представители казват, че Еспър е дал да се разбере, че САЩ няма да се изтеглят напълно от Африка. Франция, която този месец организира контратерористична среща на върха със западноафрикански лидери, е категорична за необходимостта от военната подкрепа на САЩ в Сахел, региона под Сахарската пустиня, тъй като свързани с \"Ал Кайда\" и \"Ислямска държава\" групи се доближават до гъсто населените крайбрежни градове в страни като Гана и Кот д'Ивоар. Французите засилват присъствието си в Западна Африка срещу най-сериозните екстремистки заплахи за Африка, като този месец обявиха изпращане на още войници за своята 4500-членна операция в Сахел, а миналия месец нанесоха там първия си удар с военен дрон. \"Ако американците решат да се изтеглят от Африка, това ще бъде лоша новина за нас. Потвърждавам това\", каза френският президент Еманюел Макрон на форума. \"Надявам се да успея да убедя президента Тръмп, че борбата с тероризма, с която той е силно ангажиран, също е заложена на карта в този регион\", добави той. САЩ от своя страна казват, че френското присъствие е критично важно за Сахел - регион, за който държавният секретар Майк Помпейо спомена, че ще бъде следващият фокус за глобалната коалиция срещу \"Ислямска държава\". \"Французите имат в Сахел повече [войници], отколкото военнослужещи имаме ние в целия континент\", призна тази седмица генерал Уилям Гейлър, директор по операциите в Африканското командване на САЩ. Той призова за по-голям принос на европейците в тяхна подкрепа. САЩ имат на континента в своето Африканско командване 5200 човека - войници и други - плюс още 800 човека служители от министерството на отбраната. Защо са толкова разтревожени американските законодатели Високопоставени републиканци и демократи предупредиха администрацията на Тръмп, че ако ореже военното присъствие на САЩ в Африка, ще отстъпи на напористите Китай и Русия влиянието върху този млад, бързо развиващ се континент с население от 1.2 млрд. души. Това директно е в разрез със стратегията за националната сигурност, казват законодатели. \"Тези две страни (Китай и Русия) възприемат Африка като ключово бойно поле за осъществяването на своите глобални амбиции и заплашват интересите на САЩ\", включително по критични морски пътища, каза миналия петък председателят на сенатската комисия за въоръжените сили Джим Инхоф. Обсъжда се \"значително\" съкращаване на войниците, каза той. Други законодатели изтъкнаха неотдавнашното създаване на първата военна база на Китай в чужбина в държавата Джибути на Африканския рог - недалеч от единствената постоянна военна база на САЩ в Африка -, както и разрастващата се руска активност чрез наемници и договори за военно сътрудничество. Наличието в Африка на около дузина екстремистки групи, свързани с \"Ал Кайда\" или \"Ислямска държава\", сред които свързана с ИД \"Боко харам\" в Нигерия, също засилва опасенията. \"Всяко изтегляне или съкращаване вероятно ще доведе до увеличаване на насилствените екстремистки нападения на континента и отвъд\", написаха миналата седмица до министъра на отбраната сенаторите Линдзи Греъм и Крис Кунс. Защо всъщност бяха убити американци в Кения Атаката на \"Аш Шабаб\" в Кения остана малко встрани от полезрението на световните медии, докато САЩ и Иран се конфронтираха заради убийството на висш ирански военен командир. Но нападението от 5 януари бе забележително като първото на \"Аш Шабаб\" срещу силите на САЩ в източноафриканския икономически хъб Кения. Според вътрешни доклади на кенийската полиция бойците на \"Аш Шабаб\" са убили един американски военнослужещ и двама работещи по договор с Пентагона, ранили са двама служители на Пентагона и са унищожили няколко летателни апарата и превозни средства на летище, използвано за антитерористични действия. \"Много малка бойна част на САЩ отблъсна напълно от летището нападателите от \"Аш Шабаб\". Те направиха това под обстрел\", каза пред репортери Гейлър от Африканското командване на САЩ. Но екстремистката групировка разтръби своята атака като пропагандна победа и разпространи снимки на маскирани бойци до летателен апарат в пламъци. Под управлението на Тръмп САЩ все по-често нападат \"Аш Шабаб\" в Сомалия. Те казват, че през миналата година са нанесли 63 въздушни удара и са убили над 320 бойци на групировката. Но дори американски официални представители изразяват опасения относно едно друго очертаващо се военно изтегляне, което може да разклати сигурността в Източна Африка - до следващата година е планирано изтеглянето на 20-хилядните сили на Африканския съюз от Сомалия. Това означава, че сомалийските въоръжени сили ще отговарят за сигурността, но според мнозина те не са готови за това. /БТА", "date": "2020.01.25", "title": "САЩ изтеглят войски от Африка, а не бива"}
{"url": "https://www.dnevnik.bg/sport/2020/01/25/4020834_sinia_bulgariia_niama_da_dopusnem_da_budem_izpolzvani/", "text": "Тръст \"Синя България\" няма да допусне \"Левски\" и привържениците на клуба да бъдат използвани за корпоративен лобизъм или защита на лични търговски интереси. Това се казва в позицията на организацията след срещата на феновете с министър-председателя Бойков Борисов, която се проведе в петък. Привържениците  поискаха срещата с премиера , притеснени от събитията около лотарийните компании на Васил Божков, който стои зад собствеността на \"Левски\". Бизнесменът  директно заяви , че ако се приемат предложените промени в закона за хазарта, той няма да има пари да издържа \"Левски\". \"Противопоставяме се остро и категорично на всякакви опити \"Левски\" да бъде използван като инструмент за политико-икономически влияния или разменна монета в нечии задкулисни сделки. Няма да допуснем клубът и неговите привърженици да бъдат използвани за корпоративен лобизъм или за защита на лични търговски интереси\", пише в позицията на сайта на тръста. В нея се казва още:  \"Свидетели сме на унизително и грозно поведение на политическия ни елит спрямо представители на нашата синя общност, много наподобяващи днешното отношение на държавата спрямо \"Левски\". Организацията уточни, че ще продължи да се бори \"Левски\" да бъде придобиван и управляван по прозрачен начин с ясен произход на парите. От тръста искат клубът да има разпознаваеми собственици, които да бъдат отворени за диалог към феновете.  Подобно на изявлението си след срещата с Борисов, когато председателят на организацията Даниел Стрезов заяви, че моделът \"бащица\" е грешен, от тръста уточниха същото с основанието да се гарантира устойчивото развитие на клуба. \"Следваме принципите и ценностните устои, заложени от самото създаване на Тръст \"Синя България\", а именно освобождаването от модела \"бащица\" и всички зависимости, произлизащи от него, които не позволяват дългосрочното и устойчиво развитие не само на нашия любим клуб, но и на всички спортни клубове у нас\", се казва в изявлението. В него се допълва, че \"Синя България\" приветстват \"професионалното управление\" и изразяват подкрепата си към \"положения труд\" през последните 11 месеца, откакто Божков е в клуба, като от организацията очакват да й бъде \"позволено в най-кратки срокове да гарантираме пред левскарската общност верността на изнесените в медийното пространство цифри\" за финансовото състояние на \"Левски\". Според изнесената информация в сряда от изпълнителния директор на притежаваната от Божков \"Национална лотария\" - Димитър Ганев,  за 11 месеца в \"Левски\" са влезли малко под 19 милиона лева  чрез спонсорства и дарения от компании, свързани с Божков. От друга страна клубът води дела за над 6 милиона лева с \"Главболгарстрой\" и \"Виваком\". Представители на Тръст \"Синя България\" заедно с Националния клуб на привържениците (НКП), сдружението \"Сини сърца\" и \"Ултрас Левски\" присъстваха на срещата с Борисов в петък, на която  премиерът заяви, че привържениците трябва да държат акциите и управлението на клуба . След срещата  фенските организации останаха едновременно обединени и разединени . Те се обединиха около мнението, че моделът \"бащица\", в който клубът е зависим и финансиран от един човек, е грешен. В същото време обаче феновете са на различни мнения за пътищата, по които да се поеме. По-рано през деня председателят на НКП  Степан Хиндлиян заяви, че организацията е готова да подаде ръка на Божков , ако той продължи да финансира клуба.", "date": "2020.01.25", "title": "\"Синя България\": Няма да допуснем да бъдем използвани за лични търговски интереси"}
{"url": "https://www.dnevnik.bg/sport/2020/01/25/4020835_snimka_na_denia_s_biasna_skorost_po_strahovitata_pista/", "text": "Матиас Майер спечели спускането в Кицбюел, кръг от   алпийски дисциплини. Австриецът триумфира в своята домашна надпревара, записвайки 1:55.59 минути на легендарната писта \"Щрайф\". Времето на олимпийския шампион от 2014 Майер е седмото най-добро постижение в пълната дължина от 3312 метра. На снимката: Майер прелита през най-тясната част от пистата - Капанът за мишки.", "date": "2020.01.25", "title": "Снимка на деня: С бясна скорост по страховитата писта \"Щрайф\" в Кицбюел"}
{"url": "https://www.dnevnik.bg/sport/2020/01/25/4020848_kirios_ocelia_v_epichen_mach_i_si_uredi_sreshta_s/", "text": "Водачът в световната ранглиста  Рафаел Надал  и Ник Кириос оформиха мечтан сблъсък в осминафиналите на Australian Open. Представителят на домакините стигна до тази фаза след епичен успех над Карен Хачанов. Руснакът беше близо до зрелищен обрат, но Кириос измъкна победата в шампионски тайбрек. 24-годишният австралиец триумфира с 6:2, 7:6 (5), 6:7 (6), 6:7 (7), 7:6 (8), а мачът продължи 4.24 часа. \"Това беше една от най-добрите ми победи в кариерата. Откачено е\", каза Кириос, който едва се държеше на краката си след края на двубоя. Австралиецът изоставаше със 7:8 в шампионския тайбрек, но подпомогнат от публиката успя да спечели следващите три точки, с което затвори мача в своя полза. Кириос стигна до успеха от третата си възможност, като имаше по един мачбол в третия и четвъртия сет. Хачанов отговаряше на предизвикателството и нивото на играта му се вдигаше във важните моменти. Мнозина вероятно виждаха руснака от губещата страна, когато той беше загубил първите два сета и изоставаше с пробив при 2:4 в третия. Хачанов обаче успя да се върне в мача до края на частта и с голямо раздаване вкара мача в пети сет. Двубоят между Надал и Кириос ще се изиграе в понеделник. В дуелите между двамата австралиецът има три победи, докато водачът в ранглистата е излизал победител в четири от сблъсъците. Мачовете между Надал и Кириос често са съпроводени с голям заряд заради обтегнатите им отношения. В предишния си мач  австралиецът осмя Надал, като имитира поведението му преди сервис .", "date": "2020.01.25", "title": "Кириос оцеля в епичен мач и си уреди среща с Надал в Мелбърн"}
{"url": "https://www.dnevnik.bg/bulgaria/2020/01/25/4020861_protestirashtite_sreshtu_bezvodieto_poiskaha_ostavkata/", "text": "Жителите на Перник, които излязоха на протест в центъра на София заради водната криза в града, поискаха оставката на премиера Бойко Борисов и на регионалния министър Петя Аврамова, съобщи БНР. За днес протестът приключи, но организаторите обявиха, че в понеделник ще се съберат в 12 часа пред Министерството на регионалното развитие със същите искания. Според участниците в протеста от самото начало на кризата не се оценява правилно отговорността на МРРБ. Първоначални недоволните обявиха готовност да останат пред сградата на Министерския съвет до 22 часа тази вечер, за да бъде изпълнено искането им. Протестът е организиран от Инициативен комитет \"Спаси Перник\". Посланието е \"Вода за Перник, вода за България!\". Миналата събота правителството обяви план за решаване на кризата като използва водопреносната мрежа на София, за да насочи вода от Рила през язовир \"Бели Искър\" към Мало Бучино за Перник. Опасенията са обаче , че времето е твърде кратко и язовирът ще се опразни изцяло преди новият водопровод да е готов. Заради това, че допусна източването на язовира през декември беше уволнен областният управител на перник Ирена Соколова (ГЕРБ), а министърът на околната среда Нено Димов влезе в ареста, подаде оставка и беше сменен. ", "date": "2020.01.25", "title": "Протестиращите срещу безводието поискаха оставката на Борисов и Аврамова"}
{"url": "https://www.dnevnik.bg/sviat/2020/01/25/4020864_moskva_oceni_izgonvaneto_na_diplomatite_si_kato/", "text": "Актът на българските власти да обявят за нежелани двама руски граждани с дипломатически статут се оценява в Москва като неприятелски и провокативен акт. Департаментът за информация и печат на руското Министерство на външните работи днес публикува на сайта си коментар по темата, в който се казва: \"На 24 януари българските власти взеха решение да изгонят от страната дипломат от посолството и сътрудник в търговското превставителство на Русия в България. Никакви разумни доказателства, които да обосноват това решение, не бяха представени. Оценяваме тази стъпка на официална София като откровено неприятелска и провокативна, влизаща в разрез с конструктивния и традиционно основан на взаимно уважение характер на руско-българските отношения. Запазваме си правото да вземем ответни мерки. България беше окуражена да действа срещу злонамерените действия на своя територия от посолствата на САЩ, Великобритания, Канада. В руското изявление се поставя въпросът единствено за случая с руските дипломати. не се коментира отправеното ден по-ран ообвинение от прокуратурата срещу трима руснаци за отравянето на бизнесмена Емилиян Гебрев през 2015 г. ", "date": "2020.01.25", "title": "Москва оцени изгонването на дипломатите си като неприятелски, провокативен акт"}
{"url": "https://www.dnevnik.bg/sport/2020/01/25/4020813_ivailo_gocev_jelanieto_ni_e_machut_na_kubrat_pulev_s/", "text": "Истанбул и Лондон са двата града, които щабовете на Кубрат Пулев и Антъни Джошуа разглеждат като място за мача помежду им. Това заяви мениджърът на българския боксьор Ивайло Гоцев пред \"Дневник\". Пулев е официален претендент на Международната боксова федерация (IBF) и стигна до мач за световната титла срещу шампиона Джошуа. Преговорите между двете страни продължават, като се очаква да приключат до края на месеца. \"Ние създадохме условия за провеждането на мача в Истанбул. Те  искат в Лондон . Предпочитат да вземат по-малко пари, но да са у дома. Изглежда се притесняват от силния съперник Кубрат Пулев\", каза Гоцев. По думите му за българина най-важното е да има мач със световния шампион. \"Идеята е да играем с Джошуа, а не той да оваканти титлата, защото Кубрат се е готвил да има мач със световния шампион.\" Пулев стига до трета възможност да се бие за световната тила. \"Смятам, че съм се развил отлично, щом съм на това ниво да съм номер едно в света. Остава последният връх на планината, тоест най-стръмното и най-трудното, което всъщност може и да се окаже най-лесното\", каза  Пулев в интервю за \"Дневник\" преди месец . Преди малко повече от пет години  българинът загуби от Владимир Кличко . През 2017 г. Пулев имаше организиран мач с Джошуа, но се оттегли заради контузия.", "date": "2020.01.25", "title": "Ивайло Гоцев: Желанието ни е мачът на Кубрат Пулев с Джошуа да е в Истанбул"}
{"url": "https://www.dnevnik.bg/video/svobodna_evropa/2020/01/25/4020240_kak_filmut_medena_zemia_ot_severna_makedoniia/", "text": "След като документалният филм \"Медена земя\" беше номинирана за \"Оскар\" в две много важни категории - за чуждестранен и за пълнометражен документален филм, тази седмица властите в Македония решиха да предприемат действия, с които да подобрят живота на Атидже - главната героиня във филма. К метът на община Лозово Ацо Велковски  обеща, че на Атидже ще й бъде осигурена работа и възможност да запише песни в професионално студио. С какво обаче \"Медена земя\" впечатли Холивуд и защо властите се притесниха от показаното във филма и решиха да помогнат на Атидже - гледайте във видеото на \"Свободна Европа\".", "date": "2020.01.25", "title": ""}
{"url": "https://www.dnevnik.bg/zelen/2020/01/25/4020866_murtva_riba_izpluva_v_marica/", "text": "Сигнал за голямо количество мъртва риба в река Марица до стария мост в района на село Цалапица е подаден тази сутрин на тел. 112. Това съобщи за \"Фокус\" - Пловдив областният управител Дани Каназирева.  Пред БНР - Пловдив директорът на инспекцията по околна среда в Пазарджик Костадин Гешев съобщи, че източникът на замърсяването е пазарджишката фирма \"Екоинвест\", която преработва пластмаса. Възможно е да има и други замърсители, посочи Гешев. Замърсяването идва от поречието на река Пишманка, затова се вземат проби от водата, за да се установи дали фирмата замърсител е само една. Първоначалните данни сочат, че рибата е умряла заради изпускането във водата на т. нар. мленки от пластмаса. Това са неразтворими вещества от пластмасата, които отиват във водата заради неправилна работа на пречиствателните съоръжения, обясни директорът на екоинспекцията в Пазарджик. Информирани са всички институции - МВР, Басейнова дирекция, Районната инспекция по околна среда, Българската агенция за безопасност на храните. Техни представители са били на място, за да проучат всички обстоятелства. Според Каназирева има опасност замърсяването да премине в района на Пловдив. \"Първоначалните данни говорят за токсично отравяне, затова и предприетити мерки са много сериозни. Изпратили сме съобщения до общините Пловдив и Първомай за да информират и предупредят населението да избягва консумацията на риба от река Марица, както и да ограничи достъпа на хора и животни до водата до изясняване на причините и естеството на замърсяването, коментира Каназирева, цитирана от пресслужбата си. По думите й подадена е информация към ВиК –Пловдив да се следи качеството на питейната вода и ако е необходимо да се вземат проби от водоизточниците до изясняване на случая. По случая е сезирана прокуратурата, образувано е досъдебно производство. В момента района се охранява от служители на МВР. Вечерта прокуратурата съобщи, че са извършени огледи на три места по поречието на река Марица и в четири фирми в района на Пазарджик, на които са присъствали Васил Малинов, окръжени прокурор на Пазарджик, екипи на ОД на МВР, екоинспектори. По досъдебното производство са извършват процесуално – следствени действия - взети са проби от различни участъци на река Марица, част от рибите са предадени за изследване в специализирана лаборатория, разпитват се свидетели, назначени са експертизи, които да определят вида на замърсяването и причините за измирането на рибата. Правоохранителните органи предупреждават жителите на населените места в никакъв случай да не събират или консумират, под каквато и да било форма мъртвата риба, защото е възможно това да застраши здравето им.", "date": "2020.01.25", "title": "Гражданите да не черпят вода и да не ядат риба от Марица заради замърсяване (допълнена)"}
{"url": "https://www.dnevnik.bg/sviat/2020/01/25/4020875_kitai_otmeni_turjestvata_za_nova_godina/", "text": "Новият вирус, появил се в Китай и плъзнал из Азия, помрачи първия ден от Годината на Металния плъх в голяма част от региона. Тържествата за лунната Нова година са отменени в континентален Китай и ограничени в полуавтономния град Хонконг, предаде Асошиейтед прес. В Пекин днешният ден обикновено е празничен - из града бият много барабани и се разнасят дракони. Тази година обаче китайската столица, парализирана заради новия вирус, се е превърнала в град фантом, констатира Франс прес. Двата големи столични парка, посрещнали 1.4 милиона посетители по време на миналогодишните празненства, днес са затворили врати. За да намалят риска от заразяване, в последния момент властите отмениха тържествата. Никъде не се виждат Танцът на Лъва или Танцът на Дракона - страховити фигури, вдигнати над множеството; няма я и обичайната шумотевица от импровизираните оркестри с барабани и чинели, с която китайците пъдят на този ден злите духове. \"Това не е никаква Нова година\", сподели разочаровано 21-годишната Ли, застанала пред затворените врати на Храма на ламите, пред който ревностни последователи на будизма друг път се редят на опашка, за да бъдат сред първите, запалили благовония по случай празника. Обектът ще остане затворен до второ нареждане, \"за да се опази здравето на поклонниците и на монасите\", обяснява табелка на вратите на храма, прочут с гигантска статуя на Буда. Миналата година тук посрещнаха празника най-малко 80 000 души. Този път обаче униформени пазачи с предпазни маски на лицата приканват минувачите да не се застояват наоколо. Над 1000 километра делят Пекин от град Ухан, центъра на епидемията, от чието начало миналия месец вече се заразиха близо 1300 души, 41 от които починаха. Ухан и околните райони са отрязани от света и от четвъртък - фактически поставени под карантина. В 20-милионната столица, където са регистрирани 35 случая на заразата, са затворили редица туристически обекти като Забранения град, бившия императорски дворец и части от Великата китайска стена./БТА", "date": "2020.01.25", "title": "Китай отмени тържествата за Нова година"}
{"url": "https://www.dnevnik.bg/sport/2020/01/25/4020879_bezzub_barselona_ruhna_na_mestaia/", "text": "Барселона\" допусна грешна стъпка в Ла Лига след загуба при гостуването си на \"Валенсия\". На стадион \"Местая\" \"прилепите\" проведоха отлично мача в тактически план и надвиха с 2:0 испанския гранд, който предимно владееше топката, без да атакува опасно. Вратарят Андре тер Щеген спаси \"Барселона\" от по-голяма загуба. Германският страж отрази дузпа в началото на мача, а негови ключови намеси през първото полувреме дълго време поддържаха резултата равен. Кулминацията дойде през втората част, когато Жорди Алба си отбеляза автогол при опит да блокира удар на Максимилиано Гомес, който по-късно оформи крайния резултат. Това беше първа загуба за \"Барселона\" под ръководството на новия треньор Енрике Сетиен. Поражението идва в третия му мач начело на каталунците, като колебанията на тима се видяха и в първите два двубоя срещу \"Гранада\" и \"Ибиса\". След загубата \"Барселона\" остава с 43 точки, колкото има и \"Реал\", като белите гостуват на \"Валядолид\" в неделя. \"Валенсия\", който прекъсна серия от седем мача без победа срещу каталунците, е временно пети с 34 точки.      \"Барселона\" изигра слаб мач, като действията на халфовата линия бяха напълно неутрализирани, а Лионел Меси и Антоан Гризман останаха изолирани в атака. Въпреки че владееха топката в 74% от времето, каталунците не създадоха нямаха много възможности за гол. Футболистите на \"Валенсия\" изчакваха удобен момент и действаха на контраатака. Това им донесе успех, като Тер Щеген трябваше да прави пет спасявания в първите 31 минути. Вратарят на \"Барселона\" дори спаси дузпа на Гомес, отсъдена заради нарушения на Жерар Пике. Гомес отново беше в центъра на събитията, като след негов удар Алба си отбеляза автогол. Изстрелът на нападателя на \"Валенсия\" излизаше в аут, но бранителят на каталунците отклони топката неспасяемо във вратата. 12 минути преди края на мача атака отдясно се пренесе към лявото крило, където Гомес имаше време да овладее и се разписа от границата на наказателното поле.     ", "date": "2020.01.25", "title": "Беззъб \"Барселона\" рухна на \"Местая\" и допусна първа загуба при Сетиен"}
{"url": "https://www.dnevnik.bg/bulgaria/2020/01/25/4020837_kratki_novini_maluk_samolet_katastrofira_krai_ruse/", "text": ".  Над 100 стари коли изгоряха в пункт за скрап в Хасково Прокуратурата в Хасково разследва пожар в пункт за изкупуване на метали, унищожил имущество на значителна стойност. В пункт за изкупуване на черни и цветни метали в града, в който са съхранявани стари автомобили, предадени за вторични суровини, избухнал пожар, причините з акойто с еразследват. Изгорели са над 100 коли. Спасители и словашки хеликоптери спасиха алпинист в Рила  Планински спасители от Дупница и два словашки хеликоптера са спасили пострадал алпинист в района на водопада Рилска Скакавица, съобщи за БТА Божидар Джокин от Планинската спасителна служба, който е координирал спасителната акция днес. След 13 часа в района на водопада, където са се изчаквали група алпинисти, един от тях паднал и получил тежки наранявания. Петима спасители от Дупница са се притекли на помощ с моторни шейни от района на хижа \"Седемте езера\". В акцията са се включили и два хеликоптера от Словакия, които са били ангажирани с участие в състезанието за Световната купа в Банско. Пострадалият мъж е от София, има множество фрактури и е изпратен за лечение в болницата \"Св. Анна\". Пациентът е с фрактура на бедрена кост и е стабилизиран, информира болницата.  Президентът Радев се срещна с шефа на МВФ Георгиева  Президентът Румен Радев се срещна днес с управляващия директор и председател на Изпълнителния съвет на МВФ Кристалина Георгиева, съобщипрессекретариатът на държавния глава. Двамата са разговаряли за политиките в икономиката и образованието. Пдчертано е, че конкурентоспособността трябва да се насърчава за постигане на икономически растеж.      Малък самолет катастрофира в Русенско Малък самолет е паднал в гора при опит за кацане на частно летище в землището на село Бъзън, община Русе, съобщи БНР. Двамата пилоти, които пострадаха, са настанени в болница с леки травми и без опасност за живота. Те са на възраст 52 и 41 години и са от Велико Търново и Горна Оряховица. Специална комисия от Министерството на транспорта ще разследва причините за инцидента, но първоначалните данни сочат силен страничен вятър. .", "date": "2020.01.25", "title": "Кратки новини: Над 100 стари коли изгоряха в пункт за скрап в Хасково"}
{"url": "https://www.dnevnik.bg/bulgaria/2020/01/25/4020893_belingkat_pohodkata_izdava_ruski_razuznavach_v/", "text": "Високопоставен член на руското разузнаване и водач на екипа, който извърши опита за убийство срещу Сергей Скрипал и дъщеря му, е същият, който е заснет от камерите в сградата на оръжейното дружество \"Емко\" през 2015 г. Това съобщава \"Свободна Европа\" като се позовава на журналиста от разследващия сайт \"Белингкат\" Христо Грозев. Преди дни прокуратурата в България разпространи няколко видеа от паркинга, на които се вижда мъжки силует около колата на шефа на \"Емко\" Емилиян Гебрев. Записите от охранителните камери са направени по същото време, когато Гебрев, синът му и негов сътрудник бяха отровени. Преди ден прокуратурата обяви за международно издирване руснаци, които обвинява за престъплението. Имената им не се назовават официално. Видеата вижте  тук  \"Вярваме, че това е лидерът на екипа, който е бил изпратен в България Сергей Федотов, чието истинско име е Денис Сергеев\", заяви Грозев, цитиран от \"Свободна Европа\". В началото на декември  прокуратурата потвърди разкритията на чуждестранни медии , сред тях и на разследващия сайт \"Белингкат\", за присъствието у нас на служители на руското военно разузнаване по време на отравянето през 2015 г. Според Грозев Сергеев може да бъде разпознат по начина, по който ходи. Журналистът съобщава още, че има множество видеоматериали от пребиваването на руския агент в Лондон, които могат да бъдат сравнени със записите от България, от които е \"много вероятно\" да има и такива извън гаража.", "date": "2020.01.25", "title": "\"Белингкат\": Походката издава руски разузнавач в паркинга на офиса на Гебрев"}
{"url": "https://www.dnevnik.bg/photos/2020/01/25/4020702_snimka_na_denia_kak_se_praviat_skulpturi_ot_20_tona/", "text": "В 30-то международно изложение за снежни фигури 16 отбора от цял свят ще се състезават в Брекенридж, Колорадо. Участниците трабва да издълбаят ръчно 20-тонни блокове сняг в огромни, сложни произведения на изкуството. Художниците могат да използват само ръчни инструменти, креативност и вдъхновение, за да осъществат своите идеи.", "date": "2020.01.25", "title": "Снимка на деня: Как се правят скулптури от 20 тона сняг"}
{"url": "https://www.dnevnik.bg/sport/2020/01/25/4020895_ekstremnoto_spuskane_na_shampiona_po_legendarnata/", "text": "С дължина 3312 метра и среден наклон 27% пистата \"Щрайф\" в Кицбюел е предизвикателство дори и за най-подготвените състезатели. Те преодоляват 806 м денивелация, като най-стръмната точка е като отвесна стена с наклон 85%. Най-бърз в спускането стана австриецът Матиас Майер , който измина трасето за 1:55,59 мин. Той даде седмото най-добро време в историята.", "date": "2020.01.25", "title": ""}
