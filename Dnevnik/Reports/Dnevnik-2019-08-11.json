{"url": "https://www.dnevnik.bg/analizi/2019/08/11/3949390_deistviia_i_citati_bez_komentar/", "text": "                         В началото на седмицата все още неназначеният единствен кандидат за главен прокурор Иван Гешев заговори за това как прокуратурата трябва да се отвори към българските граждани. Повод за това твърдение на Гешев е разкриването на доказателства от досъдебното производство по изтичането на лични данни на 5 млн. български граждани от базата данни на НАП. Отново през седмицата Прокурорската колегия на ВСС излезе със следната позиция: Именно поради така изложената просба от страна на Прокурорската колегия на ВСС в този текст ще изложим с цитати доколко виждането на Гешев за отваряне на прокуратурата към обществото съвпада или нарушава конституционни и законови текстове. \"Аз не виждам какво могат да попречат определени доказателства, които така и така са явни и се коментират в съдебните заседания. Затова тези доказателства, които представихме, са в един супер минимален обем от това, което има по делото и те са представени в обем, който няма да затрудни бъдещото разследване. Вярвайте ми, дори ежечасно излизат нови доказателства, които при необходимост, за да бъде информирано обществото, когато няма да бъде затруднено разследването, ще бъдат представени на обществото. Това ще стане, защото става въпрос за интереса на над 5 млн. български граждани.\"  относно разгласяване на материалите по разследването: \"Чл. 198. (1) Материалите по разследването не могат да се разгласяват без разрешение на прокурора. (2) Когато е необходимо, органът на досъдебното производство предупреждава срещу подпис лицата, които присъстват при извършване на действията по разследването, че не могат да разгласяват без разрешение материалите по делото и в противен случай носят отговорност по чл. 360 от Наказателния кодекс.\" За да не нарушим повелята на Прокурорската колегия на ВСС ще лишим читателя от подробен анализ на изложеното. Очевидно е, че Евгения Станкова е наблюдаващ прокурор по делото, по което Гешев коментира доказателствата и обещава да бъдат изнесени и нови такива. Очевидно НПК дава това право на наблюдаващия прокурор, но не на Гешев. Нарушението на НПК е основание за търсене на отговорност. \"Прокуратурата се отваря към обществото, прокуратурата показва факти и обстоятелства, които обществото трябва да знае, тоест показва истината () явно някой се страхува от истината. Истината е, че прокуратурата дължи обяснение на българските граждани. () Поне засега това е разбирането и на ръководството на прокуратурата. \" С изменение на Конституцията от 2015 г. се цели именно прокуратурата да бъде накарана да работи по прозрачен за обществото начин, така че да не се чудим как по знакови дела някои обвинения са твърде чупливи да издържат в съда, а по други, спрямо далечни на властта лица, прокуратурата е далеч по-усърдна в действията си. А формата на отчетност следва да става пред Народното събрание от страна на главния прокурор. През ноември 2016 г. главният прокурор иска тълкуване на чл. 84, т. 16, изречение второ от Конституцията. Становището на главния прокурор Сотир Цацаров, изразено по тълкувателно дело 15/2016 г., застъпва тезата, че докладите на прокуратурата \"биха могли да съдържат обобщени данни за дейността на прокуратурата, включително анализи и констатации за тенденции и процеси. Не би следвало Народното събрание да очаква от главния прокурор доклад за предприетото и установеното от прокуратурата по конкретно наказателно производство или прогноза за бъдещия му край.\" През юни 2017 г. Конституционният съд дава задължително тълкувание, според което: \" Докладът по чл. 84, т. 16, изречение второ от Конституцията, не следва да се основава на конкретно наказателно производство, защото по този начин съществува риск от засягане по конституционно недопустим начин независимостта на съдебната власт и до нарушаване на установения в Конституцията баланс между властите в противоречие с основните принципи на установеното държавно управление, изградено върху конституционния принцип за разделение на властите, съществена гаранция за спазването на който е независимостта на съдебната власт. Това разбиране съвпада и с виждането на Конституционния съд в Решение № 9/2011 г. по дело № 7/2011 г., че \"като държавни органи прокуратурата и следствието не трябва да предоставят на народните представители сведения и документи, когато те представляват следствена тайна\". Досъдебната фаза на наказателния процес не е публична и материалите по разследването не могат да бъдат разгласявани без разрешение на наблюдаващия прокурор (чл. 198, ал. 1 НПК).\" Отбелязваме само, че в наказателния процес се издирва обективната истина, прокуратурата е длъжна да събира доказателства и за виновността, и за невинността на подсъдимите. Обикновено прокурорите имат свои твърдения, свързани с обвинението, които се проверяват от съда. Твърденията на прокуратурата нямат предустановеност като \"истина\". Възгледите на Гешев за отворената прокуратура някак, ако Прокурорската колегия на ВСС позволи, ни карат да си мислим, че се разминават с възгледите на ръководството, на НПК и на Конституционния съд.", "date": "2019.08.11", "title": "Действия и цитати без коментар"}
{"url": "https://www.dnevnik.bg/sviat/2019/08/11/3949626_bulgarite_da_ne_se_mesiat_a_zaev_niama_da_prechi_-/", "text": "Няколко дни в Северна Македония не се говореше толкова за отношенията с България, но вчера София отново си намери място в дневния ред на Скопие. Този път причината бе неочаквана. Водещата тема напоследък бе една: дали обещаното от премиера Зоран Заев ново начало за върховенството на закона в страната може да се сбъдне и дали самият той има право да говори за него. Записът на италианския вестник \"Ла верита\", показващ как печално известни бизнесмени - Боян Йовановски (с прякор Боки 13) и Зоран Милески (Зоки Кичеец) - вземат подкуп от 1 млн. евро от предприемача Йордан (Орце) Камчев, за да даде подкуп на ръководителя на Специалната прокуратура Катица Янева и институцията ѝ да се произнесе в негова полза по дело за пране на пари. Тази привидно вътрешнополитическа история обаче надхвърли значението на конкретния корупционен скандал. Дни наред премиерът Зоран Заев е под натиск от опозицията, тъй като Янева бе сред доверените му хора. Докато част от противниците му говорят за оставка, други изтъкват провала на Специалната прокуратура, разследваща дела, образувани на базата на направени чрез подслушване записи по времето на бившия премиер Никола Груевски. В третия запис, който пусна журналистът от разговори между бизнесмените, се споменяваше още едно име и то разтърси Скопие. Името бе Зоран Заев. Камчев, споменал го лично с надеждата премиерът да не се меси в случая му, казал и друго: \"Българите да не се месят.\" Три записа Напрежението се натрупва от четвъртък насам. Тогава първият запис на \"Ла верита\" показа две сцени - една с броене на пари и слагането им в чанта, друга с напускащите дома на Камчев (със същата чанта) Йовановски и Милески. Вторият в петък бе с осем разговора на тримата участници, в единия от които се появява женски глас - този на Янева. Диалозите засягат въпроси за бъдещето на Камчев - как той ще бъде освободен от домашен арест и паспортът ще му бъде върнат, а случаят му в Специалната прокуратура - решен. Гласът, приличащ на този на Янева, казва, че тя е \"много заета\", но въпреки това прокурорът по делото Лиле Стефанова не може да направи \"нищо\" без нея и ситуацията е \"под контрол\". Янева вчера не отрече, че е разговаряла с Камчев, но определи общуването им като \"преговори\", за да може той да стане свидетел по друг случай, разработван от CJO (Специjално jавно обвинителство). В третия разговор обаче за Заев се говори с кодовото име ЗЗ. Йовановски обяснява, че е говорил с него \"в понеделник\". Камчев допуска, че Заев \"няма да създава проблеми\", а събеседникът му се съгласява. Премиерът реагира веднага и каза, че Йовановски е злоупотребил с името му, за да си придаде важност пред Камчев. Заяви, че е говорил с Йовановски единствено за дейности на негова хуманитарна организация. Специалната прокуратура на прицел Преди две години Катица Янева  бе човекът с най-висок рейтинг в Северна Македония . Тя оглави институцията, създадена заради един от големите политически скандали в Скопие в последните години - подслушаните разговори от управлението на премиера Никола Груевски. Записите от тях (т. нар. бомби) бяха степенката, на която тогава сравнително новият на социалдемократическата опозиция Зоран Заев застана, за да добие популярност в страната. Не просто самите записи предизвикаха силен отзвук в македонското общество, а и съдържанието им - дела за злоупотеба с влияние, корупция, изнудване, пране на пари и масово наблюдение на елита в страната можеха да бъдат започнати на базата на записите. Дори срещу самия Груевски. Така и стана. Политическата криза, която се развихри след \"бомбите\" (определяни от Груевски като \"опит за държавен преврат\"), почти завърши със среща на ЕС, САЩ и лидерите на големите партии - ВМРО-ДПМНЕ, социалдемократите и две албански. В Пържино, където бе сключено споразумението,  се положиха и основите на CJO , създадена, за да разследва съдържанието на записите. Присъда получи Груевски, макар и да се спаси от нея с бягство в Унгария. Това стана и с братовчед му, Сашо Миялков - шеф на разузнавателната служба. Засегнат се оказа и Орце Камчев - същият бизнесмен, известен с тогавашната си медийна империя и конгломерата \"Орка Холдинг\", когото България за кратко предлагаше за почетен консул в Охрид. \"Империя\" бе дело за пране на пари, от което според друго дело, \"Рекет\", двама бизнесмени със спорна репутация са предложили на македонския и български гражданин Камчев да се спаси. Йовановски и Милески бяха задържани на 15 юли тази година \"на граница\", според някои медии - при опит да влязат в България. Дни след това Янева подаде оставка. Няколко месеца след като бе допунала, че може да се бори за втори мандат, тя заяви, че ще остане на поста само докато ѝ бъде избран наследник. Малко след това телефонът ѝ бе конфискуван във връзка със случай на подкуп, предложен от заподозрян на прокурор, за да продължи по-благоприятно случаят му. Нито Камчев, нито Янева бяха споменавани публично, но всички гледаха към тях: бизнесменът бе освободен на 4 март - две седмици след датата, на която се предполага, че Йовановски е получил парите (20 февруари 2019 г.). Случаят изникна в момент, когато трябваше да се реши бъдещето на CJO - институция, образувала много производства срещу управяващата партия. Мандатът ѝ от пет години изтича и може да се удължи само със закон и две трети мнозинство. Трябваше да се вземе решение- да остане ли тя постоянно действащ орган, да се интегрира ли като звено в системата на прокуратурата (но не и като отделни институция, или да изчезне, като прехвърли работата си. Ръководството на ВМРО-ДПМНЕ, която определя CJO като маша на партията на Заев - нейни политици или протежета в предишната власт са сред заподозрени и обвиняеми - заплашиха да блокират новия закон, който ще се приеме, ако няма избори. В тази обстановка управляващите и ВМРО-ДПМНЕ започнаха да преговарят - и за CJO, и за избори. Заев първоначално отказваше да обвърже подкрепата на опозицията за закона с изместване на изборите с няколко месеца. Опозицията даваше ситуацията с Янева като аргумент срещу CJO, \"провалената\" институция. Записът с Йовановски, Милески и Камчев само засили това впечатление. След последния запис заместник-председателят на ВМРО-ДПМНЕ Александар Николовски нарече премиера \"капо ди тути капи\" и заяви, че то е бил подробно информиран за операция за рекетиране на много бизнесмени.\" Във \"Фейсбук\" Заев настоя, че \"Северна Македония е подготвена за справедливост, колкото и да е трудно и травматично.\" \"Българската следа\" Откъде Камчев е получил записите? Македонски медии коментираха, че той може би е записвал сам. Покрай факта, че има български паспорт, се говореше и за недоказаната роля на България -  публикация на \"Дойче веле\"  се позоваваше на собствени източници, според които София се е погрижила за сигурността му. . Цитиран е отговор на българските власти, според който на Камчев е предоставена охрана, но това не доказва твърденията, а България отрича Камчев да е искал съдействие (впрочем версията за \"българска охрана\" на Камчев  се върти в македонски издания  от април). Телевизията на Йовановски 1тв, междувременно, обяви, че записът минал \"през Будапеща\" (където се намира Груевски). Телевизията, поддържаща версията, че записът е компрометиран, обръща внимание на факта, че \"Ла верита\" често изразява позиции на ВМРО-ДПМНЕ. Македонските власти отричаха България да има роля в случая \"Рекет\", направи го и самият Заев, който припомни, че София е приятел и не може да коментира такива твърдения за нея. \"Българска следа\" обаче изникна и в третия запис, пуснат от \"Ла верита\". В него се чува как Камчев обяснява на Йовановски: \"Българите вече да не се месят.\" Според контекста на разговора вероятно намесата на София е била по време на ареста на Камчев, а Йовановски казал на съпругата на Камчев да предаде на \"българите\" да не го правят повече, пише \"Дойче веле.\" Дали Камчев има предвид опит българската страна да повлияе на правосъдието, нито за кои \"българи\" (изпълнителната власт, други институции или конкретни хора) става дума, не е изрично упоменато в записите. \"Добре, те опитаха нещо, приятели сме, приятел трябва да пробва, но сега знаем кой ключ ще отвори вратата.\" Вицепремиерът Красимир Каракачанов  наскоро каза , че кандидатурата на Камчев за почетен консул в Охрид е оттеглена след несъгласие на властите в Северна Македония. \"Ла верита\" - от Камчев и Заев до ЕС и Сорос Междувременно италианският журналист от \"Верита\", публикувал записа, го използва, за да направи коментар, който не е пряко свързан с него, но който се повтаря често от противниците на Заев: прокуратурата, изровила тайните дейния на управлявалата 10 години ВМРО-ДПМНЕ, но и на други познати лица в Северна Македония, е \"намесата\" на Европейския съюз и фондацията на американския милиардер Джордж Сорос. Авторът нарече Северна Македония \"държава с ограничен суверенитет\", а във видео във \"Фейсбук\" на английски  се появи  и заглавието: \"Суперпремиерът на Скопие, подкрепян от (върховния представител на ЕС във външната политика Федерика) Могерини и Брюксел преговаря за оставка заради случай на подкуп.\" Малотиражният (70 хил. броя дневно) десен вестник \"Ла верита\" поддържа партията \"Лига\" на вицепремиера Матео Салвини. В текст, посветен на аферата и публикуван отделно от записите, изданието излага недвусмислено версията на ВМРО-ДПМНЕ - някогашните \"бомби\" на Заев са получени от чужда държава. Това в случая е \"Германия на (канцлера Ангела) Меркел\", тъй като се твърди, че записите са \"получени чрез \"Дойче телеком\". \"Германският план бе в комбина със Сорос, който месеци финансираше протести на улиците.\" Накрая незаконната външна намеса успяла, но консервативното правителство на ВМРО-ДПМНЕ винаги оспорвало истинността, съдържанието и методите на подслушването. Вестникът поддържа много от идеите, изразявани от европейски националистически политици - подкрепа за политиките на американския президент Доналд Тръмп и за унгарския премиер Виктор Орбан. Има положителни материали за руския президент Владимир Путин и отношенията му със Запада. Текстовете за Северна Македония, подписвани от същия автор - родения в Словения Ларис Гайсер, говорят и за \"интервенциите\" на Сорос в Скопие. Вестникът поддържаше  спорната кампания за бойкот на референдума  за смяна на името. Гайсер впрочем е интервюирал Груевски и бившия външен министър от партията му Никола Попоски. \"Дойче веле\" отбелязва, че основателят и главен редактор на изданието Маурицио Белпиетро е направил кариера в медийната империя на бившия италиански премиер Силвио Берлускони, няколко пъти обвиняван и усъждан за клевети. Със залеза на Берлускони прави преход към Салвини. \"Жертвата\" Камчев В няколко издания редом с македонското на \"Дойче веле\" - като \"Нова ТВ\" и МКД - в много публикации напоследък се обръща внимание и на друга подробност: законодателството позволява на Камчев, дал подкупа, да излезе от ситуацията като жертва, въпреки че казва на Йовановски в момента на предаването на парите: \"Аз и ти, брат, сме такива хиени.\" Така далият подкуп се оказа жертва - статут, предоставен му от основната (не специалната) прокуратура. \"Македонският преход продължава толкова дълго, че и спечелилите най-много дочакаха да станат жертви,\"  пише  Борис Георгиевски. Откъде са записите тогава? Прокуратурата не печели нищо от тях, нито към Камчев. Изглежда \"трети човек\" обира ползите, продължава той.", "date": "2019.08.11", "title": "\"Българите да не се месят\", а Заев \"няма да пречи\" - записите, разтърсили Северна Македония"}
{"url": "https://www.dnevnik.bg/sport/2019/08/11/3949637_hubchev_opravda_zagubata_na_levski_s_mladite_igrachi/", "text": "Младостта на някои футболисти е изиграла роля при  загубата на \"Левски\" от \"Берое\" с 1:3 . Това каза треньорът на сините Петър Хубчев след първото поражение на тима си през сезона в Първа лига. Хубчев обясни, че влезлият на почивката Илия Юруков е сбъркал, но оправда това с \"грешки на растежа\". \"Две от грешките са на съвсем младо момче, момче от школата. Какво да направим? Да го изхвърли от отбора? Това са елементарни грешки. Може би грешки на растежа, ако искаме да разчитаме на такива хора, трябва да отстраняваме такива грешки и да ги намаляваме\", каза Хубчев след срещата. Той добави, че влизането на Юруков е било принудително заради травма на Нуно Рейш. \"Той (Рейш) започна мача с контузия, имаше проблем на загряваката. В момента нямаме човек, който може да го замести пълноценно\". Поражението от \"Берое\" сваля \"Левски\" от върха, а сините може да изостанат от \"Лудогорец\", в случай че шампионите победят ЦСКА в дербито на кръга. Хубчев обаче не се интересува от това. \"Въобще не се занимавам с резултатите на другите отбори. Интересува ме единствено работата ми в \"Левски\". Не реагирам на освиркванията на феновете, не реагирам и на ръкоплясканията. Това е нещо нормално във футбола\", каза още треньорът на сините. Капитанът на тима Живко Миланов също отчете нуждата от по-опитни играчи. \"Играхме слабо, какво обяснение да имам. Проблемът е, че дадохме много пространства на \"Берое\". Лошото е, че когато се контузят двама-трима футболисти и не е същата игра, която трябва. Имаше доста млади играчи, а моето мнение е, че отборът се нуждае от няколко опитни футболисти\", каза Миланов.", "date": "2019.08.11", "title": "Хубчев оправда загубата на \"Левски\" с младите играчи"}
{"url": "https://www.dnevnik.bg/sport/2019/08/11/3949307_jivotut_na_geroite_v_sianka_kakvo_kostva_da_budesh/", "text": "Светът на Формула 1 често привлича със своя блясък - милионни възнаграждения, частни самолети, слава - това е само част от живота на пилотите, които всяка седмица се борят по най-известните писти в света. Спортът обаче не е съставен само от състезателите, а и от хората, които се грижат те да бъдат на пистата. За един пилот спечелването на състезание е немислимо без хората, които подготвят болида му - неговите механици. С постоянното  увеличаване на календара  и добавянето на нови състезания, на преден план отново изникна въпроса през какво минават обикновените членове на екипите. Тези, които не пътуват с частни самолети или хеликоптери, а трябва да чакат на опашки с часове. Механиците прекарват почти половин година извън домовете си, а голяма част от работата им остава незабелязана, на моменти дори недооценена. Изгаряния, натъртвания и болки в ходилата са само част от проблемите, с които тези мъже трябва да се справят. Но въпреки това продължават да работят. През какво обаче преминават хората, които могат да  сменят четири гуми  на болид за по-малко от две секунди? От хотела на пистата и обратно Във Формула 1 всеки пилот има свой екип от механици, които е между 15 и 20 души. Работата им за всяко състезание започва още от сряда, макар състезателния уикенд да е от само три дни. Обикновено механиците пристигат на всяка писта в сряда следобяд, когато ги чака дълга работа по сглабянето на боксовете и самите болиди. В четвъртък, денят в който пилотите пристигат и имат пресконференции, механиците са заети с проверка на всички системи и компоненти по болида. Правят се и безброй тренировки за смяна на гуми. Същинската работа е в петък, събота и неделя, когато времето никога не стига, а сънят е лукс. По традиция в петък във Формула 1 има две свободни тренировки, като първата започва в 11 ч. местно време, което означава, че механиците трябва да са на пистата още в 8 ч. Между двете тренировки времето е само два часа и половина, в което има бърз обяд и нова порция работа по проверка на всички елементи.      В събота графикът е идентичен с трета тренировка и квалификация. А в неделя макар да има състезание едва следобяд, механиците проверяват всичко по болида от сутринта. Работният ден на един механик продължава повече от 12 часа, като това са членовете на екипите, които пристигат първи на пистата и си тръгват последни, когато вече е тъмно. \"По принцип звучи много забавно това, че обикаляме света - ходим в Австралия, Япония, Близкия Изток и какви ли не места. В действителност ние виждаме летището, хотела и пистата. Единствено в сряда е възможно да излезем и да разгледаме малко\", споделя Кени Хендкамър, който е бивш главен механик на \"Бенетон\" и \"Ред бул\". Той започва във Формула 1 още в средата на 90-те години, когато е имало случай да се работи и по над 20 часа. \"Преди години нямаше забраната да се работи през нощта, нямаше и закрит парк. Така че при проблем по болида ние стояхме по цяла нощ, докато го отстраним. Обикновено в петък работехме по 22 часа, прибирахме се да поспим за малко и обратно бяхме на пистата. Нямаше такова нещо като закуска, хапваш някой сандвич между тренировките\", добавя бившият механик на Йос Верстапен и Себастиан Фетел. Ако има две състезания в поредни седмици, механиците трябва да опаковат всичко още в неделя вечер, за да може камионите с екипировка да заминат за следващата писта. Ако паузата е две седмици, екипът се прибира до фабриката, но почивката е само два дни, преди да се направи пълна ревизия на болидите. Връзката с пилотите Група от механици работи години наред по болидите на един и същи пилот, но прави ли това състезателя и механиците екип? Във Формула 1 е нормално, когато един пилот преминава в даден отбор да взима със себе си състезателен инженер, физиотерапевт, личен треньор и други, но не и механици. Причината е, че връзка пилот-механици в спорта няма или е голяма рядкост. Люис Хамилтън е един от малкото сред настоящите пилоти, който винаги поздравява екипа си след победа. \"Всеки пилот е различен и има свой характер. Знам такива, които дори не разговарят с механиците си, не знаят имената им, независимо че тези хора работят по болида му по 24 часа. Обяснявам си го с факта, че един пилот трябва да бъде егоист, за да успява\", добавя опитният механик.      Той описва Михаел Шумахер и Себастиан Фетел, с които е работил, като по-специални от останалите. \"Михаел познаваше всеки един механик отделно, винаги говореше с екипа си, интересуваше се от личния им живот, какво обичат. Самият той говореше по тези въпроси с механиците, създаваше връзки. В \"Ред бул\" Фетел беше същият\", казва Хендкамър и добавя, че бившият френски пилот Жан Алези в края на всеки сезон е събирал механиците си в Авиньон, където да ги черпи за добрата работа през годината. Какъв е стимулът? Формула 1 винаги е бил спортът, който е считан за един от най-опасните в света. Всеки пилот рискува живота си на пистата, но опасностите за механиците в бокса са не по-малки. През годините не са малко случаите на счупени крака и ръце, или други травми, причинени при грешки в питстоповете. С увеличения брой състезания рисковете не стават по-малко. \"Трябва да обърнем сериозно внимание на това. Формула 1 е бизнес и собствениците от \"Либърти медия\" искат той да се развива, нормално е да се търсят нови пазари, повече състезания и приходи, но не бива да забравяме, че все пак на първо място са хората. С повече състезания те ще са натоварени дори повече и не знам дали ще успеем да се справим с всичко\", каза наскоро шефът на \"Мерцедес\" Тото Волф.      Натоварената работа повдига и въпроса какво мотивира служителите в един жесток бизнес. Мнозина от механиците нямат личен живот, като дори и да се оженят, бързо се развеждат, след като отсъстват от дома дълго време. Средната заплата за механик във Формула 1 е между 40 и 60 хиляди паунда годишно. Нищожна сума на фона на възнагражденията, които взимат пилотите. \"Трудно е да се опише, защото това е състезание и винаги победата е целта, която гониш. Но за всеки механик е истинска гордост да види, че пилотът му се справя в състезанието без дефект, или когато си направил перфектния питстоп. Тогава работата ти носи истинско удоволствие и адреналин\", казва още Хендкамър.", "date": "2019.08.11", "title": "Животът на героите в сянка: какво коства да бъдеш механик във Формула 1"}
{"url": "https://www.dnevnik.bg/hrana_i_napitki/2019/08/11/3937652_rapani_frikase_s_leten_trjufel_riben_ekstrakt_i_kreson/", "text": "                         Сварете рапаните за 10-15 минути, извадете ги и застройте бульона с брашното, яйцето и киселото мляко. Накрая добавете лимона и рибния екстракт. Сотирайте рапана в зехтин, подправете с морска сол и бял пипер. Аранжирайте с летен трюфел и кресон. 100 г рапани 100 г кисело мляко 20 г лимон 10 г зехтин 10 г брашно 5 г трюфел 1 яйце 2 г кресон 5 г рибен екстракт 1 г морска сол 1 г бял пипер", "date": "2019.08.11", "title": "Рапани фрикасе с летен трюфел, рибен екстракт и кресон"}
{"url": "https://www.dnevnik.bg/sviat/2019/08/11/3949437_moje_li_kralica_elizabet_vtora_da_uvolni_boris_djonsun/", "text": "Лидерът на лейбъристите Джеръми Корбин ще се хвърли в такси, ще профучи през Лондон до Бъкингамския дворец и ще съобщи на кралица Елизабет Втора, че партията му поема контрола. Така шеговито заместникът на Корбин Джон Макдонъл отвърна на въпроса какво ще направи партията, ако сегашният премиер  Борис Джонсън загуби вот на недоверие , но започне да протака оставката си. По традиция новият премиер пътува до резиденцията на монарха в официална процесия, за да бъде официално назначен. Но до Брекзит остават броени дни и време за церемонии няма. Джонсън обещава, че  Великобритания ще излезе от ЕС на 31 октомври  със или без сделка. Парламентът е против това, а мнозинството на Джонсън е само от 1 човек, което го прави уязвим за евентуален вот на недоверие. Това обаче не означава, че той трябва да напусне поста веднага. Негови близки съветници твърдят, че Джонсън  смята да отложи предсрочните избори  за след Брекзит. Какво гласи законът Вотът на недоверие дава началото на 14-дневен период, в който премиерът може да се опита да си върне подкрепата на парламента, като спечели второ гласуване; или съперниците му могат да предложат свой кабинет, за да получат одобрението на мнозинството депутати. В същия период парламентът може да избере друг евентуален премиер. Ако това не се случи, изборите се насрочват за 25 работни дни след разпускането на парламента. Но не е задължително то да се случи веднага след изтичането на 14-дневния срок. Може ли кралицата да се намеси Конституционните експерти спорят по въпроса. \"Краткият отговор е, че  кралицата  може да освободи от длъжност Борис Джонсън, ако той откаже да подаде оставка\", казва пред в. \"Гардиън\" Робърт Хейзъл от \"Юнивърсити колидж Лондон\". \"Но ще го направи само ако камарата на представителите ясно покаже кой трябва да бъде назначен на негово място.\" \"Но ако парламентът действително приеме такава резолюция, очаквам Джонсън да подаде оставка и да препоръча на кралицата да назначи наследника му. Защото ще знае, че ако не го направи, ако не направи правилното нещо, тя ще го уволни.\"      Върнън Богданър от \"Кингс колидж Лондон\" не вижда обстоятелства, при които кралицата би действала така. Според него премиерът трябва да избере дата за изборите, да я препоръча на монарха и това определя датата на разпускането на парламента. Няма какво да спре Джонсън да губи време, казва той. Макар че това може да го изправи пред обвинения, че не спазва конституцията, подобен ход няма да е незаконен и кралицата няма да може да се намеси. Единствената причина, поради която монархът би уволнила Джонсън, е ако в първите 14 дни види категорично доказателство, че има възможност да се състави алтернативно правителство, оглавявано от друг човек. \"По време на управлението си тя винаги е спазвала препоръките на премиерите си и това се е доказало като добра стратегия. Ако парламентът не е доволен, то отговорността да предприеме действия е в негови ръце\", казва той. \"Кралицата има доста широки правни възможности, но в една конституционна монархия не бива да ги използва, освен ако условията не са изключителни. В случая не мисля, че са.\"", "date": "2019.08.11", "title": "Може ли кралица Елизабет Втора да уволни Борис Джонсън"}
{"url": "https://www.dnevnik.bg/bulgaria/2019/08/11/3949646_pozdravleniia_kum_mjusjulmanite_za_kurban_bairam/", "text": "\"Нека се опитаме в тези дни да бъдем по-добри един към друг, да се уважаваме и да си помагаме. Да не забравяме нашите родители и да подпомогнем морално и материално всеки, който има необходимост от помощ\". Това послание по повод мюсюлманския празник Курбан Бйрам отправя главният мюфтия Мустафа Хаджи. Той припомня, че целта на курбана, който се принася в жертва, \"не е нито месото, нито насладата, а богобоязливостта на вярващите\". \"Курбанът сближава хората, защото той е жертвено животно, което има стойност както на този свят, така и в Отвъдния. На този свят никой не живее сам, всеки има необходимост от хората около себе си, а споделянето на курбана допринася за изграждането на мостове между хората, независимо от техните етнос и религия. В Отвъдния свят курбанът ще бъде откуп за всеки, който е отделил от средствата си, за да се присъедини към общността на мюсюлманите в този ден\", се казва в поздравлението на главния мюфтия. Президентът Румен Радев отправи пожелания за здраве и благоденствие към представителите на мюсюлманската общност в България по повод празника Курбан Байрам. \"Свещените за мюсюлманите дни напомнят на цялото общество за голямото значение и сила на традициите, изградени върху стремежа за човешко разбирателство, съпричастност и духовно израстване\", заявява държавният глава в своя поздравителен адрес. Президентът подчертава, че когато искрено вярваме и следваме автентични и сплотяващи добродетели, устояли на историческите превратности и доказали жизнеността си, укрепваме възможностите си за по-добър и достоен живот. \"Нека е светло в домовете Ви! Да са благи мислите и добротворни сърцата Ви. Бъдете здрави като камъка, пречистени като водата и помнете, че в живота е важно не колко си пожънал, а какво си посял!\" - написа в профила си във \"Фейсбук\" председателят на Народното събрание Цвета Караянчева. Премиерът Бойко Борисов също поздрави вярващите с големия им празник. \"Нека дните на всички са изпълнени с радост и щастие за семействата и близките Ви, да има мир, разбирателство и взаимно уважение!\" написа Борисов във \"Фейсбук\".  Утре Бългaрcкият вeгaнcки cъюз ще протестира пред Глaвнoтo мюфтийcтвo заради традицията да се убива животно.", "date": "2019.08.11", "title": "Поздравления към мюсюлманите за Курбан Байрам (допълнена)"}
{"url": "https://www.dnevnik.bg/razvlechenie/2019/08/11/3949592_nai-chetenoto_v_dnevnik_politicheskite_namereniia_na/", "text": "                         1.  Защо Слави Трифонов да не участва в политиката  - 25192 прочитания 2.  \"Ако много протестират...\" Има ли вероятност Иван Гешев да не стане главен прокурор  - 22811 прочитания 3.  Министерството на отбраната подготвя за продажба три полуострова по Южното Черноморие  - 21924 прочитания 4.  Борисов обеща на \"Фолксваген\" субсидии, докато започват преговорите с България и Турция  - 21418 прочитания 5.  Турция показа защо бежанците не са просто \"проблем на християнска Европа\"  - 21052 прочитания 6.  Протести спират строежа на ведомствена улица за агенция \"Разузнаване\"  - 19105 прочитания 7.  Слави Трифонов: шоуто като политика и политиката като шоу - 17771 прочитания 8.  Прокурори атакуват \"Капитал\" и \"Сега\", но не опровергават факти  - 17073 прочитания 9.  Прокуратурата разкри близост на Гешев със съдружник на Ваклин  - 15246 прочитания 10.  Борис Бонев, кандидат за кмет: Смъртоносна комбинация от корупция и некомпетентност управлява София  - 15037 прочитания", "date": "2019.08.11", "title": "Най-четеното в \"Дневник\": Политическите намерения на Слави Трифонов и номинацията на Гешев"}
{"url": "https://www.dnevnik.bg/sport/2019/08/11/3949080_krasotata_da_biagash_kato_roni_osulivun/", "text": "                         Тази сентенция е движеща в мисленето на големия снукър играч Рони О’Съливън. Англичанинът следва съвета на баща си и е издигнал на почит активния начин на живот. За О’Съливън бягането се е превърнало в религия. Той разказва пред Runner's World, че в началото не му е допадало, но спортът постепенно му е помогнал да стане по-добър вариант на себе си. \"Бягането направи нещата, които са важни за мен – семейството ми, връзките и снукъра, много по-стабилни. Забелязах, че не съм толкова муден и го нямаше това блуждаене. Бягането ме накара да се чувствам много по-добре към себе си, което е добре за всички около мен\", казва О’Съливън. За него перфектният ден започва с бягане. Движението дори му действа пристрастяващо и е имало момент, в който е искал да стане толкова добър, колкото и в снукъра. Разказва, че бягането му помага да подобри значително играта си в снукъра.      През март  О’Съливън отново оглави ранглистата , като го направи на 44 години. Това го превърна в най-възрастния играч с подобно постижение, а към успехите му могат да се добавят и 36 ранкинг титли. О’Съливън разказва, че пътят му в бягането започва през 2013 г. За момент спира да го прави, когато баща му влиза в затвора заради убийство, но спортът и движението му помагат да се върне в голямата игра и да преодолее психологическия удар. Запазил хъса си, англичанинът иска винаги да е първи. \"Бягането ме грабна. Но не ми пука, защото то е нещо хубаво. Не ви прави впечатление за такива неща, когато ви обсебят. Какво друго бихте правили с живота си – да седите наоколо и да дебелеете\", казва англичанинът. Той обича да бяга извън населените места, където е далеч от трафика. Предпочита да бяга в гори, където няма хора, коли или газове. \"Веднъж дори носих слушалки около половин час, но ги изхвърлих, защото беше унищожително за мен. Красотата да бъдеш навън е, че си далеч от технологиите\", допълва О’Съливън. С много снукър маратони в професионалната си кариера сега в полезрението му е да пробяга маратон с краката си.", "date": "2019.08.11", "title": "Как бягането промени Рони О'Съливън"}
{"url": "https://www.dnevnik.bg/sport/2019/08/11/3949651_citat_na_denia_na_levski_mu_e_ostanalo_samo_imeto/", "text": "                         Така защитникът на \"Берое\" Иван Бандаловски описа  победата на своя отбор над сините  на стадион \"Георги Аспарухов\" в събота вечер с 3:1. Футболистът е юноша на сините, а след това прекара няколко години в ЦСКА. \"Днес играхме пет българи от началото, после влязоха още. Мисля, че това е начинът, за това заслуга има целият екип в \"Берое\", добави Бандаловски.", "date": "2019.08.11", "title": "Цитат на деня: На \"Левски\" му е останало само името"}
{"url": "https://www.dnevnik.bg/detski_dnevnik/2019/08/11/3949655_bulgarskiiat_otbor_po_informatika_se_pribira_s_4/", "text": "С един златен, два сребърни и един бронзов медал се завръща българският отбор от Международната олимпиада по информатика, която се състоя в Баку, Азербайджан, съобщи Министерството на образованието и науката.", "date": "2019.08.11", "title": "Българският отбор по информатика се прибира с 4 медала от олимпиада"}
{"url": "https://www.dnevnik.bg/kultura/2019/08/11/3943761_otkus_ot_da_se_izgubish_narochno_na_kris_zahariev/", "text": "                           За тези, които цял живот са спали на палатка, и за тези, на които предстои да им се случи. За тези, чието сърце трепва при мисълта за непознато място, но и за тези, които предпочитат топъл чай вкъщи. Всичко започва с една тъмносиня книга с красиво илюстрирана корица - личен дневник на френския биолог Ален Бомбар. Неговата история вдъхновява проекта \"Да се изгубиш нарочно\"! КАК ЗАПОЧНА ВСИЧКО 7:30 сутринта. Макар и ранен час за пролетен съботен ден, навсякъде около мен имаше доволни хора с препълнени торби и находки. Е, голяма част от тях вероятно им бяха ненужни, но излизаха с усмивки от огромните заграждения на съкровищницата на София – битака. Винаги ми е било трудно да кажа къде точно започва и къде завършва битпазарът. Импровизираните сергии от опънати черги и чаршафи може да се видят по тротоарите на всички квартални улици. В онзи ден времето беше хубаво и изглеждаше, че денят е в разгара си. Помня, че влизайки през един от входовете на металното заграждение, рязко ме удари миризмата на скара и навсякъде наоколо се чуваха опитните продавачи, които викаха: \"Само сега! Само тук! Всичко по левче за твоето кефче!\". Макар и всичко на битака да изглежда хаотично, всъщност има определена структура. По краищата на металните огради бяха по-луксозните, но изключително ръждясали сергии, на които видни продавачи предлагат стоки \"пӝ така\": стари картини, кожени якета, бинокли за опера, строителни инструменти, грамофонни плочи, чорапи, бабешки очила и тук-там немски велосипеди. В сърцето на битака обаче беше истинският екшън – стотици опънати чаршафи с всичко останало, което може да мине под категорията \"стока\", и множество хора наоколо, готови да се пазарят за цените. Бях чувал легенди и слухове за хора, купили на безценица истински съкровища на тези съботни пазари. Картина на Майстора, факел от Олимпийските игри ’88 от Южна Корея, мистично появил се на битака, или картички, подписани от Робърт де Ниро. Макар все да звучат невероятно, стъпвайки на отворения пазар, тези истории оживяват и те обсипват с мисли, че именно ти имаш шанса да си следващият откривател. И така, насред тази гладиаторска битка за находки се разхождах и аз. Без идея за конкретна покупка и с джоб, който натежаваше от металните стотинки и левчета. На битак се ходи така – с дребни пари. В противен случай много често се случва продавачът да няма да ти върне ресто и да те накара да си вземеш още някой от изложените му върху чаршафа артикули. Свободно мога да споделя, че половината вещи в моята стая са именно от битака. Развален грамофон за десет лева, който брат ми оправи; диплома за завършен с отличен четвърти клас от трийсетте години на миналия век и стари театрални плакати. Някъде извън центъра на пазарлъка аз се намирах пред купчина изсипани върху асфалта книги. Повечето от тях бяха мръсни и в много лош вид, но бяха по левче бройката, така че си заслужаваше да се поразровя. Около тяхната сергия беше сравнително спокойно, нямаше много хора. Докато се ровех из различни книги за бита, градинарството и други трудове, видях нещо, което веднага грабна вниманието ми. Съвсем запазена тъмносиня книга с красиво илюстрирана корица. В ръцете си държах \"Доброволният корабокрушенец\". Бях намерил своето съкровище. След като вкъщи старателно я поизчистих, потънах в историята, написана върху страниците ѝ . Книгата представлява личният дневник на френския биолог Ален Бомбар. Той силно вярвал в теорията, че ако човек корабокрушира, може да оцелее за неопределено време, стига да се храни под режим и да пие дори солена морска вода при определен интервал от време. За жалост, той не успял да намери подкрепа и финансиране в научните среди и единственият начин Бомбар да докаже своята теория бил, ако сам се превърне в Доброволния корабокрушенец. Така и направил, преплавайки Атлантическия океан сам в своята спасителна лодка, превръщайки се в легенда в целия научен свят. Днес всяка спасителна лодка на всеки кораб съдържа пакет от запаси, стриктно избрани според неговото изследване. Тази история не вдъхнови идеята за \"Да се изгубиш нарочно\", която се беше родила случайно преди няколко седмици в купе на влак, но определено ме накара да запретна ръкави и да действам. Мотивира ме. Ако теорията ми бе, че в България има терен за приключения и красота както в историите на хората, така и в заобикалящата ни природа – имаше само един начин да я докажа Трябваше да скоча в дълбокото и да се пусна срещу течението. ВЪПРОСИ Какво трябва да правя? Откъде трябва да започна? Имах толкова много неизвестни, че може би щеше да е по-добре да стартирам с онова, което знаех. А какво беше то? Единственото, което ми беше ясно, бе какво точно искам да направя И тук се прокрадва първият важен въпрос: КЪДЕ? Искам да се изгубя там. Там, откъдето хората бягат. Там, където са останали само десетина баби с общо шест крави. Там, където \"Москвич 408\" все още е най-новият автомобил. Там, където хляб се докарва само в сряда и петък. Там, където обхватът се губи. Там, където никой не вижда светло бъдеще, защото времето е спряло отдавна. Там, където красотата на природата, на къщите и на хората е сякаш толкова обикновена, че никой не си прави труда да я забележи. Там, където животът не се движи по течението. Там! КОГА? Помня, че беше есен и вече се бях впуснал в рутината на университета, едва ли октомври щеше да е най-подходящият момент за приключения. Пък и зимата се задаваше. Но лятото! Тогава щях да съм вече на деветнайсет години. Последното ми лято като тийнейджър. Е, или поне така се предполагаше може би след това щях да се причислявам към т.нар. възрастни. Пък и кой знае накъде ще ме поведат пътеките в живота. Представях си, че вероятно с всеки следващ сезон ще ставам все по-ангажиран и по-ангажиран, както обикновено става с възрастните хора. Ами ако никога не намеря време за мечти и пътешествия? Или по-страшно... да стана зает човек Тази мисъл ме уплаши и моментално реших. Лятото ще бъде! С КОГО? Може би най-важният въпрос от всички. Има ли смисъл да пътуваш сам, ако няма с кого да споделиш изживяното? Все пак щастието е истинско само когато е споделено. Абсолютно винаги съм вярвал в тази максима. Започнах веднага да си мисля кого мога да взема със себе си. Това не е като да идеш до Витоша уикенда. Самият аз не знаех изобщо какво предстои, но бях наясно, че при всички положения ще е екстремно за всички замесени. Знаех, че трябва да открия някого. Чудех се дали да не се опитам да мисля рационално, създавайки в главата си профил на идеалния пътешественик. Какъв човек щеше да ми трябва в дивото приключение? Някой здрав, който да служи за охрана? Или някой с богат опит в туризма, който може да посочи добрите ресторанти и хубавите гледки наоколо? Вероятно беше добра идея да взема някоя популярна личност, че да ни приютяват гражданите по-лесно? Заживях с идеята за този суперсъпътешественик. Добре сложена знаменитост с туристически наклонности. Не, не звучи нелепо. Замислих се дали да не повикам някой приятел от чужбина и мислите ми започнаха да летят много далеч. Бързо след това си дадох сметка, че това също е абсурдно по много причини. Друга максима, в която абсолютно вярвам до ден днешен, е, че човек винаги има всичко, от което се нуждае, за да направи първата крачка. Хората много рядко виждат, осъзнават и ценят това, което имат. Клише е, но не е ли вярно? Давид, изправяйки се в двубой срещу Голиат, използва и побеждава именно с това, което е в ръцете му – прашка и няколко камъка. Така че реших да се опитам да използвам наличното и ето че отговорът се оказа доста близко. Почти пред носа ми. Когато започвах дискретно да споделям идеята (разбира се, правех го съвсем предпазливо) на близки и приятели, се случваше да срещам неодобрение. Сякаш почти никой освен моето семейство не ми вярваше. Не знам защо. Страхуваха ли се за мен? Смятаха, че няма да мога да оцелея ли? Безразсъдно ли им се струваше? Може би наивно. Нямах ни най-малка представа на какво точно се дължат тези студени реакции. Започнах наистина да се чувствам като Доброволния корабокрушенец. Слава богу, стигнах до разговор с човек, в когото моментално повярвах, защото и той моментално повярва в мен. Ако досега бях се наслушвал на различни \"Защо\"-та, е, от него чух първото \"Защо не?\". Не бях осъзнал, че вече е пролет. Не помня кой ден беше, но помня, че след лекциите в НАТФИЗ се озовах в близкото кафене с един от близките ми колеги там – Стас. Връщам лентата няколко месеца назад до следобедните часове на 15 септември. Първият учебен ден на първи курс. От университета бяха организирали двуседмично пътуване за всички първокурсници във факултета, за което аз, естествено, закъснявах. Връхлитайки в автобуса, точно преди да затвори врати, започнах бавно да се разхождам по пътеката между седалките на новите ми колеги. Всеки разказваше на другарчето си за себе си, докато аз се оглеждах за място, на което да седна. И там, по средата на автобуса, беше единственото свободно място – до момче, нахлузило големите слушалки – Анастас Шипков, накратко Стас. Не че искам да се оправдавам за това, че обикновено закъснявам, но вярвам, че в живота няма случайни неща. След това се оказа, че хотелските ни стаи на екскурзиона са една до друга, и третият знак дойде в момент, в който имах сериозно нараняване на крака – ударих си палеца със скейтборд, при което някои течности отидоха на места, където не са желани. Той шеговито ме попита дали искам да ми направи операция. На шегата отвърнах с шега, но се оказа, че Стас освен за оператор учи и парамедицина. Не се шегуваше. Развълнувано извади аптечка, скалпел и ръкавици и така мигом разбрах, че това запознанство ще прерасне в приятелство... Но нека се върна обратно към следобедното ни кафе. Хрумна ми, че мога да му разкажа цялата ми идея за пътешествието. Ей така, съвсем между другото. Изглеждаше заинтересован. Каза, че ще помогне с каквото може. Учудих се. За какво помагане става въпрос? Нима не мога сам да се справя с организацията на такова нестандартно пътуване? Не знам дали имах нужда от помощ, но все още имах сериозна нужда от спътник! Стас винаги ми се е виждал изключително сериозен, отговорен и добър. Опознавайки го, научих, че от малък има опит да се справя сам, обича природата, може да се ориентира по звездите и общо взето има всички необходими качества, които трябва да притежава идеалният приключенец. Той беше пътувал къде ли не по земното кълбо, но виждаше нещо много чисто в това да отдели лятото, за да опознае преди всичко своята родина. И така на борда се качи Стас – нашият оператор, фотограф, доктор и катерач! Един от хората, без които пътешествието ни нямаше да бъде това, в което се превърна. Е, вече на борда бяхме двама, но ми се искаше да вземем още някого. Разбира се, историята с третия член също е особена и напълно (не)случайна. С Ясен се срещнахме по модерния начин. Беше ми изпратил съобщение някъде из социалните мрежи, в което споделяше колко харесва проектите, в които участвам. Макар и да звучи малко нескромно, трябва да призная, че на ден четях по много такива коментари за себе си и както винаги бях радостен да го чуя. Той обаче искаше да се срещнем и да обсъдим някои взаимни проекти, при което аз все отлагах, защото не го познавах. Докато един ден... не се срещнахме случайно в центъра на София. Е, поне се надявам да е било случайно, а не да ме е преследвал. Магазинът, от който излизах, се оказа залепен до входната му врата. Имах някакво време, така че веднага започнахме да си говорим за всичко, което ни вълнува. Ясен сам започна да ми споделя колко много харесва малките кътчета в България. Онези, които хората пренебрегват. С искреност говореше за българското село и неговата красота, без въобще да съм му разказал за пътешествието, което планувах. Лампата в ума ми светна на секундата и остана просто да го попитам дали има шофьорска книжка и дали е свободен лятото. Защо се спрях на него ли? Защото трудно може да имаме сериозен разговор. Истински забавен и душата на компанията. Макар да не е виден пътешественик, е готов на приключения и не се страхува да излезе от комфортната си зона. Определено и до днес не мога да си представя приключението без него. Екипажът е събран.", "date": "2019.08.11", "title": "Откъс от \"Да се изгубиш нарочно\" на Крис Захариев"}
{"url": "https://www.dnevnik.bg/bulgaria/2019/08/11/3949661_bulgariia_shte_dogovaria_s_rusiia_moje_li_turkmenski/", "text": "Възможно ли е да се сключат съвместни суап сделки, така че след договорка с руската страна газовият хъб \"Балкан\" да бъде захранен с газ от Туркменистан. Това ще е въпрос, който ще обсъдят  на утрешната си среща премиерът Бойко Борисов и  премиера на Русия Дмитрий Медведев . Това се разбра от думите на Борисов пред медии по време на посещението му в Туркменистан, където той ще участва в Първия каспийски икономически форум. Визитата пордължава и утре, когато се очаква и срещата с Медведев. \"Интересно е дали можем да захраним хъб \"Балкан\" с газ от Туркмeнистан. Това може да стане само съвместно с руската страна, тъй като всички тръби от Туркменистан минават през Русия\", коментира Борисов, а видео от думите му беше разпространено от пресцентъра на правителството. \"Знаете, че Каспийско море има екологична оценка да не може да минава газопровод, петролопровод може. В същото време те са в тройката с най-големите газови находища. Даже от газта правят бензин\", коментира той. Затова единственият начин този газ да може да захрани газовия хъб \"Балкан\" минавал през договаряне с Русия. В отговор на въпрос дали България очаква договорки за инвестиции в страната след срещите в Туркменистан, Борисов обяви, че всъщност България има интерес да инвестира в Туркменистан. \"Вече толкова много инвестиции имаме, че нямаме работници, проблемът е с работната ръка\", коментира той. Мнистър-председателят е обсъдил тези идеи и на срещата си с президента на Туркменистан Гурбангули Бердимухамедов в курорта \"Аваза\". Борисов е изтъкнал желанието на нашата страна да развива всестранно, дългосрочно и взаимноизгодно партньорство с Туркменистан в редица области като търговията, строителството, енергетиката и туризма, съобщи правителствената пресслужба.                          ", "date": "2019.08.11", "title": "България ще договаря с Русия може ли туркменски газ да захрани хъб \"Балкан\" (видео)"}
{"url": "https://www.dnevnik.bg/sport/2019/08/11/3949664_dobre_doshli_v_erata_na_tehnologiite_ubiva_li_var/", "text": "След дълги спорове и много полемика Висшата лига въведе технологията за видеоповторения, известна като VAR. Най-гледаното първенство в Европа се превърна в последните от големите пет лиги, които решиха да се доверят на технологията, а още в  първия кръг  от новия сезон  VAR  дебютира с няколко много важни решения. Мачът на шампиона \"Манчестър сити\" с \"Уест хем\"  завърши с успех 5:0  на \"гражданите\", но беше белязан от отменен гол след преглед на видеоповторения, друг признат при сходни обстоятелства, както и повторно изпълнена дузпа. Много събития в рамките на само 90 минути, които бяха първият реален досег на Висшата лига с технологията. През миналия сезон английският футбол направи тестове в някои от мачовете за купите, като в общо 69 двубоя имаше 14 инцидента, при които VAR да се намеси. Тогава беше изчислено, че използването на технологията изисква средно 84 секунди. В срещата между \"Уест хем\" и \"Сити\", имаше известно забавяне заради сложността на всеки от казусите, а това доведе и до недоволство. \"Мачовете ще са по четири часа, ако постоянно се използва VAR\", написа един от недоволните фенове в социалните мрежи.      Видеоарбитрите, които са назначени на всеки мач, са в постоянен контакт с рефера на терена, преглеждат отделни ситуации и му подават информация. VAR влиза в употреба за преглеждане на отбелязаните голове, при съмнения за дузпи или червени картони, както и в случай на объркана самоличност на играч. Мениджърът на \"Сити\" Пеп Гуардиола приветства нововъведенията във футбола, но по отношение на технологията за видеоповторения все още остава със смесени чувства. Испанският специалист е на мнение, че няма как VAR да не се отрази на Висшата лига. \"Никак не ми харесва, но вероятно страстта, емоциите и интензивността ще бъдат малко или много убити от тази технология. Не само за отборите, но и за феновете. Изведнъж имаш 60 хиляди души, които празнуват, а секунди по-късно разбират, че техният тим всъщност не е вкарал гол\", каза Гуардиола след успеха над \"чуковете\". Според него всеки мениджър и отбор трябва да се подготвят и да бъдат по-търпеливи заради времето, което изисква всяко решение. \"Единственото ми желание е да няма грешки. Ако е засада, е засада. Ако е игра с ръка, е ръка. Правилата са правила, няма проблем. Може би в бъдеще времето ще бъде съкратено и решенията ще се взимат по-бързо\", добави Гуардиола. VAR е за справедливост, а не за шоу Част от футболните специалисти също са разделени в мненията си за използването на технологиите. Отмененият гол за \"Сити\", отбелязан от Габриел Жезус, се превърна в първия спорен момент за сезона. Попадението на бразилеца не беше зачетено, след като при подаването от Давид Силва към Стърлинг, англичанинът беше с малко пред Райън Фредерикс. Макар и последното да не беше доказано с пълна точност. \"Вижте, аз още не мога да кажа дали това е засада или не. Говорим за някакви милиметри, това нормално ли е, милиметри. Мисля си, че сме тук да говорим за футбол, както е било винаги\", каза в предаването Match of the day бившият голмайстор на \"Арсенал\" Йън Райт. Според Гари Линекер обаче футболните хора трябва да се доверят на технологиите. \"Все още не е измислена технология, която да показва с пълна точност и милиметър кой е напред и кой назад. Но мисля, че това е начинът и трябва да се има доверие на VAR. Винаги съм бил за технологиите, но спорове ще продължи да има, както беше при този отменен гол.\"      В двубоя на \"Сити\" имаше още един спорен момент, който беше свързан с пропусната дузпа от Серхио Агуеро. Първоначалният изстрел на аржентинеца беше спасен от Лукаш Фабиански, но след намесата на VAR реферът Майк Дийн даде сигнал да се изпълни отново. Причината по-ранно влизане в наказателното поле на Деклан Райс, който след това изчисти топката в тъч. \"Играчът има влияние върху ситуацията. Ако не беше изчистил топката, дузпа нямаше да има втори път, защото и други влязоха в наказателното поле. Просто е\", добави по темата Алън Шиърър. \"VAR се прилага, за да бъдат мачовете справедливи и да се намалят грешките. Така ще имаме повече правилни решения от съдиите. В крайна сметка това не е технология, която да забавлява феновете или анализаторите\", категорично изрази мнението си бившият английски национал Стан Колимор.", "date": "2019.08.11", "title": "Добре дошли в ерата на технологиите: Убива ли VAR емоциите във Висшата лига"}
{"url": "https://www.dnevnik.bg/analizi/2019/08/11/3949680_slavi_vliza_v_ustata_na_lamiata/", "text": "                         Дали защото човек се асоциира със стадно множество, а различните - с \"черна овца\", но за бунтарите винаги има пазар, в политиката или в изкуството. Полезно за оцеляването и социума е да си конформист, трудно е да си бунтар - и тъй като искаме да сме смели, а често не ни стиска, бунтарите ни харесват. Те изкрещяват това, за което тихо роптаем, гневят се, когато ние махаме уморено с ръка и не се боят да са малцинство. Бунтът, антисистемното поведение и говорене винаги продава, все едно дали бунтарят пее: \"Малко момченце намери граната и понатръшка два-три депутата./ Баба и дядо му дали наган, вкъщи напразно очакват Доган\" от \"Малка политическа\" на Каналето - или \"Your future dream is a shopping scheme cos i/ I wanna be anarchy!\" от Аnarchy In The UK на Sex Pistols. В политиката на XXI век анти-истеблишмънт движенията и несистемните играчи вече са тренд, провокиран от бунтовете срещу довчерашните елити в глобален план и нестабилност и напрежение между и в доминантни сили на политическия пазар. Независимо дали става въпрос за Пиратската партия в Исландия, Движението 5 звезди и Лигата, днес управляващи Италия, но изправени пред предсрочни избори, \"Атака\" в зората си през 2005 г. - или неродената още партия на Слави Трифонов \"Няма такава държава\", списъкът е дълъг. Някои блеснаха и затихнаха, като крайнодясната \"Златна зора\" в Гърция например. Ултранационалистическата формация, родила се в началото на гръцката криза успя да завоюва политическо представителство от 18 места в парламента със своята антимигрантска реторика, но на изборите през юли дори не прескочи прага от 3% с резултат от едва 2.93% от гласовете. Несистемните партии и играчи вече са толкова много, че самите те станаха система, изградиха своя инфраструктура и международни връзки, както направиха евроскептичните формации. Запазена марка на \"несистемните\" са гневът и възмущението, призивите за радикални промени - защото \"политиците не стават\", обещанията, че могат да очовечат политиката, да накарат \"ония Горе\" да се стреснат и погрижат за \"тези Долу\" и \"народът да живее нормално\". Изобщо това, което си говорим в кръчма, само че изречено на висок глас. Те дават надежди и разпалват страхове, вместо да ги успокояват, засилвайки напрежението сред своите конкуренти - системните формации. Макар че в повечето случаи са мутации на класическото дясно и ляво в краен вариант, или маскирани като антисистемни, каквото беше например Движение \"Гергьовден\". Но съдбата на несистемните играчи е една и съща - когато станат част от системата, която (уж) искат да променят, системните се възползват от тях, а ние спираме да ги харесваме и да ги подкрепяме на избори. Спомнете си ранния Волен Сидеров от 2005 г., с кожената тужурка от митингите. Тогава \"Атака\" влезе за първи път в парламента с 8.93% от гласовете, осигурили ѝ група от 21 депутати, а лидерът ѝ нарече \"политически Франкенщайн\" бъдещия кабинет на БСП и ДПС. Минаха години и илюзиите на мнозина се изпариха - политическите действия на \"Атака\" бяха в унисон с интересите на ДПС и магната-депутат Делян Пеевски, а през май 2013 г. \"Атака\" осигури кворума, за да бъде избран кабинетът на БСП и ДПС с премиер Орешарски. През всичките тези години Сидеров, получил прозвището \"златен пръст\", подкрепяше не само БСП и ДПС, но и ГЕРБ, на която партнира и в момента. \"Бунтарят\" с мегафона смени тужурката със скъпи елегантни костюми и вече е собственик на галерия. На последните парламентарни избори през 2017 г. \"Атака\", НФСБ и ВМРО, съюзени в Обединени патриоти, спечелиха малко повече от ранната \"Атака\" - 9.31%. А сидеровата формация днес е отлъчена от обединението и със затихващи функции. Факт - всеки антисистемен, който влезе в политиката, престава да е такъв и става част от статуквото. Причината е лесна за отгатване: целта на политиците е да печелят избори и затова ще направят всичко, каквото е необходимо. Бъдещата партия на Слави Трифонов изглежда антисистемна по наименованието си и предлага политическа алтернатива, която на пръв поглед прилича на срутване на сегашната политическа и съдебна система. В стилистиката на българския приказен фолклор и сценаристите на Шоуто, можем да кажем, че Трифонов е решил да влезе в устата на ламята, вместо да я убие като свети Георги. Имаше достатъчно възможности да се убеди във втория закон на Нютон - че сила, действаща на системата отвън, води до ускорение на системата. Най-големият аргумент за това е националният референдум, който Шоуто на Слави организира през 2016 г., на който гласуваха 3.4 милиона българи. Изглежда, че толкова им беше писнало от \"политическото\", че казаха \"да\" на мажоритарни избори в два тура, партийна субсидия от 1 лев, 120 вместо 240 депутати и т.н. Само че когато Трифонов стане част от статуквото, разкрития като тези за раздадените неправомерно повече милиони за партийни субсидии ще бъдат тълкувани като \"компромати\", а телевизионният му проект \"Седем осми\" - като подобен на партийната атакистка телевизия Алфа или социалистическата \"Българска свободна телевизия\". И ако сега мълчи и оставя камъните да се трупат в двора му, все ще трябва да отговори на въпроси откъде ще се финансира политическият му проект, с кои политически сили ще си партнира и дори харесва ли кандидатурата за главен прокурор (нали предлага обвинител №1 да се избира пряко от народа). Това е то ламята.", "date": "2019.08.11", "title": "Слави влиза в устата на ламята"}
{"url": "https://www.dnevnik.bg/bulgaria/2019/08/11/3949657_nai-komentiranoto_v_dnevnik_obvineniiata_sreshtu_tad/", "text": "Обвиненията на прокуратурата срещу дейността на шефове и служител в \"Тад груп\", последиците от взрив при ракетен тест в Русия, жертвите при стрелба в САЩ и търговската война САЩ - Китай са най-коментираните теми в \"Дневник\" през седмицата. Вижте списъка на десетте най-коментирани статии и последвайте линка, ако сте ги пропуснали. 1.  Съдът върна в ареста за постоянно шефа на \"Тад груп\" Иван Тодоров  - 492 коментара 2.  Русия тихо трупа пари и злато  - 421 коментара 3.  Прокуратурата пусна нова порция доказателства по обвиненията срещу \"ТАД груп\"   - 362 коментара 4.  Хиляди се събраха на митинги в Москва и други градове, отново има арести  - 328 коментара 5.  Изпитание с ракета в Русия завърши с взрив, двама убити и най-малко 6 ранени  - 312 коментара 6.  \"Треска за йод\" - руснаците в района на взрива от ракетния тест се страхуват от радиация   - 281 коментара 7.  Посолството на САЩ: С F-16 България ще намали зависимостта си от руски военни съоръжения  - 280 коментара 8.  Девет души бяха убити при втора стрелба в САЩ в рамките на едно денонощие  |  263 коментара 9.  Примирието в търговската война САЩ-Китай приключи, петролът падна под $60 за барел   - 236 коментара 10.  Арестът на собственика на \"ТАД груп\" е несправедлив, каза негов адвокат  - 231 коментара", "date": "2019.08.11", "title": "Най-коментираното в \"Дневник\": Обвиненията срещу \"Тад груп\" и \"Русия трупа пари\""}
{"url": "https://www.dnevnik.bg/photos/snimka_na_denia/2019/08/11/3949704_snimka_na_denia_po_djapanki_i_s_mohito_salvini/", "text": "Италианският вътрешен министър и лидер на крайнодясната партия \"Лига\" Матео Салвини се срещна с привърженици на плажа Капарена на сицилианския курорт Таормина.", "date": "2019.08.11", "title": "Снимка на деня: \"По джапанки и с мохито\" Салвини предпочете плажовете на Сицилия"}
{"url": "https://www.dnevnik.bg/sport/2019/08/11/3949722_doviciozo_otkaza_mark_markes_ot_purvata_mu_pobeda_v/", "text": "Андреа Довициозо с \"Дукати\" спечели Гран при на Австрия, 11-и кръг за сезона в Световния шампионат по мотоциклетизъм (MotoGP), след драматична битка с  Марк Маркес . Италианецът стигна до победата в последната обиколка с невероятна маневра срещу световния шампион. Довициозо взе втория си успех за сезона, след като триумфира и в първия кръг в Катар, и общо 14-а в кралския клас. За четвърта поредна година \"Дукати\" спечели на трасето \"Ред бул ринг\", като няма друга марка, която да триумфира в надпреварите в Австрия, откакто страната влезе в шампионата през 2016 г. Битката между Довициозо и Маркес напомни за дуела им от 2017 г., когато италианецът отново спечели. Маркес стартира от рекордния си 59-и полпозишън, но направи много лош старт и му отне дълго време, преди да се върне в челото. Колоната поведе Фабио Куартараро, но по средата на дистанцията той беше изпреварен от Довициозо. Постепенно Маркес го настигна и три обиколки преди края го изпревари. Дуелът им в последната обиколка беше много качествен и италианецът излезе победител. На подиума се качи и Куартараро, който завърши пред съотборниците Валентино Роси и Маверик Винялес.      Маркес остава без победа на австрийската писта, която е единствената от настоящите в календара, на която световният шампион никога не е печелил в мотоциклетния спорт. В класирането за сезона Маркес остава начело.", "date": "2019.08.11", "title": "Довициозо отказа Марк Маркес от първата му победа в Австрия в драматичен дуел"}
{"url": "https://www.dnevnik.bg/sviat/2019/08/11/3949725_moskva_poiska_ot_gugul_da_prekrati_reklamiraneto_na/", "text": "Руските власти поискаха от компанията \"Гугъл\" (Google) да прекрати използването на платформата \"Ютюб\" (YouTube) за \"рекламиране на незаконни акции\", предаде ТАСС. Държавният орган за надзор на телекомуникационния сектор \"Роскомнадзор\" съобщи днес, че е изпратил съответно писмо до американския интернет гигант. Вчера десетки хиляди хора се включиха в най-големите политически протести в Русия през последните осем години, за да призоват за свободни и честни местни избори в столицата Москва другия месец, отбелязва \"Ройтерс\". Днес \"Роскомнадзор\" предупреди \"Гугъл\", че ако не изпълни искането, това ще бъде възприето като намеса в суверенните работи на Русия и оказване на враждебно влияние. Запазваме си правото на адекватна реакция, подчертаха от руския държавен надзорен орган в комюнике, цитирано от ТАСС. По-рано днес Андрей Климов, заместник-председател на комисията на Съвета на Федерацията по международните работи, горната камара на руския парламент, заяви, че чуждестранни сили са използвали \"Ютюб\", за да манипулират участниците във вчерашния протест в Москва.  Климов е и председател на временната комисия за защита на държавния суверенитет и предотвратяване на намеса във вътрешните работи на Русия./БТА", "date": "2019.08.11", "title": "Москва поиска от \"Гугъл\" да прекрати \"рекламирането\" на протестите чрез \"Ютюб\""}
{"url": "https://www.dnevnik.bg/sport/2019/08/11/3949729_elia_viviani_stana_evropeiski_shampion_v_koloezdeneto/", "text": "Италианецът Елиа Вивиани е новият европейски шампион в шосейното колоездене, след като спечели титлата на шампионата за 2019 г. в Алкмаар. Колоездачът на \"Декьонинк Куикстеп\" надви във финалния спринт в холандския град своя съотборник Ив Лампарт. Трети в състезанието се нареди Паскал Акерман, който изостана с осем секунди. Тримата колоездачи се откъснаха самостоятелно няколко обиколки преди края на надпреварата и показаха, че са най-силни. Вивиани (30 г.) наследява сънародника си Матео Трентин като европейски шампион, след като именно италианец носеше трикото на първенец в последните 12 месеца. За Вивиани това е 76-а победа в кариерата и девета през 2019 г. През сезона той спечели една етапна победа и в  Обиколката на Франция . Италианецът кара последния си сезон за \"Декьонинк Куикстеп\", след като от 2020 г. преминава в редиците на френския тим \"Кофидис\". С привличането на Вивиани един от отборите с най-дълго присъствие в колоезденето ще се опита да се върне в Световния тур. За \"Декьонинк Куикстеп\" европейското първенство се оказа много успешно, след като колоездачи на белгийския тим завършиха на първо и второ място и в индивидуалното бягане по часовник. В четвъртък европейската титла в дисциплината спечели 19-годишният Ремко Евенепул (Белгия), а втори остана Каспер Асгрен (Дания). Победите не се броят в официалната статистика на отбора, тъй като в европейски и световни първенства колоездачите представят нациите си.", "date": "2019.08.11", "title": "Елиа Вивиани стана европейски шампион в колоезденето"}
{"url": "https://www.dnevnik.bg/sviat/2019/08/11/3949757_strelba_v_djamiia_krai_oslo_se_razglejda_kato/", "text": "Вчерашната стрелба в джамия край норвежката столица Осло се разглежда като \"опит за терористично нападение\", предаде ДПА, като се позова на полицията. \"Разследването показа, че нападателят има десноекстремистки възгледи\", заяви полицейският представител Рюне Скьолд. По думите му заподозреният има антиимигрантски възгледи и изразил подкрепа за Видкун Квислинг - норвежкия политик, сътрудничил на окупационните германски сили.  Засега са му повдигнати обвинения в опит за убийство и убийство, но не и в тероризъм. При атаката срещу ислямския център \"Ан Нур\" леко пострада един човек. Няколко часа след нападението полицията откри трупа на млада жена, роднина на заподозрения, добавя Франс прес.  Норвежката министър-председателка Ерна Сулберг се срещна днес с членове на ислямския център, събрали се да отбележат празника Айд ал Адха. \"Станалото е нещо, което не бива да се случва в Норвегия. Норвегия трябва да бъде безопасно място\", каза Сулберг пред репортери. /БТА", "date": "2019.08.11", "title": "Стрелба в джамия край Осло се разглежда като терористично нападение"}
{"url": "https://www.dnevnik.bg/razvlechenie/2019/08/11/3949759_maili_sairus_i_lium_hemsuurt_se_razdeliat_sled_8/", "text": "Певицата Майли Сайръс и актьорът Лиъм Хемсуърт се разделят по-малко от година след сватбата, съобщиха Асошиейтед прес и Контактмюзик. Говорител на певицата заяви, че двойката решила, че сега е подходящият момент за раздяла, за да може всеки от тях да се фокусира върху кариерата си.  Двайсет и шест годишната Сайръс и 29-годишният Хемсуърт се събират и разделят повече от десетилетие. Бившата звезда от поредицата \"Хана Монтана\" и актьорът от сериала \"Игрите на глада\" се запознават през 2009 г. по време на снимките на филма \"Последната песен\" и обявяват годеж през 2012 г. Отменят го година по-късно и се разделят за три години, през които Сайръс предприема напълно нова посока в кариерата си. През 2016 г. официално обявяват, че отново са заедно и че дори отново са сгодени. Сключват брак през декември миналата година.  Сега двамата обявяват, че държат на неприкосновеността на личния си живот и ще продължат да се грижат за домашните си любимци.", "date": "2019.08.11", "title": "Майли Сайръс и Лиъм Хемсуърт се разделят след 8 месеца брак"}
{"url": "https://www.dnevnik.bg/sport/2019/08/11/3949763_snimka_na_denia_pobedniiat_start_na_arsenal_vuv/", "text": "Пиер-Емерик Обамеянг се превърна в големия герой за \"Арсенал\", носейки победата на отбора в гостуването му на \"Нюкасъл\" с 1:0 в първия мач за сезона. \"Артилеристите\" не направиха най-добрият си мач, но наказаха груба грешка на \"свраките\". Едва за втори път в последните шест години \"Арсенал\" спечели първия си мач за сезона.", "date": "2019.08.11", "title": "Снимка на деня: Победният старт на \"Арсенал\" във Висшата лига"}
{"url": "https://www.dnevnik.bg/bulgaria/2019/08/11/3949764_borisov_garantira_zavod_za_avtomobili_v_bulgariia_dori/", "text": "Дори да не стане с \"Фолксваген\", ние ще имаме завод за автомобили, това мога да ви го гарантирам\" - това каза премиерът Бойко Борисов пред български журналисти в Туркменистан след срещите си с президента на страната Гурбангули Бердимухамедов и участва в заседанието на двустранната комисия за икономическо сътрудничество.. Борисов каза, че самият факт, че България е останала единствено с Турция в шортлистата на германския автомобилен гигант и в цял свят се говори за това коя от двете ще бъде избрана, е достатъчна реклама на страната като инвестиционна дестинация. \"Ние си направихме огромна реклама на страната, защото останахме само с Турция да се състезаваме за завода на компанията\", каза премиерът и даде пример с това, че в България вече има 250 завода за авточасти и то на големи западни компании. Като увери, че България продължава да полага усилия да привлече \"Фолксваген\" в България, премиерът добави, че \"продължаваме да търсим големи инвеститори\" и посочи южнокорейската \"Хюндай\" наред с \"Фолксваген\". \"Надявам се през септември да подпишем договор с инвеститор от Южна Корея, който е за около 1.5 млрд. долара, но и за този проект ще са нужни работници\", посочи българският премиер, цитиран от БТА.  Освен за инвестиция от \"Хюндай\", България води преговори за такава с голям корейски завод за акумулаторни батерии, каза Борисов, цитиран от БТА, без да уточнява името на фирмата. Водят се преговори с инвеститор от Южна Корея, но той не е в областта на автомобилостроенето. В тази инвестиция сме в състезание с няколко държави и затова нищо не мога да съобщя още, уточни пред кореспондента на БТА министърът на икономиката Емил Караниколов. ", "date": "2019.08.11", "title": "Борисов гарантира завод за автомобили в България, дори да не стане с \"Фолксваген\""}
{"url": "https://www.dnevnik.bg/sviat/2019/08/11/3949769_hiliadi_demonstranti_izdignaha_barikadi_v_honkong/", "text": "Хиляди демонстранти излязоха днес  отново по улиците на Хонконг  въпреки забраната на полицията, която използва сълзотворен газ, за да ги разпръсне, предаде Франс прес. В работническия квартал Шам Шуй По, в района Коулун, където бяха  забранени каквито и да било демонстрации , хиляди хора издигнаха барикади от метални предмети и пластмаса и блокираха пътищата около полицейски участък, съобщава БТА. На свечеряване демонстрантите отправиха провокация към полицията, като насочиха сини лазерни лъчи към фасадата на сградата. Малко след това те започнаха да хвърлят тухли по силите на реда, които отговориха със сълзотворен газ. Във Ван Чай, където е главната квартира на полицията, и в Козуей бей, на остров Хонконг, демонстранти също издигнаха барикади по улиците. \"Да си върнем Хонконг, революцията на нашето време\", скандираха те. Недалеч оттам имаше сбивания между пропекински настроени жители на Хонконг, минувачи и журналисти, което наложи намесата на полицията. Редица страни вече издадоха предупреждения за безопасността на пътуванията заради продължаващите продемократични протести. Протестите, започнали заради спорен закон за екстрадицията в Китай, се смятат за едно от най-сериозните предизвикателства пред комунистическата партия в Пекин. Те прераснаха в искания за повече демокрация и се оказаха насочени не само срещу местния управник Кари Лам, а и срещу представителството на Пекин.", "date": "2019.08.11", "title": "Хиляди демонстранти издигнаха барикади в Хонконг, полицията използва сълзотворен газ"}
{"url": "https://www.dnevnik.bg/photos/2019/08/11/3949723_fotogaleriia_cvetove_na_edinstvoto_-_striit_parada_v/", "text": "Традиционният уличен парад или Street Parade в Цюрих е танцова демонстрация, пропагандираща любовта, мира, свободата и толерантността. Тази година мотото на шествието е \"Цветове на обединението\" и с него организаторите искат да обърнат внимание на факта, че една снимка може да бъде цветна само ако е действително има голямо разнообразие от цветове и те свободно могат да разгърнат ефекта си.", "date": "2019.08.11", "title": "Фотогалерия: Цветове на единството - стрийт парада в Цюрих"}
{"url": "https://www.dnevnik.bg/sport/2019/08/11/3949771_s_ubiistvena_efektivnost_junaited_razgromi_chelsi_v/", "text": "\"Манчестър юнайтед\" разгроми \"Челси\" с 4:0 и спечели по категоричен начин дербито от първия кръг във Висшата лига. Съставът на Оле Гунар Солскяр впечатли с ефективната си игра и отличните си действия в предни позиции. Точни за \"червените дяволи\" на \"Олд трафорд\" бяха Маркъс Рашфорд в 18-ата и 67-ата минута, както и Антони Марсиал в 65-ата и Даниел Джеймс в 82-ата. \"Юнайтед\" затвърди историческата традиция никога да не губи мач в ерата на Висшата лига, в който е повел на почивката, като това се случва в 280 мача. От другата страна \"Челси\" не игра слабо и направи много добро първо полувреме. Дебютът на Франк Лампард обаче беше белязан от грешки в защита, както и няколко много големи пропуска. Още преди почивката \"Челси\" удари и две греди.   С пет точни удара \"червените дяволи\" се разписаха четири пъти в мрежата на \"Челси\". Гостите от Лондон завършиха с един точен удар повече, но това не доведе до нито едно попадение, което се оказа и голямата разлика между съставите. И двата тима започнаха с много млади играчи в съставите си. \"Юнайтед\" заложи и на най-скъпата си покупка Хари Магуайър, а атаката поведе Маркъс Рашфорд. Спряганият за трансфер Пол Погба също започна сред титулярите. В \"Челси\" Лампард заложи на Тами Ейбрахам, който беше на върха на нападението и 20-годишният Мейсън Маунт, като и двамата дебютираха за сините. Гостите от Лондон започнаха много по-добре, като не се притесняваха да разиграват топката и да я държат в по-голяма част от времето. Още в четвъртата минута \"Челси\" можеше да открие резултата и да изненада домакините.      Ейбрахам се обърна около границата на наказателното поле и стреля незабавно с десния крак, но топката се отби в десния страничен стълб. Постепенно агресивната игра на \"Челси\" беше пречупена и \"Юнайтед\" започна да играе с по-голямо спокойствие. \"Червените дяволи\" предпочитаха да изнасят топката през центъра на терена и не използваха толкова фланговете. Именно след атака през средата \"Юнайтед\" получи и дузпа. Рашфорд нахлу в наказателното поле, а в опита си да му отнеме топката Курт Зума закачи опорния му крак и го събори. Реферът Антъни Тейлър нямаше избор освен да посочи бялата точка. От 11-те метра Рашфорд беше безгрешен, стреляйки в горния десен ъгъл на Кепа - 1:0.      Голът доведе до объркване в редиците на \"Челси\". Дълго време футболистите на Франк Лампард така и нямаха опасни атаки, с които да затруднят защитата на домакините. \"Юнайтед\" действаше много организирано в отбрана и показа добро движение без топката. Едва в края на първата част \"Челси\" успя да стигне до две ситуации. Първо Баркли в 39-ата минута си отвори пространство и стреля, но Давид де Хеа се намеси и спаси с крак. Само две минути по-късно \"Челси\" отново се размина с попадение. След грешка в защитата на Линдельоф и Уан-Бисака топката стигна до Емерсон отляво. Той без да се бави стреля, но топката за втори път се отби от гредата.      След почивката ситуацията на терена не се промени, като \"Челси\" продължи да задържа повече топката. Лампард потърси и промени, пускайки в игра новото попълнение Кристиан Пулишич за сметка на Рос Баркли. \"Юнайтед\" обаче беше организиран в защита и не оставяше толкова празни пространства. Сините трябваше да действат в много сгъстени пространства, където имаше много играчи на \"Юнайтед\". В 65-ата минута \"Юнайтед\" нанесе втори удар, като Марсиал се разписа. Французинът се пласира добре пред Сесар Аспиликуета и засече центриране на Андреас Перейра отдясно. Попадението имаше още по-тежък ефект върху \"Челси\", след като по-малко от две минути след това, \"Юнайтед\" вкара още веднъж.      Този път Пол Погба получи хубава топка в средата на терена и без да се бави веднага я прати напред към влизащия на скорост Рашфорд. Със своята скорост нападателят се озова пред защитниците на \"Челси\" и с второто си докосване прати топката зад Кепа - 3:0. При 3:0 \"Юнайтед\" вече действаше много по-освободено, а в полето на \"Челси\" се отвориха и пространства, след като \"Челси\" не играеше толкова организирано. Солскяр даде шанс за дебют и на друга от покупките си, като пусна крилото Даниел Джеймс. Уелсецът успя да се разпише в края на срещата, ознаменувайки дебюта си по добър начин. Джеймс беше точен в 81-ата минута след ново подаване на Погба. Неговият удар рикошира в крака на Емерсон и стана неспасяем за Кепа.     ", "date": "2019.08.11", "title": "С убийствена ефективност \"Юнайтед\" разгроми \"Челси\" в дербито на кръга"}
{"url": "https://www.dnevnik.bg/photos/2019/08/11/3949687_fotogaleriia_svetovnite_snimki_na_denia_-_10-11_avgust/", "text": "Силен вятър в центъра на Лондон.", "date": "2019.08.11", "title": "Фотогалерия: Световните снимки на деня - 10-11 август"}
{"url": "https://www.dnevnik.bg/bulgaria/2019/08/11/3949789_oranjev_kod_za_goreshtini_e_obiaven_za_blagoevgradsko/", "text": "Предупреждението \"оранжев код\" за опасни горещини е обявено за Благоеврадско в понеделник 12 август. Код \"оранжево\" означава опасност, че съществува голяма вероятност за материални щети. Възможни са човешки жертви. Метеоролозите очакват в Благоевградско температурите да достигнат и дори да надхвърлят 38 градуса, цитира \"Фокус\" Националния институт по метеорология и хидрология. С по слабата степен на предупреждение \"жълт код\", което означава \"Потенциална опасност\" са 22 области в България. Само в четири области температурите ще са умерени за сезона - Смолян, Добрич, Варна и Бургас. В Бургаско обаче се очаква силно вълнение.", "date": "2019.08.11", "title": "Оранжев код за горещини е обявен за Благоевградско"}
{"url": "https://www.dnevnik.bg/sport/2019/08/11/3949788_ludogorec_i_cska_podeliha_tochkite_v_zrelishten_mach/", "text": "Дербито от петия кръг в Първа лига между \"Лудогорец\" и ЦСКА завърши без победител 0:0. Очакваният с голям интерес сблъсък между първия и втория от миналия сезон, не донесе попадения, но впечатли със здрава битка и от двата състава. Шампионите и червените направиха зрелищен дуел, в който на висота бяха вратарите Пламен Илиев и Витаутас Черниаускас, отличили се с много важни намеси. Това беше пети пореден двубой във всички турнири, в който \"Лудогорец\" не успява да победи ЦСКА. За последно шампионите надиграха съперника си от София в есенния дял на миналогодишното първенство. В последните четири срещи \"Лудогорец\" дори не може да вкара гол на ЦСКА. Три от мачовете завършват при резултат 0:0. Равенството все пак стигна на \"Лудогорец\" да излезе начело в класирането, събирайки 11 точки. Зад шампионите остава \"Локомотив\" (Пловдив), който е само с точка по-малко. В друг мач от неделната програма черно-белите надвиха новака \"Арда\" с 5:2 в много интересна среща. Това беше и първо поражение за тима от Кърджали.   С 10 точки, колкото има \"Локомотив\" е и \"Левски\". ЦСКА е едва седми, като има осем точки. Пред червените са \"Черно море\", \"Берое\" (двата с по 9), и \"Арда\", който също има 8. Стойчо Стоев предприе пет промени от състава, който разгроми с 5:0 ТНС в Лига Европа няколко дни по-рано, като заложи на по-свежи играчи. Колегата му Люпко Петрович излезе със същите 11, които играха срещу \"Зоря\" (Луганск) в четвъртък. За разлика от сблъсъка в Лига Европа обаче ЦСКА беше построен с четирима в отбрана, а не както досега с трима. Двубоят започна с много високо темпо и няколко опасни атаки от двата тима. ЦСКА търсеше бързо изостряне на играта и директни подавания към нападателите си Евандро и Али Соу. Именно гамбиецът получи добър шанс в началото, но се забави и не отправи удар. Малко по-късно \"Лудогорец\" отговори с опасен изстрел на Дан Битон с левия крак, който премина встрани от целта.      Именно израелският халф беше първият, който отправи точен удар в срещата. В 15-ата минута той стреля от границата на наказателното поле, но Витаутас Черниаускас нямаше големи проблеми и спаси. В 24-ата минута ЦСКА също успя да отправи точен удар. Той дойде след хубава комбинация между Али Соу и Евандро, като гамбиецът изведе бразилския си съотборник. Евандро се озова на около 12 метра от голлинията, но стреля прекалено слабо с левия крак и не затрудни Пламен Илиев. Постепенно активното начало отстъпи място на повече битка, а единоборствата на терена зачестиха. В края на първото полувреме и нервите взеха връх, като имаше претенции към рефера. От ЦСКА претендираха за неотсъден фаул срещу Жеферсон около границата на наказателното поле. Бразилецът беше съборен от Чибота, който го атакува в гръб, но съдията Драгомир Драганов даде сигнал играта да продължи. Атаката завърши пред другата врата с грубо нарушение срещу Чибота.      След почивката и двмата треньори направиха промени, като Стойчо Стоев търсеше победата с включването на Клаудиу Кешеру. Голмайсторът на тима веднага раздвижи играта на домакините в атака. Още в 53-ата минута той изведе Чибота на добра позиция, но крилото стреля над вратата. Малко по-късно вратарят на ЦСКА трябваше да се намесва след нов изстрел, а в 61-ата минута с пропуск се отчете и Жоржиньо. За Пламен Илиев също имаше работа, като вратарят на \"Лудогорец\" първо пресече опасно подаване към Али Соу, излизайки извън наказателното си поле, а след това спаси изстрел именно на гамбийския нападател. Най-чистото положение за \"Лудогорец\" се откри в 77-ата минута. Тогава Антон Недялков намери в наказателното поле Кешеру, който успя да стреля от малък ъгъл, но топката мина встрани. В последните минути на редовното време ЦСКА също имаше златна възможност да стигне до трите точки, но Илиев спря гостите.", "date": "2019.08.11", "title": "\"Лудогорец\" и ЦСКА поделиха точките в зрелищен мач без голове"}
{"url": "https://www.dnevnik.bg/sport/2019/08/11/3949821_lekoatletite_zavurshiha_na_shesto_miasto_v/", "text": "България остава в Дивизия Б на европейската лека атлетика, след като завърши на шесто място на европейското първенство във Вараждин, Хърватия. Българските атлети имаха надежди да се преборят за изкачване в първа дивизия, но в крайна сметка трябваше да се борят за оставането си в настоящата лига. Съставът завърши с 297 точки, а в долната дивизия изпадат пет тима: Австрия, Кипър, Люксембург, Грузия и Малта. В надпреварата в Хърватия българските атлети взеха пет победи. Иве Лалова записа дубъл на 100 и 200 метра, съответно с резултати 11.51 сек и 22.99 сек. Другите успехи на България донесоха Тихомир Иванов във високия скок (224 см), гюлетласкачката Радослава Мавродиева (17.34 м) и Габриела Петрова в тройния скок (14.14 м). Причината българите да останат едва шести беше, че част от състезателите завършиха последни в своите състезания.", "date": "2019.08.11", "title": "Лекоатлетите завършиха на шесто място в европейското отборно първенство"}
{"url": "https://www.dnevnik.bg/sport/2019/08/11/3949791_petgeimov_trilur_s_braziliia_otdalechi_voleibolistite/", "text": "Българският национален отбор по волейбол изпусна златна възможност да се класира за олимпийските игри в Токио, след като загуби спечелен мач с Бразилия. Българските играчи допуснаха поражение с 2:3 (25:23, 25:19, 30:32, 16:25, 11:15), въпреки че водеха 2:0 и имаха аванс в третата част. Преди над 6000 зрители във Варна възпитаниците на Силвано Пранди показаха добра игра, но след някои грешки се пречупиха и рухнаха. Тимът се готвеше цяла година за решителната квалификация, на която бяха домакин, като за целта беше жертвано и участието в Лигата на нациите. Българските волейболисти се бореха за първо участие на олимпиада от 2012 г., когато завършиха четвърти. През 2016 г. България не взе участие в Рио де Жанейро. За Токио 2020 се класирa победителят в квалификацията. Българският отбор ще има втора, но много трудна възможност чрез континенталната квалификация. След двата мача в петък и събота, в които използваше различни състави, Силвано Пранди заложи на нови промени за третата среща. Той даде шанс на Мартин Атанасов, който впечатли в срещата с Пуерто Рико, а Николай Пенчев и Виктор Йосифов се завърнаха, след като бяха получили почивка. Българските волейболисти започнаха много силно срещата, особено с добри изяви на Атанасов в атака. Посрещачът играеше със самочувствие и изигра няколко трудни топки. На блокада българският състав също беше стабилен.      Тимът взе убедителен аванс при втората техническа пауза и изглеждаше, че протоколно ще затвори първата част, повеждайки с 21:17. Стигна се до няколко грешки на българите и серия от точки за Бразилия, а освен това повторение показва докосване на мрежата от Атанасов, което донесе и нова точка за съперника. Все пак с повече характер българите измъкнаха гейма с 25:23 след много продължителна битка. Втората част не започна по най-добрия начин, след като още във второто разиграване Тодор Скримов се контузи. Посрещачът беше настъпен от Йоланди Леал при приземяване и десният му глезен поддаде, заради което Скримов беше сменен от Розалин Пенчев. Това не се отрази на българските волейболисти, които продължиха да играят много убедително. При първата техническа пауза преднината им беше 8:6, след което постепенно започнаха да я увеличават, за да се стигне до четири при второто прекъсване. Олимпийският шампион нямаше отговор и до края на гейма България не позволи бразилците да се приближат опасно, затваряйки частта с 25:19. Това приближи волейболистите на Силвано Пранди само на гейм от участие на олимпийските игри.      Тимът започна много добре и в третия гейм, като водеше с четири точки при първото прекъсване. Разликата беше стопена след това, но при втората пауза българите отново водеха с две точки. Стигна се до голяма драма в края на гейма, размяна на много точки и смяна на водачеството, но накрая Бразилия показа по-здрави нерви и го измъкна с 32:30 след близо 40-минутна битка. Драматично загубеният трети гейм за отрази на българските волейболисти. Те изгубиха инерцията си, започнаха да играят по начин, удобен за съперника и това помогна на Бразилия да поведе. Олимпийските шампиони натрупаха преднина, а виждайки че геймът ще бъде загубен Пранди извади титулярите да почиват за очертаващия се тайбрек. Бразилците затвориха гейма 25:16 и вкараха срещата в решителна пета част.      В тайбрека резултатът се движеше точка за точка до 6:6. След това българите допуснаха лек спад, който позволи на бразилците да отворят разлика от две точки, която постепенно нарасна. За кратко с атака на Цветан Соколов и заставане на диагонала на сервис надеждите на България се върнаха. Олимпийските шампиони обаче надделяха с опит и с 15:11, затвориха срещата, за да си осигурят визи за олимпийските игри.", "date": "2019.08.11", "title": "Петгеймов трилър с Бразилия отдалечи волейболистите от мечтата за олимпиада"}
