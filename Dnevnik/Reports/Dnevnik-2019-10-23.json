{"url": "https://www.dnevnik.bg/evropa/2019/10/23/3980400_zakonoproekt_za_izlizaneto_na_velikobritaniia_ot_es_-/", "text": "В дългото бягане с препятствия, каквото е Брекзит, премиерът Борис Джонсън постигна нещо, което Тереза Мей не успя - той преодоля първата парламентарна пречка. Но след няколко минути бе блъснат във водата. С тези думи \"Хъфинтън пост\" описва последните събития около Брекзит - снощи  Джонсън спечели  гласуването за сделката на второ четене в Камарата на общините, което открива възможност за дебати по нея и внасяне на поправки, включително за втори референдум. Сега би трябвало тя да мине през специална комисия и горната Камара на лордовете и да бъде подписана от кралицата. Но депутатите заявиха, че е нереалистично искането на премиера всички законодателни процедури по закона за напускането на ЕС да бъдат приключени за 3 дни. Според тях за толкова голям и важен документ в нормални обстоятелства за нужни седмици. Какво е законопроект за оттеглянето? В процеса по излизането на Великобритания от ЕС има споразумение за оттеглянето и законопроект за оттеглянето. Целта на законопроекта за оттеглянето е да превърне споразумението, което е проект на международен договор, в британски закон и да даде на правителството разрешение да го ратифицира, отбелязва Би Би Си. \"Гардиън\" обобщава какво съдържа документа от 115 страници с допълнителни 126 страници обяснителни бележки. Законодателството, определящо правната рамка за предложената от Джонсън сделка, бе публикувано в понеделник. Основна цел Както се казва в обяснителните бележки, законопроектът цели да приложи споразумението между Обединеното кралство и ЕС за Брекзит – то дава на сделката на Джонсън правен статут. Преходен период Както от дълго време се планира, той ще продължи до края на 2020 г. Този срок може да бъде удължен от правителството с до две години. Но макар подобно удължаване да изисква одобрение от парламента, законопроектът не дава на депутатите възможност да поискат отсрочка, което значи, че ако в края на преходния период има опасност от край, наподобяващ липсата на сделка, ще бъде по-трудно на парламента да предприеме действия срещу това. Бърза ратификация Обикновено международните договори, а това е такъв договор, трябва да се разглеждат от парламента поне 21 дена, за да бъдат ратифицирани. Този минимален период е заложен в закон за конституционната реформа и управлението от 2010 г. Разпоредбата обаче е отменена за целта на законопроекта за оттеглянето, за да се позволи спазване на крайния срок за Брекзит - 31 октомври. Бъдещи отношения Депутатите ще получат възможност за известен надзор и първо трябва да одобрят \"изявление за целите за бъдещите отношения с ЕС\". Правата на гражданите Законопроектът излага правата на гражданите на ЕС, на тези от страните в Европейското икономическо пространство и Европейската асоциация за свободна търговия, и на швейцарците. Единствената нова разпоредба изглежда е тази за създаване на  независим надзорен орган  за правата на гражданите на ЕС, до който те ще могат да подават жалби за отношението на правителството към тях. Права на работниците Това беше ключов елемент в опитите на Джонсън да примами разбунтували се лейбъристи да подкрепят сделката му. В законопроекта е включен вече обявеният принцип, че правата, които в момента произтичат от законодателството на ЕС, например директивата за работното време, ще имат сила в британското законодателство. В дългосрочен план в законопроекта се прави малко неясната заявка, че позицията на правата на работниците в края на преходния период няма да бъде понижена в следващи закони. Северна Ирландия Има многобройни параграфи за разпоредбите за Северна Ирландия и  отстъпката  на Джонсън, че тя ще бъде подчинена на европейския митнически режим. Твърди се, че с тази отстъпка премиерът е спечелил сделката, но тя доведе до загуба на подкрепата на северноирландската Демократична юнионистка партия. В обяснителните бележки се казва, че законопроектът гарантира, че Великобритания (включително и Северна Ирландия) няма да остане в митническия съюз с ЕС. Това може да бъде официално вярно по закон, но не напълно на практика. Сметката за развода Всяка сума, която се изисква да се плати на ЕС или на орган на ЕС, за да се изпълни задължение, което Обединеното кралство има по силата на споразумението за оттеглянето, трябва да се изплати от консолидирания фонд или, ако Финансовото министерство реши, от националния фонд за заеми. Друго Би Би Си отбелязва, че законопроектът излага областите, в които Съдът на ЕС все още ще играе роля във Великобритания, и дава на споразумението за оттеглянето в някои аспекти превъзходство над британското законодателство. В няколко области, особено за Северна Ирландия, законопроектът дава на правителство доста правомощия да променят закона (чрез вторично законодателство) без депутатите да гласуват. Какво следва Ако правителството имаше стабилно мнозинство в Камарата на общините, можеше бързо да прокара законопроекта. Джонсън обаче не разполага с такова и опонентите му настояха за повече време, за да могат по-добре да проучат законодателството. Снощи законопроектът мина през първото си препятствие, второ четене, с мнозинство от 30 гласа. Правителството обаче загуби ключовия вот за графика. Сега спазването на крайния срок до 31 октомври изглежда изключително трудно и  ЕС ще обмисли удължаване . Междувременно Джонсън заяви, че кабинетът му временно преустановява разглеждането на законопроекта за Брекзит, докато ЕС вземе решение за отлагане на датата на развода. Какъвто и да е евентуалният график, все още ще има възможности законодателството да бъде изменено. Очаква се някои депутати да опитат да добавят разпоредба за провеждане на потвърждаващ референдум за Брекзит например и за оставане на Великобритания в митническия съюз с ЕС.", "date": "2019.10.23", "title": "Законопроект за излизането на Великобритания от ЕС - какво е и какво пише в него"}
{"url": "https://www.dnevnik.bg/biznes/2019/10/23/3980392_bulgartransgaz_vze_zaem_za_chastichno_plashtane_na/", "text": "Държавната компания \"Булгартрансгаз\" ЕАД е взела кредит от няколко банки на стойност 200 млн. евро, с които да се разплаща за строителството на \"Турски поток\" на българска територия, обявено от премиера за \"Балкански поток\". От компанията уточняват, че заемът е обезпечен с депозити в щатски долари и е за 6 месеца с опция да се удължи с още толкова. В рамките на проведената процедура са получени девет оферти от банки, а договори са сключени със \"Ситибанк Европа\", ИНГ Банк, \"Уникредит Булбанк\" АД, както и с Международната банка за икономическо сътрудничество. Заемът ще бъде използван за авансови плащания към компаниите, ангажирани с проекта - \"Консорциум Аркад\", както и ДЗЗД \"Ферощал Балкангаз\". Авансовото плащане към \"Консорциум Аркад\", който вече изгражда линейната част, е 250 млн. лв. и 50 млн. ДДС, а към \"Ферощал Балкангаз\", който ще изгражда двете компресорни станции – \"Расово\" и \"Нова Провадия\" - 140 млн. лв. и 28 млн. за ДДС. Срокът за изплащане на останалата сума за газопровода е 120 месеца след въвеждането в експлоатация, а за компресорните станции - 2 години, посочват от дружеството. Подчертават, че с този заем едновременно ще се изпълни ангажиментът по изплащане на депозит на изпълнителите по проекта и в същото време е налице положителен финансов ефект от над 2 млн. лева. Последното станало възможно заради по-ниските лихви по заемите на външните пазари в щатски долари. Стойността на целия газопровод през българска територия е 1.1 млрд. евро, след като бяха проведени обществените поръчки, припомни пред БНТ енергийният министър Теменужка Петкова. Тя напомни и че в условията на обществената поръчка има ангажимент \"Булгартрансгаз\" да преведе аванс на изпълнителите, след което те да осигурят финансиране, което да им бъде възстановено впоследствие.", "date": "2019.10.23", "title": "\"Булгартрансгаз\" взе заем за частично плащане на \"Балкански поток\""}
{"url": "https://www.dnevnik.bg/evropa/2019/10/23/3980417_britanskata_policiia_otkri_39_tela_v_kamion_smiata_se/", "text": "Британската полиция съобщи, че е арестувала мъж по подозрение за убийство, след като 39 тела бяха открити в контейнер на камион в Есекс, предаде \"Ройтерс\". Според полицията камионът е дошъл от България и е влязъл във Великобритания през източното английско пристанище Холихед в Северен Уелс в събота. Шофьорът, 25-годишен мъж от Северна Ирландия, е бил задържан.      Процесът по установяване на самоличността на жертвите се очаква да бъде дълъг. Задържаният остава в ареста докато тече разследването, каза полицейският офицер Андрю Меринър. Според полицията в Есекс засега изглежда, че 38 възрастни и един тийнейджър са загинали, посочва Би Би Си.      Полицията е била повикана от спешната помощ малко преди един и половина часа през нощта местно време след откриването на контейнера с хора в него в графство Есекс, в индустриален парк на брега на река Темза, на около 35 км източно от Лондон. Вътрешният министър Прити Пател заяви, че е \"шокирана и натъжена\" от новината. \"Полицията на Есекс е арестувала едно лице и трябва да й дадем възможността да проведе разследването си\", написа тя в \"Туитър\". Британският премиер Борис Джонсън заяви, че е потресен. \"Потресен съм от трагичния инцидент в Есекс. Получавам редовни доклади от вътрешното министерство и ще работим в тясна връзка с полицията на Есекс, за да се установи какво се е случило. В мислите си съм с всички, които са загубили живота си и с техните близки\", заяви Джонсън. В съобщение на  се посочва, че то \"не разполага с информация за публикации в британски медии за намерени мъртви 39 души в камион, за който се твърди, че е дошъл от България във Великобритания\". \"Посолството ни Лондон е в контакт с местните власти и проверява случая\", се допълва в съобщението. По-късно във второ съобщение министерството каза: \"Установена е връзка с британската полиция, представител на посолството ни е провел среща и в Министерството на външните работи в Лондон. Посланикът ни Марин Райков е разговарял по телефона с британската посланичка в София Ема Хопкинс като са се договорили да следят заедно случая\". \"Към момента още не може да бъде потвърдено дали намереният камион е с българска регистрация. Няма данни и за националността на намерените в камиона човешки тела. От британската полиция са предупредили, че идентификацията им ще отнеме дълго време\", допълва министерството. \"Полицията дойде през нощта, затвориха целия район\", разказа работник в близко кафене. \"Ройтерс\" припомня, че най-голямата трагедия с нелегални имигранти във Великобритания беше през 2000 г., когато британски митнически служители откриха телата на 58 китайци в камион за домати на пристанище Дувър.", "date": "2019.10.23", "title": "Британската полиция откри 39 тела в контейнер на камион, смята се, че е дошъл от България"}
{"url": "https://www.dnevnik.bg/bulgaria/2019/10/23/3980401_borisov_za_kritikite_che_peevski_durji/", "text": "Държавното дружество \"Български пощи\" ЕАД да извършва дейността по разпространение и продажба на печатни издания на територията на страната, предлага премиерът Бойко Борисов, съобщи БТА. \"Български пощи са 100 процента държавни. Имат достъп до всички населени места и така ще гарантираме, че всяко издание ще отиде там, където искат да го прочетат\", каза Борисов на заседанието на Министерския съвет. Точката е вкарана като допълнителна в дневния ред. Борисов коментира  констатациите на международната организация \"Репортери без граници\",  чиито представители посетиха миналата седмица България. Те заявиха, че в страната \"има климат на медийна гражданска война\", а рискът е не само за журналистиката, но и за демокрацията\". Фактът, че България е поставена от организацията на 111-то място в света по свобода на словото, влезе и  във вчерашния доклад  на Европейската комисия по Механизма за сътрудничество и проверка. Данните са цитирани в контекста на свалянето на Силвия Великова от ефира на програма \"Хоризонт\" и последвалите  събития в Българското национално радио (БНР) . В \"Бялата книга за свободата на медиите в България\" в началото на 2018 г. беше констатирано, че 80% от разпространението на печата се контролира от компании, свързани с депутата от ДПС и издател Делян Пеевски.  Съюзът на издателите в България  сезира Комисията за защита на конкуренцията за монопол в разпространението на печатни издание чрез доминиращата роля на \"Табак Маркет\" АД на пазара и агресивното завземане на публични търговски площи в цялата страна, което, според членовете му, на практика прави невъзможно участието на по-малки разпространителски фирми.  КЗК обаче не установи нарушения  и единствено препоръча да се създаде регистър на крайните собственици на фирмите - разпространители.  Борисов коментира и оплакването на представителите на \"Репортери без граници\", че бюрото на организацията за Източна Европа и Балканите не е успяло да се свърже с премиера в продължение на три години, а при последната им визита за пръв път са получили отговор, но отрицателен, на молбата за среща. Той каза, че не е било възможно да се срещне с тях, защото визитата им съвпаднала по време със заседанието на Европейския съвет. Борисов обаче внимателно е чул всичко, което е било казано от \"Репортери без граници\". Той счита, че единственото нещо, което може да направи държавата в тяхна подкрепа, както и в подкрепа на свободата на словото, е да не се оставя на частни фирми да правят разпространението на печата. ", "date": "2019.10.23", "title": "Борисов за критиките, че Пеевски държи разпространението на печата: Да го прави държавата"}
{"url": "https://www.dnevnik.bg/sviat/2019/10/23/3980419_kremul_obvini_sasht_che_sa_predali_kjurdite_v_siriia/", "text": "Половин денонощие след сделка между Русия и Турция за изтласкване на сирийските кюрдски бойци Кремъл заяви, че те фактически попадат в ръцете на турската армия, предаде РИА \"Новости\", като цитира говорителя на руското президентство Дмитрий Песков. САЩ \"предадоха\" кюрдите - сега те предпочетоха да оставят кюрдите на границата и едва ли не да ги принудят да воюват с турците, заяви Песков, предаде агенцията. Американският президент Доналд Тръмп, чийто вицепрезидент Майк Пенс договори миналата седмица изтекло снощи примирие в хода на операцията \"Извор на мира\", снощи приветства сделката като \"много добри новини\". Изтичането на примирието в 22 ч. българско време не създаде напрежение, тъй като от коментари на руски представители снощи стана известно, че Анкара се е ангажирала да спре операцията, за да влезе в сила споразумението от снощи. Според Песков при евентуален отказ на Силите за защита на народа, срещу които воюва Анкара да се изтеглят от границата (условието е от снощната сделка), е \"абсолютно очевидно\", че руските и сирийските сили ще са тези, които трябва според меморандума да \"съпроводят\" отстъплението на кюрдите. Кюрдски представители не са коментирали официално ситуацията. Прилагането на меморандума трябва да започне минути след публикуването на този материал - в 12 ч. сирийско (и българско) време. Днес, след като се прибра от Сочи, турският външен министър Мевлют Чавушоглу се върна от Сочи (където бе с турския президент Реджеп Тайип Ердоган на среща с руския държавен глава Владимир Путин и първия дипломат Сергей Лавров), той поздрави усилията, попречили на създаването на \"терористична държава\" в Сирия.", "date": "2019.10.23", "title": "Кремъл обвини САЩ, че са предали кюрдите в Сирия"}
{"url": "https://www.dnevnik.bg/ot_vas/novini_ot_vas/2019/10/23/3980394_istriia_-_arheologicheski_muzei/", "text": "До крепостта Истрия има много хубав археологически музей. Археологическият обект е активен, извършват се разкопки, откриват се нови руини и артефакти.", "date": "2019.10.23", "title": "Археологическият музей Истрия"}
{"url": "https://www.dnevnik.bg/bulgaria/2019/10/23/3980432_kratki_novini_severnata_tangenta_na_sofiia_shte/", "text": "                         . Северната тангента на София ще премине одит за безопасност Агенция \"Пътна инфраструктура\" обяви търг за одитор за безопасност на Северната скоростна тангента на София на стойност 16 хил. лв. Пътят е построен с еврофинансиране и при условие, че ще бъде проверен за безопасност преди и след въвеждането в експлоатация. Трасето, пътните връзки и съоръженията ще бъдат обследвани през деня и по здрач и при различни климатични условия. Ще бъде оценена и информацията за настъпилите пътнотранспортни произшествия от въвеждането в експлоатация през 2016 г. досега.", "date": "2019.10.23", "title": "Кратки новини: Северната тангента на София ще премине одит за безопасност"}
{"url": "https://www.dnevnik.bg/sviat/2019/10/23/3980431_honkong_se_otkaza_ot_zakona_za_ekstradiciiata_kitai/", "text": "Властите на Хонконг официално оттеглиха спорния законопроект, който разрешаваше екстрадиране на хонконгски граждани в континентален Китай, изпълнявайки едно от петте искания на продемократичните протестиращи, предадоха \"Ройтерс\" и ДПА, цитирани от БТА. Очаква се обаче протестите в Хонконг да продължат, защото, макар че бяха задействани от законопроекта за екстрадиция, те прераснаха в искания за демократични реформи и разследване на полицейското насилие срещу демонстранти. Досега проектът бе замразен, но не и изтеглен от парламента на специалния автономен регион. Вестник \"Файненшъл таймс\" писа, че заради протестите Пекин се готви да смени лидера на Хонконг Кари Лам с друг ръководител на местната изпълнителна власт, който временно да изпълнява длъжността. Китайското външно министерство заяви, че съдържащите се в статията твърдения са политически слух, който преследва собствени цели. Слаба обществена подкрепа Лам е на поста от средата на 2017 г. От четири месеца в Хонконг има протести, като протестиращите настояват тя да се оттегли от поста си. Досега Пекин изразяваше пълна подкрепа за хонконгския лидер и критикуваше насилието по време на демонстрациите. Но според британското финансово издание, което се позовава на информирани източници, китайските централни власти подготвят план за замяна на Лам с временно изпълняващ длъжността лидер на Хонконг. Всичко обаче зависи от ситуацията на място. Ако Си Цзинпин одобри все пак освобождаването на Лам от поста, тогава нейният приемник би трябвало да поеме функциите й през март, пише изданието. В аудиозапис, чието съдържание беше разпространено през септември, самата Лам казва, че би подала оставка, ако имаше избор. После Лам отрече да е искала да напусне поста. Последните допитвания показват, че Кари Лам се ползва с едва 22-процентно обществено доверие. Мандатът на Лам изтича през 2022 г. Сред евентуалните нейни приемници са сочени бившият ръководител на валутния орган на Хонконг Норман Чан и Хенри Тан, който беше финансов министър на Хонконг и главен секретар на хонконгската администрация. Случаят, довел до протестите Същевременно стана известно, че Хонконг освобождава заподозрения за убийство, чийто случай стана повод за вълната от протести в бившата британска колония, предадоха световните агенции. Двадесетгодишният Чан Тункай е обвиняван в убийството на бременната си приятелка, извършено, докато двамата са били на почивка в Тайван. Твърди се, че той се е подчинил на призива на медиите и се е извинил на семейството на убитото момиче, както и на хонконгския народ. Чан прекара 18 месеца в затвор в Хонконг по обвинение, че е откраднал имущество на приятелката си. Той твърди, че иска да отиде в Тайван, където е издирван за убийството на момичето. Но между Хонконг и Тайван няма споразумение за екстрадиция на престъпници.      Днес при освобождението на Чан Тункай правителството на Хонконг каза, че той е свободен да отиде в Тайван. Правителството поясни, че в Хонконг не може да се гледа дело за убийство срещу мъжа, защото доказателствата срещу него са в Тайван. Този случай именно накара Кари Лам да се опита да реформира законите за екстрадиция на Хонконг. Но тези планове щяха да променят и екстрадицията към Китай, което именно породи вълната от протести. Постепенно протестиращите започнаха да настояват за повече демокрация, за по-големи свободи и за преки избори.", "date": "2019.10.23", "title": "Хонконг се отказа от закона за екстрадицията, Китай обмисля смяна на управата"}
{"url": "https://www.dnevnik.bg/kultura/2019/10/23/3980373_kogato_pop_artut_e_retro/", "text": "Завръщането в 20-те години на миналия век. Това е един от водещите мотиви в платната на Иво Петров, който предлага на зрителите известни сюжети - джаз бара, кафенето, усещането за безгрижност, бохемския начин на живот. От днес до 10 ноември негови картини са изложени редом с произведения на Нина Петрова в галерия \"Нюанс\". Откриването на изложбата \"Нина и Иво\" е тази вечер от 18.30 часа, съобщават от галерията. Миналото е не по-малко съществен елемент в работата на Нина Петрова. Но в нейните картини то е повод за носталгия, меланхолия. Цветовете не са толкова ярки, а сюжетите са интимни. Нина и Иво Петрови са тандем както в изкуството, така и в живота. Съученици са в Националната гимназия за приложни изкуства \"Тревненска школа\". След това са състуденти във Великотърновския университет \"Св. св. Кирил и Методий\". През годините са имали изложби в градове като Барселона, Париж, Москва, Виена, Истанбул.  Нина Петрова работи в сферата на фигуралната живопис, а предпочитанията й са към миниатюрата и малкия формат. Стилът й се характеризира с хиперреалистично изобразяване и едноцветно рисуване. По този начин тя създава характерната атмосфера в картините си - излъчване на меланхолия към ар деко и 20-те години на миналия век. На свой ред най-голямото влияние върху работата на Иво Петров оказва сецесионът.", "date": "2019.10.23", "title": "Когато попартът е ретро"}
{"url": "https://www.dnevnik.bg/evropa/zemedelie/2019/10/23/3980441_malki_zemedelci_mogat_da_kandidatstvat_za/", "text": "Малките земеделски производители могат да кандидатстват в срок до 23 декември с проекти за преработка на селскостопанска продукция. Това става ясно от съобщение на земеделското министерство. Отпуснатият бюджет е над 3 млн. лв., осигурени от тематичната подпрограма за малки производители към Програмата за развитие на селските райони. Кандидатите, които могат да получат финансиране, са животновъди и производители на плодове, зеленчуци, етеричномаслени и лекарствени култури. Максималното подпомагане за един кандидат е до 75 хил. евро. Чрез проектите, които се подават електронно в системата ИСУН, могат да се правят инвестиции в материални или нематериални активи, които целят създаване или модернизация на съществуващи мощности за преработка. Допустимо е разширяване на капацитета на местни мрежи за прибиране, прием, съхранение, сортиране и пакетиране на земеделска продукция, става ясно от информацията. През август фонд \"Земеделие\" актуализира графика за прием на проекти по програмата за развитие на селските райони до края на 2019 г. В последните месеци от годината се очаква потенциалните кандидати да могат да поискат финансиране за подготвителни дейности за местни инициативни групи, за маркетинг на къси вериги на доставки, както и за създаване на оперативни групи, работещи по иновации в селското стопанство. Най-голяма част от парите в приемите до края на годината обаче са отделени за инвестиции в поливна инфраструктура, като общата сума за тази цел е 50.46 млн. евро. Кандидати за модернизиране на напоителни съоръжения могат да бъдат държавното дружество \"Напоителни системи\", сдружения за напояване и юридически лица и кооперации, които са доставчици на поливна вода.", "date": "2019.10.23", "title": "Малки земеделци могат да кандидатстват за европодпомагане за преработка"}
{"url": "https://www.dnevnik.bg/biznes/2019/10/23/3980422_evrokomisiiata_zasega_ne_smiata_da_finansira_struma/", "text": "Дострояването на автомагистрала \"Струма\" засега остава без европейско финансиране. Това се разбира от отговор на апликацията на България от страна на Европейската комисия, цитиран от \"Капитал\". В него се посочва, че се нарушават европейски директиви с проекта, според който трасето минава през защитени територии, а графикът и сумата, които прилага България, са необмислени или грешни. В писмото до българските власти се посочва още, че одобреното с екооценка преди две години трасе не е идентично с това, за което са получени европейски средства.  Това на практика означава, че проектът няма как да бъде финансиран с каквито и да е европейски средства, а ако бъде изпълнен така, дори има о Директивата за местообитанията, заключава изданието. То припомня, че с голямо закъснение едва в началото на август Агенция \"Пътна инфраструктура\" е подала апликационната форма за финансиране на трасето между Крупник и Кресна по оперативна програма \"Транспорт\". малко преди това кабинетът обяви, че ще финансира от бюджета този участък, ако еврокомисията не го направи.  Отговорът на еврокомисията е от 15 октомври. Срокът на България за допълнителни разяснения е два месеца. България кандидатства за 267 млн. евро, които покриват част от разходите, а еврокомисията обявява, че ако отпусне пари, те ще са малко над 227 млн. евро. Еврокомисията пише в писмото си и че за безопасността на пътниците и перспективите за околната среда. Срещу преминаването на магистралата през Кресненското дефиле имаше протести на природозащитници и еколози. Правителството обаче използва аргумента, че избягването на дефилето ще забави строителството и ще доведе до загуба на европейско финансиране. Затова бе предложен вариантът за едната посока на трасето да минава през дефилето, а другата - не. Докладът за екооценката беше направен от фирма \"Данго проект консулт\" и подкрепи варианта на правителството за ново трасе, източно от дефилето, в посока София, и използване на Е79 в посока Гърция, припомня \"Капитал\".", "date": "2019.10.23", "title": "Еврокомисията засега не смята да финансира \"Струма\""}
{"url": "https://www.dnevnik.bg/bulgaria/2019/10/23/3980444_prokuraturata_vnese_v_suda_deloto_sreshtu_minju/", "text": "Специализираната прокуратура предаде на съд Миню Стайков по второ дело, по което е обвинен заедно с 13 други лица. Петима от предадените на съд са служители в Държавен фонд \"Земеделие\". Всички те ще отговарят за участие в престъпен сговор с цел злоупотреба със средства от европейски земеделски фондове – Програмата за развитие на селските райони и Националната програма за подпомагане на лозаро-винарския сектор. Един от участниците е обвинен и за извършване на незаконна банкова дейност (лихварство). Според държаното обвинение той е предоставял кредити срещу лихва, чиято обща стойност надхвърля един милион лева. Сумите били отпускани и на търговски дружества, предоставящи бързи кредити. В момента Миню Стайков е с наложена от съда мярка за неотклонение \"Задържане под стража\". Останалите обвинени са с парични гаранции в различен размер, които са внесени. Вчера от Комисията за противодействие на корупцията и за отнемане на незаконно придобитото имущество съобщиха, че е  запорирано имущество на Миню Стайков  и девет свързани с него лица на стойност над 134 милиона лева. Той е разследван за участие в организирана престъпна група и извършване на данъчни престъпления, като е образувано производство за отнемане на имуществото. Миню Стайков е  в ареста от  миналото лято, когато бе задържан за държане на контрабандни цигари и данъчни престъпления. По закон трябваше да бъде освободен, тъй като изтичаше максималният срок за задържането под стража, но веднага след това специализираната прокуратура му повдигна новото обвинение - за  злоупотреби с еврофондове . Разследването се води срещу 8 души , свързани с \"Винпром Карнобат\", като сред тях е и Стайков. Той обжалва няколко пъти задържането си, като се аргументира с влошеното си здраве, но така и не беше пуснат на свобода.", "date": "2019.10.23", "title": "Прокуратурата внесе в съда делото срещу Миню Стайков за злоупотреба с европари"}
{"url": "https://www.dnevnik.bg/sport/2019/10/23/3980463_sasht_se_priblijiha_kum_obiaviavane_na_dopinga_za/", "text": "САЩ направиха крачка към обособяването на закон за допинга, който да превърне употребата на забранени вещества в престъпление. Това стана, след като Камарата на представителите прие правилото \"Родченков\". То носи името на бившия шеф на Руската антидопингова агенция (RUSADA) Григорий Родченков. Още през  декември 2018 г.  американският Сенат предложи използването на допинг да е криминално престъпление. Следващата стъпка е гласуване именно в Сената, преди американският президент Доналд Тръмп официално да подпише указ. Антидопинговото правило \"Родченков\" (RADA) ще позволи на американските власти да преследват спортисти, които използват допинг. Това може да важи за всички големи международни спортни състезания, в които участват американски спортисти, както и когато организаторите получават спонсорство от компании, които извършват бизнес в САЩ. Сред санкциите са налагане на глоба до 1 милион долара, както и лишаване от свобода до 10 години. \"Ставаме свидетели на историческо събитие. Това е поредна стъпка към чист спорт и отстояване на истината. С придвижването към обявяване на правилото за закон, ние изкачваме борбата с допинга на друго ниво\", каза Родченков. Той беше ключов свидетел по време на разследването срещу Русия при уличаването на държавна схема за използване на допинг от много спортисти.", "date": "2019.10.23", "title": "САЩ се приближиха към обявяване на допинга за криминално престъпление"}
{"url": "https://www.dnevnik.bg/sviat/2019/10/23/3980479_zavrushtaneto_na_dolara_v_kuba_v_pet_tochki/", "text": "От понеделник, 21 октомври, кубинците могат да си откриват сметки в долари в местните банки, за да си купуват най-вече електродомакински уреди, което би трябвало да позволи на правителството да привлече чуждестранна валута на фона на затягането на американското ембарго, информира АФП. Реформата разрешава да се плаща в някои държавни магазини в евро, йени, мексиканско песо и други валути, но завръщането на долара, който беше забранен на острова до 1993 година, е най-силната мярка от символична гледна точка в момент на изострилото се напрежение в отношенията между Вашингтон и Хавана. Плащане с карта От края на октомври мрежа от държавни магазини има разрешението да приема долари и други чуждестранни валути, за да продава много търсени вносни стоки: електродомакински уреди, автомобилни части, електрически тротинетки и други. Кубинците, независимо дали са физически лица или частни предприемачи (13 процента от работната сила на острова), ще могат да поискат внос на някои определени стоки чрез държавните компании. Потребност от чуждестранни валути Целта на кубинското правителство е да получи чуждестранни валути в момент, когато администрацията на президента на САЩ Доналд Тръмп усилва санкциите срещу Куба, нанасяйки удар по туризма, инвестициите, изпращането на пари до острова от кубинци, които живеят извън родината си, и вноса на горива. Според частната консултантска компания \"Ауже\" (Auge) в безмитната зона на Колон, в Панама, кубинците са харчили тази година средно по 20 милиона долара месечно. Със събраните пари правителството се надява да запълни празнините във финансите си, от които страда националната икономика, да се разплати навреме с доставчиците и да получи продуктите, необходими на страната. Двойна печалба Вероятно в краткосрочна перспективи ще се видят положителните ефекти от тази мярка, коментира кубинският икономист Павел Видал от университета \"Хавариана де Кали\" (Колумбия). Държавните банки ще могат да подсилят наличностите си в долари и други чуждестранни валути, а правителството - да гарантира предлагането на продукти, които често липсват в търговската мрежа, без да се харчи за това валута. Истинска или фалшива доларизация на икономиката Министърът на икономиката и планирането на Куба Алехандро Хил отрича да има каквато и да било доларизация на икономиката на страната. Той набляга на факта, че двете национални валути - кубинското песо (CUP) и песо конвертибле (CUC, което се равнява на 24 кубински песос), остават в обращение и че търговията в долари ще става единствено по електронен път. Икономистите обаче подчертават, че евентуален процес на доларизация не зависи от определени усилия за подкрепа на икономика, а от факта, че доларът заменя местните валути за определени функции. Мираж за обединение на валутите Според Хил мярката няма да спре процеса на обединяване на двете национални валути, което бе обявено през 2013 година. Според Павел Видал въвеждането на чуждестранни валути \"кара икономиката да действа не с две, а с три валути\", та дори и повече. В крайна сметка по думите му \"обявената редоларизация анулира (проекта за) обединението на националните валути\". /БТА", "date": "2019.10.23", "title": "Завръщането на долара в Куба в пет точки"}
{"url": "https://www.dnevnik.bg/analizi/2019/10/23/3980315_brjuksel_vkara_vulka_v_bulgarskata_koshara/", "text": "Жан-Клод Юнкер удържа на думата си: мониторингът над България по правосъдие и вътрешен ред с официалното име Механизъм за наблюдение и сътрудничество ще бъде прекратен и заменен с наблюдение на национално ниво. С уточнението, че Европейската комисия, която си отива, предлага това решение, а то ще бъде официализирано от новата еврокомисия, оглавявана от Урсула фон дер Лайен. В доклада от ноември 2018 г. липсваше стройна причинно-следствена връзка между факти и оценки. В този доклад не можем да видим не стройна, а никаква връзка. Брюкселският бюрократичен език така е замазал всичко, че единственото изречение, в което има ясна и категорична оценка на ситуацията в България, е навряно под линия с малки букви чак на страница 11 от 13-страничния технически доклад. То гласи: както се посочва в различни проучвания и изследвания на независими наблюдатели.\" Иначе на страница 11 във връзка с борбата с корупцията във високите етажи на властта и конкретно ролята на антикорупционната комисия ни уверяват: \"Нормално е прокарването на реформите на различните етапи от разследването, наказателното преследване и евентуалното осъждане да отнеме известно време, но е необходимо в бъдеще това да бъде основен акцент, за да могат да бъдат постигнати трайни конкретни резултати. Неотдавнашните твърдения във връзка с лица, заемащи висши публични длъжности, и политици изтъкнаха предизвикателствата, пред които е изправена България в тази област.\" По същия начин още в първото изречение след увода в техническия доклад се посочва скандалът с евтините апартаменти и други имоти на властта. Но какво от това? Щом еврокомисията прави заключения за напредък на България и въз основа на това предлага отпадане на мониторинга; и щом като всички скандали, които през последната година станаха повод за обществени и политически дебати и влязоха във фокуса на медиите, нямат значение за авторите на доклада и те отбелязват напредък на българското правителство – следва един извод: Докладът за 2019 г. наподобява по-скоро упражнение по развращаване на езика като средство за логическа комуникация между хората, отколкото документ, заслужаващ сериозен разбор. И това е така, защото както беше сделка и въвеждането му, за да бъде приета България в ЕС през 2007 г. Този път беше съвсем формално – дори еврокомисарят по правосъдие го нямаше вчера, когато Юнкер обяви решението, тоест вече няма нужда и от ритуалност за пред хората. А когато има сделка, какво да очакваме освен още от същото? Видео от 1 юли 2019 г. показа как премиерът Бойко Борисов се пазари със зам.-председателя на Европейската комисия Франс Тимерманс (надяващ се тогава все още да наследи Юнкер) и го подтиква \"да не се инатим\", а да се решат българските проблеми с мониторинга и червената светлина за Шенген. Подтекстът е – прегръдките с ЕНП в лицето на Юнкер и Меркел може да не стигнат. Разговорът е прелюбопитен и предизвика фурор сред европейските медии, особено заради финала си – на третата минута Тимерманс казва, че не е сигурен, че \"това трябва да бъде излъчвано\". И записът спира. От сделката не следва нищо като практическа промяна в България, тъй като и досегашните мониторингови доклади и прокуратурата и МВР. Точно обратното – зависимостите се заздравиха, Висшият съдебен съвет абдикира все по-откровено от задължението си да брани независимостта на правосъдието и преследва чрез инспектората си неудобните, които надигат глас. Благодарение на този \"вътрешен механизъм\", на който в бъдеще Брюксел ще разчита, изпълнителите на поръчките на реално управляващата шайка зад завесата остават ненаказани. За това помогна и фактът, че механичното повтаряне в евродокладите, че има напредък, напълно легитимира тази порочна реалност. Е, сега вече няма да има доклади. Практически продължаването на мониторинга в досегашния му вид е не просто безсмислено, то е вредно. Ако искаше да внесе смисъл и резултат, Европейската комисия щеше да промени механизма на наблюдението, да го направи ефективно, От казаното от Юнкер във вторник не личи Брюксел да е имал такива намерения, въпреки че упорито се говори за бъдещо всеобщо наблюдение на всички държави в ЕС по показател върховенство на правото. Чак не е за вярване, че е възможен нов механизъм през 2020 г., обвързан със спиране на евросредства при нарушения, които в България са постоянна практика.  И как изобщо да има доверие в еврокомисията, след като в продължение на 11 години ролята на мониторинга й се изчерпваше да наблюдава обикалянето на \"вълка\" около кошарата на правосъдието и да залива ефира с увъртени до словесен абсурд умозаключения по повод т.нар. борба с корупцията по високите етажи, която още никой не е усетил да съществува. Сега вече \"вълкът\" дори няма да е наблюдаван – той официално е вкаран в кошарата, за да \"бди\" над агнетата. А помним какво беше казал сегашният премиер, когато беше в опозиция: Достатъчно е да държиш съдебната власт и да имаш медийна империя, за да управляваш, дори да си трета политическа сила. Та – с две думи – Брюксел най-сетне сложи венеца на своето историческо творчество. И се освободи от досадата да се занимава с нашата действителност и с контрола как управляващите харчат парите на европейските данъкоплатци. Оттук нататък сме ние, няма кой друг.", "date": "2019.10.23", "title": "Брюксел вкара вълка в българската кошара"}
{"url": "https://www.dnevnik.bg/sport/2019/10/24/3980802_mesi_produlji_da_pishe_istoriia_pri_pobeda_na/", "text": "Звездата на \"Барселона\" Лионел Меси продължи да пише история, като вкара в 15-и последователен сезон в Шампионската лига. Направи го при победата с 2:1 срещу \"Славия\" (Прага) и стана първият футболист от Ла Лига с подобно постижение. Аржентинецът се разписа още в третата минута. В началото на втората част домакините изравниха, но скоро след това испанският първенец си върна преднината. Защитаващият титлата си \"Ливърпул\" спечели убедително с 4:1 срещу \"Генк\" като гост. \"Барселона\" започна силно и поведе 157 секунди след началото на мача. Каталунците притиснаха защитата на съперника, отнеха топката и след няколко подавания топката стигна до Меси, който с много добро докосване вкара. В 50-ата минута Ян Бирил получи на границата на наказателното поле и изравни. Седем минути по-късно \"Барселона\" поведе отново. Тогава след центриране от фаул топката стигна до Луис Суарес, който я ритна и след рикошет в гърдите на Петер Олаинка тя попадна във вратата. \"Барселона\" е начело в групата със седем точки. Втори е \"Интер\" с четири след победата с 2:0 срещу \"Борусия\" (Дортмунд), като германците имат същия актив.      В Генк шампионът \"Ливърпул\" поведе с два гола на Алекс Окслейд-Чембърлейн, вторият от които беше много красив. След това с попадения на Садио Мане и Мохамед Салах червените увеличиха преднината си, а Стивън Одей вкара почетно попадение за домакините. \"Наполи\" води в групата, като има седем точки, а \"Ливърпул\" е с шест. Италианците победиха с 3:2 \"Залцбург\" като гост и австрийците остават трети с три.", "date": "2019.10.23", "title": "Меси продължи да пише история при победа на \"Барселона\" в Прага"}
{"url": "https://www.dnevnik.bg/analizi/2019/10/23/3980256_detskata_bolnica_zashto_ia_stroiat_sled_kato_ne_e_za/", "text": "                         \"Едно дете почина, докато чакаше за прием в нашата клиника\", споделя д-р Адил Кадъм. Тя работи в Клиниката по ендокринология, диабет и генетични заболявания на единствената в страната Специализирана болница по детски болести в София. Периодът на изчакване за прием е 4 месеца, и звеното непрекъснато е натоварено на максимума от възможностите си. По логиката на пазара, ако предлагаш дефицитна и високоспециализирана услуга, ако си много търсен и много работиш, би трябвало да печелиш добре. Но въпреки че изпълнява тези условия, и има статут на търговско дружество (като всички лечебни заведения в България), Педиатрията не се къпе в печалби. Напротив, заработеното не достига дори за осигуряване на базисна апаратура, каквито са за една детска болница веноскопът и инфузионният перфузор. Първото устройство помага на медиците да \"намерят\" деликатните кръвоносни съдове на най-малките пациенти. Второто служи за прецизно дозиране на медикаменти, които се вливат по венозен път. Специалистите се справят някак и без тях, но за сметка на повече усилия от тяхна страна, повече страдание за болните деца и по-голям риск от субективна грешка. За да облекчат и медици, и пациенти, и да приближат условията в детската болница до стандартите за 21-и век, ентусиасти стартираха в петък дарителска акция за закупуване на шест инфузионни перфузора. През последните месеци дарители вече подпомогнаха лечебното заведение с по-дребни консумативи като дюшеци, възглавници и чаршафи. Липсващи в България лекарства пък се набавят, когато лекари пътуват в чужбина. И се пренасят в куфар. Или не се набавят въобще, тъй като някои медикаменти струват хиляди, а и не се продават свободно. Къде са парите за педиатрията? Задавам си този въпрос с ясния спомен, че след като през пролетта детските лекари веднъж вече излязоха на протест, Министерството на здравеопазването уж удовлетвори повечето от исканията им. \"Закърпихме едни дупки в бюджета, успяхме да задържим част от колегите. Други не успяхме. Единият лимит отпадна, но другият остана\" – обяснява д-р Кадъм. \"Равносметката е, че за децата пак няма нищо.\" Бъдещата болница: незаконна и опасна На този фон в четвъртък здравното ведомство обяви обществена поръчка за строеж на сграда за Национална детска болница. Поръчката е на стойност 95, 5 млн. лв., като срещу тази сума избраният изпълнител ще трябва да възстанови и подсили 40-годишното железобетонно скеле в двора на Александровска болница, а след това върху него да изгради едно модерно, функционално и не на последно място – безопасно лечебно заведение. \"Нищо подобно няма да се случи, целта е детското здравеопазване да послужи на едни хора да си преразпределят едни 100 милиона\", отсича д-р Кадъм, и допълва: \"Върху тези останки не може да се построи модерна болница, трябва да бъдат разрушени и да се започне на чисто\". И ако тя, като лекар, не е последна инстанция по отношение на качеството на една сграда, то архитектите би трябвало да са. Камарата на архитектите оспорва идеята старото скеле да се ползва за нов строеж още от обявяването ѝ през юни. При това с непоколебима категоричност. \"Сградата на бъдещата национална детска болница е невъзможна, незаконна и опасна\", обяви организацията в петък, след като внесе жалба във Върховния административен съд срещу стартираната­­­­ обществена поръчка. Според архитектите процедурата може да бъде узаконена с поредица поправки в нормативни актове. Но дори това няма да реши по-сериозните проблеми, а именно – че конструкцията и заложените технически параметри не отговарят на съвременните изисквания за лечебно заведение, и че сградата ще бъде опасна. Създаденият през 2017 г. инициативен комитет за построяване на университетска детска болница също е против намерението на МЗ да възражда останките от 70-те. \"Изпратихме няколко писма до Министерството, в които обяснихме защо тази конструкция не е функционална, но отговор няма\", обясни председателят на Националната мрежа за децата Георги Богданов от името на членовете на инициативата. Сред тях има организации, работещи в интерес на децата и семейството, обществени личности, лекари, национални консултанти по детски болести, началници на отделения в Педиатрията и други големи болници. \"Плановете на тази сграда предвиждат помещения за промиване на филми, при положение че всички образни изследвания отдавна са дигитализирани. В същото време не предвиждат стаите да са пригодени за престой на детето заедно с родителя, което е задължително в съвременната детска медицина. И това е само един от дребните детайли, които мога да дам за пример\", коментира Богданов. . щом лекари, архитекти и пациенти имат доказателства и аргументи, че тази сграда не се строи, за да бъдат лекувани по-качествено болните деца, то вероятно тя се строи с друга цел;  щом фирмите, които най-често строят с публични пари, се надпреварват за тази обществена поръчка, то вероятно тя е изгодна за тях;  щом в момента умират деца, заради липсващи апаратура, лекарства и специалисти, то вероятно наливането на милиони в неудачна сграда не се прави с цел умиращите да бъдат спасени.", "date": "2019.10.23", "title": "Детската болница. Защо я строят, след като не е за децата?"}
{"url": "https://www.dnevnik.bg/sport/2019/10/23/3980253_grigor_dimitrov_ochakva_vtoroto_si_izpitanie_vuv_viena/", "text": "Григор Димитров се насочва към втория си мач от турнира във Виена, който е срещу италианеца Матео Беретини. След  успеха си над Дамир Джумхур с 6:3, 7:5 , който беше под №300 в кариерата му, сега българинът ще има много по-сериозно изпитание. Беретини е трети поставен в схемата във Виена и в момента е 11-и в световната ранглиста. Срещата е четвърта от програмата за деня и ще започне след 18.30 часа. Двубоят е юбилеен за  Димитров , след като ще бъде №500 в неговата кариера. Българинът има 300 победи и 199 загуби. Дотук двамата имат само един мач помежду си. Той беше през април на \"Мастърс\" турнира в Монте Карло, когато Димитров победи със 7:5, 6:4. \"Той (Беретини) играе добре. Конкретно в тази ситуация мога да кажа, че предстои страхотен двубой. Той натрупа добри мачове през годината и затова се чувства комфортно навсякъде. Много е уверен и съм сигурен, че ще опитва най-добрите си удари и ще иска да наложи собствения си стил на игра. Трупам самочувствие с всеки мач. Всяка среща е много важна\", каза Димитров преди срещата.", "date": "2019.10.23", "title": "Григор Димитров излиза във Виена за мач №500 в кариерата си"}
{"url": "https://www.dnevnik.bg/evropa/2019/10/23/3979489_bulgarite_vse_po-masovo_ne_priemat_homofoseksualnite/", "text": "Българите изглеждат най-негативно настроените европейци спрямо хомосексуалните хора и не са склонни да приемат публични прояви на привързаност между гейове, лесбийки и транссексуални хора. Това става ясно от резултатите в проучване на \"Евробарометър\", проведено през май 2019 г. (можете да го видите в прикачения файл). В него се отчита бързо засилване на негативното отношение на българите през последните 4 години. То показва, че по принцип 40% от анкетираните одобряват равни права за ЛГБТ хората, но половината не ги искат около себе си на работа, 60% не ги приемат да са в политиката, а осем от десет изпитват дискомфорт, когато еднополова двойка проявява публично прояви на любов като държане за ръце или целувка. Любопитно е, че на 13% им става неудобно и когато се държат за ръка и целуват мъж и жена. Възгледи Общо 39% от българите са съгласни с твърдението, че гейове, лесбийки и бисексуални хора трябва да имат същите права като хетеросексуалните (спад от 12 пункта между май 2019 и май/юни 2015 г.). В ЕС по-нисък процент споделящи това мнение има само в Румъния (38%) и в Словакия (31%). В противоположния край са Швеция (98%), Холандия (97%) и Испания (91%). С твърдението не са съгласни 45% от българите. България е страната с най-висок процент хора, дали отговора \"Не знам\" - 16 на сто.      България е на последно място по процент на хората, които са смятат, че няма нищо лошо в сексуална връзка между двама души от един и същ пол. Само 20% (спад от 7 пункта между май 2019 и май/юни 2015 г.) споделят този възглед за разлика от 71%, несъгласни с него. За разлика от повечето българи 95% от шведите, 92% от холандците и 90% от датчаните са съгласни с горното твърдение. Най-близо до България са Латвия (25%), Словакия и Румъния (и двете по 29%). Отново на последно място най-малко българи (16% - спад от 1 пункт между май 2019 и май/юни 2015 г.) смятат, че еднополовите бракове трябва да бъдат разрешени в Европа. Близки по резултати до България са Словакия (20%) и Латвия (24%). За разлика от тях 92% от хората в Холандия и Швеция, които мислят, че еднополовите бракове трябва да бъдат разрешени в Европа.      Трети пол в документите Попитани дали според тях транссексуалните хора трябва да могат да променят документите си, за да отговарят на вътрешната им полова идентичност, само 12% от българите отговарят \"Да\" (на последно място в ЕС). \"Не\" казват 60% от българите, а \"Не знам\" - 28% (най-много в ЕС). Близки до България по това мнение са Унгария (16% - \"Да\", 72% - \"Не\") и Румъния (20% - \"Да\", 66% - \"Не\"). На противоположния край са испанците и малтийците – 83% подкрепят идеята срещу съответно 8% и 10%, както и холандците (82% срещу 14%). На въпроса дали според тях в документи като паспорти и актове за раждане освен женски и мъжки пол трябва да има опция за \"Друг\" за хората, които не се идентифицират като мъже или жени \"Да\" казват само 7% от българите (последни в ЕС), а \"Не\" - 74%. \"Не знам\" казват 19%. Преди България са Унгария (13% - \"Да\"; 77% - \"Не\"), Словакия (21% - \"Да\", 66% - \"Не\") и Румъния и Латвия (21% - \"Да\", 67% - \"Не\"). На противоположния край са Малта (67% - \"Да\", 20% - \"Не\"), Испания (63% - \"Да\", 21% - \"Не\") и Холандия (61% - \"Да\", 36% - \"Не\").      Прояви в публичното пространство Помолени да кажат дали биха се почувствали комфортно, ако мъж и жена публично демонстрират привързаност (например целуват се или се държат за ръце), повечето българи (73%) дават положителен отговор. Следва отговорът, даден от 13% от българите - \"некомфортно\". На трето място е \"умерено комфортно\" - 10% от анкетираните. При този въпрос България е близо до средното за ЕС – 78% \"комфортно\", 11% - \"умерено комфортно\" и 8% - \"некомфортно\". От май/юни 2015 до май 2019 има голям ръст на хората, които биха се чувствали добре в тази ситуация (с 41%, най-големият в ЕС, същият е и в Чехия). Наблюдава се сериозен спад на анкетираните на противоположната позиция (с 24%). Когато обаче същият въпрос е зададен за двойка мъже, демонстриращи публично привързаност, България е на последно място по процент на хората, които биха се почувствали комфортно (8%). Най-честият отговор е \"некомфортно\" (81% - на първо място в ЕС). Отговор \"умерено\" посочват 6%.      На противоположния полюс е Швеция – първият отговор дават 78% от запитаните, а вторият – 11%. Средно за ЕС са съответно 49 и 34 процента. Близо до България са Латвия (13% - \"комфортно\"; 75% - \"некомфортно\") и Литва (15% - \"комфортно\"; 71% - \"некомфортно\"). По този въпрос в България от май/юни 2015 до май 2019 има ръст от 12% на хората, които биха се чувствали неудобно в подобна ситуация. С 1% повече са тези, които биха се почувствали удобно. Когато става въпрос за две жени, българите отново са на последно място – само 12% биха се чувствали удобно при тези обстоятелства, а неудобно биха се почувствали 74%. \"Умерено комфортно\" е отговорът на 9% от анкетираните. Преди България е Литва (съответно 19% - \"комфортно\" и 65% - \"некомфортно\"). Отново на обратното мнение са повечето шведи (82% - \"комфортно\" и 9% - \"некомфортно\"). Тук спрямо май/юни 2015 в България има ръст и в двете категории - \"комфортно\" - с 2%, \"некомфортно\" - с 8%.      В политиката Повечето българи (60%) не биха се почувствали добре, ако най-високата избираема политическа позиция в страната им бъде заета от гей, лесбийка или бисексуален човек. Най-малко българи в ЕС (18%) нямат проблем с това. Умерено комфортно биха се почувствали 11% от анкетираните. Близки до България отново са Румъния и Литва. На обратния полюс е Холандия (93% - \"комфортно\"; 3% - \"умерено комфортно\"; 3% - \"некомфортно\"). Подобни са отговорите и когато става въпрос за транссексуален човек (15% - \"комфортно\"; 9% - \"умерено комфортно\"; 61% - \"некомфортно\") в България; за интерсексуален човек (16% - \"комфортно\"; 10% - \"умерено комфортно\"; 58% - \"некомфортно\"). На работното място  Отново най-малко българи в ЕС (27%) казват, че биха се чувствали удобно, ако имат колега (с когото ежедневно са в контакт) гей, лесбийка или бисексуален човек. 14% дават отговор \"умерено\", а 49% - \"некомфортно\" (най-много в ЕС). Почти 100% от холандците (96 на сто) биха се чувствали удобно в тази ситуация. За транссексуален човек отговорите на българите са 24% - \"комфортно\" (последни в ЕС); 13% - \"умерено комфортно\"; 48% - \"некомфортно\" (най-много в ЕС). За интерсексуален човек подредбата е почти същата - 26% - \"комфортно\" (последни в ЕС); 12% - \"умерено комфортно\"; 46% - \"некомфортно\" (най-много в ЕС). В семейството Попитани дали биха се чувствали добре, ако детето им е в романтична връзка с човек от същия пол, само 7% дават положителен отговор (най-малко в ЕС). На обратното мнение са 80% от българите (най-много в ЕС). Отговорът, че биха се чувствали \"умерено комфортно\" дават 6% от анкетираните. Малко преди България е Литва с отговори 16% \"комфортно\", 6% \"умерено комфортно\" и 70% \"некомфортно\". Пак Холандия и Швеция са на противоположния край. Когато стане въпрос за връзка с транссексуален човек отговорите на българите са 5% \"комфортно\", 6% \"умерено комфортно\" и 79% \"некомфортно\". За интерсексуален човек са 7% \"комфортно\", 7% \"умерено комфортно\" и 75% \"некомфортно\". В училищата България отново е на последно място в ЕС по процент на хората, споделящи мнението, че уроците и материалът в училище трябва да включват информация за многообразието по отношение на сексуалната ориентация (гейове, лесбийки или бисексуални хора) – 38% споделят това мнение, 50% не са съгласни (само в Унгария са повече – 51 на сто), а отговор \"Не знам\" дават 12%. Че учебният материал трябва да включва информация за транссексуалните хора смятат 34% от българите (последни в ЕС), за разлика от 53%, които са на обратното мнение (отново само в Унгария са повече – 55 на сто). За многообразието по отношение на това човек да интерсексуален трябва да има информация в учебния материал според 35% от българите (отново последни в ЕС). Не са съгласни 51%. Единствено в Унгария е по-висок процентът на несъгласните – 55 на сто. Двадесет и девет процента от българите смятат, че дискриминацията на основа на сексуалната ориентация (към гейове, лесбийки и бисексуални хора) е широко разпространена, че се среща рядко мислят 45% от анкетираните в страната. Отговор \"Не знам\" дават 20 на сто. Според 23% от българите има широко разпространена дискриминация към транссексуалните хора. На противоположното мнение са 40%, а отговор \"Не знам\" дават 30%. За интерскескуалните хора отговорите са съответно 22%, 40%, 31%.", "date": "2019.10.23", "title": "Българите все по-масово не приемат хомосексуалните, особено като колеги и политици"}
{"url": "https://www.dnevnik.bg/analizi/2019/10/23/3980176_reviziia_kak_vsichki_kandidati_se_obediniha_sreshtu/", "text": "                         Пловдив Население: 346 893 души Безработица: 3,6% Основни кандидати:   (ГЕРБ);   (ВМРО и НФСБ);  (БСП);   (Демократична България) и   (Съюз за Пловдив) \"Пловдив се превръща в истински икономически тигър у нас. Икономиката на региона расте двойно по-бързо от тази на страната\". Такива констатации бяха публикувани в края на миналата година от Института за пазарна икономика. Заключенията от изследването \"Регионални профили\" се базират на данни от цялата 2017 и първата половина на 2018 г. Един от водещите мотори на икономиката в Пловдив е \"Тракия икономическа зона\", но областта може да се похвали с успешни предприятия в преработващата промишленост, електротехниката, строителството, транспорта и логистиката, а също и в аутсорсинга и ИТ сектора. Заради стратегическото му местоположение и растяща икономика политическият сблъсък във втория по големина град в България ще бъде един от най-важните в местния вот тази седмица. И в Пловдив, както и в София, социологическите проучвания дават близки стойности на първите двама кандидати, а балотажът изглежда почти сигурен. На фона на добрите данни за растежа на икономиката в града кандидатите отчитат, че ниската безработица далеч не означава високи заплати. В сравнение със София, средното заплащане в Пловдив е значително по-ниско. Това е една от дискутираните теми в предизборната кампания. А зад твърдението, че ситуацията трябва да се промени, се обединяват водещите фигури в предизборния дебат. Ето защо стимулите за бизнеса и образованието са сред приоритетите на претендентите за поста. Освен доходите всички кандидати имат още една обща тема: критиката срещу модела на управление на Иван Тотев (ГЕРБ). Именно неговото оттегляне от ръководството на ГЕРБ бе едно от големите предизборни размествания на пластовете в страната. Кандидатите за наследник на Тотев обещават на избирателите си, че първата им задача в общината ще бъде ревизия на свършеното от него. Той пък бе един от най-близките на простилия се с всички постове в ГЕРБ Цветан Цветанов. Зад ангажимента за ревизия стои дори номинираният от ГЕРБ настоящ областен управител Здравко Димитров. Заради дупката от 65 млн. лева в местния бюджет основните претенденти за поста твърдят, че трябва да се повиши събираемостта на данъците и таксите в Пловдив. Това обаче не означава, че някой от тях говори за повишаване на данъците. Нещо повече: Дани Каназирева и Славчо Атанасов се обявяват за намаляване на такса смет. Кандидатът на ГЕРБ Здравко Димитров пък е готов да инициира национален дебат за децентрализация на бюджета. Идеята му е общината да оформи собствени ставки за местните данъци, която да развърже ръцете за по-гъвкава политика. От своя страна Николай Радев смята да дисциплинира финансите с въвеждане на програмен бюджет с дълбока перспектива. Това, според него, ще позволи планиране на данъците по начин, който да не повишава стойността им. Според кандидата на Демократична България Атанас Костов приоритет трябва да са прозрачност в изразходването на обществените финанси, яснота при провеждането на обществените поръчки, строг контрол над лицензионните и разрешителни режими. Според него липсата на тези инструменти води до липса на информация как се изразходва бюджетът на общината по пера, кои субекти получават достъп до публични средства, на какво правно основание, в каква конкурента или конкурсна среда тези субекти са участвали, за да достигнат до разходване на общински средства. Всички кандидати засягат в предизборните си изяви задръстванията и транспортната система на града. Първата стъпка за всички в тази посока е въвеждане на нова система за регулиране на светофарите с работеща зелена вълна. Кандидатът на БСП Николай Радев смята, че това може да се случи без харченето на допълнителни средства, а с ревизия на плащанията по транспортния проект. Решение за облекчаване на трафика според него са изграждане на бус ленти и преобразуване на двупосочните квартални улици в еднопосочни. Радев обещава и изграждане на нова автогара в покрайнините на Пловдив, която също да помогне за разхлабване на тапите в центъра. Намаляване на автомобилния трафик е цел, която присъства в програмата на всеки от кандидатите, като средство за справяне с екологичния проблем. Акцент са и междублоковите пространства. Дани Каназирева планира да ги превърне в забранена за застрояване зона, а Николай Радев ще върне в употреба съществуващата, но неизползвана поливна система, която да ги превърне в \"малки зелени дробове на Пловдив\". На изграждане на нови паркове пък залагат Славчо Атанасов и Здравко Димитров. Кандидатът на ВМРО и НФСБ ще покрие зелените площи с безплатен интернет, ще засади 150 хил. дръвчета и ще възстанови гражданските съвети с назначаване на отговорници във всеки блок. Здравко Димитров от ГЕРБ пък ще изгради зелен пояс около града и ще завърши изпълнението на прокет \"Въча\" за чиста питейна вода. Кандидатът на \"Демократична България\" Атанас Костов цели създаване на общински електронен инструмент за чистота на атмосферния въздух. Изграждането му Костов планира да се случи с европейски средства. Към него ще съществува опция за жалби и сигнали, подадени от граждани за замърсяване по места с печки на твърдо гориво, горене на гуми и др. или промишлено замърсяване. Част от средствата от съставените актове, които постъпват в общинския бюджет от тази дейност, да бъдат преразпределени за издръжка на портала и за озеленяване. Инфраструктурата е друга важна тема в предизборния дебат в Пловдив. Всички кандидати обещават завършването на булевард \"Северен\" и проекта \"Модър-Царевец\". Дани Каназирева се ангажира с разширяването на Коматевско шосе, а Славчо Атанасов и Здравко Димитров – с Околовръстния път. Кандидатът на ГЕРБ обещава трафикът в града да бъде поет от кръстовища на две нива и нови паркинги. Атанас Костов пък се ангажира да работи над инфраструктурните проекти на града – летището, проблемът градски транспорт, доизграждане на велоалеите в Пловдив, нови паркове, зелени площи, борба с презастрояването, подобряване на спортната инфраструктура – трите стадиона на Пловдив реално са в колапс, смята той. В крайна сметка едно е сигурно – вторият по-големина град в България ще има нов кмет, а мандатите на стария и оттеглен от ГЕРБ Иван Тотев ще бъде ревизирани от наследника му на поста. Издигането на Димитров вместо Тотев от ГЕРБ също е символно. От 2011 г. насам той многократно е критикувал стила на управление управленеца от ГЕРБ. Със самостоятелното си явяване на предишните избори, подкрепен от Реформаторския блок, Димитров даде еднозначен сигнал и дори бе на ръба да бъде изключен от ГЕРБ. Въпреки конкуренцията от другите изброени кандидати обаче се очаква основният сблъсък в Пловдив да бъде между Димитров и друга силна фигура – бившия кмет от ВМРО и настоящ претендент Славчо Атанасов. През 2015 година Атанасов получи с около 1000 гласа по-малко от Тотев, а кой да бъде кмет се реши от административния съд. Към момента социологическите проучвания за града си приличат по едно: всички предричат балотаж между Димитров и Атанасов. Затова важно ще бъде за кого ще призоват да се гласува кандидатът на БСП Николай Радев (директор на езиковата гимназия в града); Дани Каназирева, чиято кариера започна в ГЕРБ, но премина през партията на Кунева и обединението \"Нова република\", и адвоката, номиниран от Демократична България – Атанас Костов. Освен че съревнованието между Димитров и Атанасов изглежда, че ще бъде оспорвано до последния момент, Пловдив е интересен от гледна точка на факта, че доскорошният кмет Тотев бе близък до бившия втори в ГЕРБ Цветан Цветанов. В началото на кампанията се очакваше той да работи срещу съпартиеца си, посочен за негов наследник от Борисов. Ето защо Пловдив е лакмус за това дали ще има последващи битки \"Борисов – Цветанов\".", "date": "2019.10.23", "title": "Ревизия. Как всички кандидати се обединиха срещу бившия кмет на Пловдив"}
{"url": "https://www.dnevnik.bg/bulgaria/2019/10/23/3980231_za_budeshteto_na_sofiia_-_s_po_edna_duma_boris_bonev/", "text": "\"Дневник\" покани кандидатите за кмет на София Йорданка Фандъкова, Мая Манолова, арх. Борислав Игнатов и Борис Бонев да отговорят кратко на едни и същи въпроси. Вече ви представихме  позицията на арх. Игнатов от \"Демократична България\" , който пръв се отзова на поканата. След него се включи независимият Борис Бонев от \"Спаси София\". Какво отговори Борис Бонев вижте във видеото.  Цялото интервю с Борис Бонев гледайте  тук .", "date": "2019.10.23", "title": "За бъдещето на София - с по една дума: Борис Бонев, независим кандидат от \"Спаси София\""}
{"url": "https://www.dnevnik.bg/sviat/2019/10/23/3980159_bitka_za_vliianie_-_putin_i_sisi_posreshtat_42-ma/", "text": "Какво може да донесе Русия на 55 африкански държави и какво могат да ѝ дадат те в замяна? Може ли Москва да противодейства на усилията на Китай или Запада да се възползват от нарастващия потенциал на континента? На тези въпроси трябва да отговори срещата в Сочи, на която днес са домакини руският президент Владимир Путин и египетският му колега Абдел Фатах ас Сиси. Макар още да не може да се мери с играчи като Китай или с икономическите връзки, развивани с ЕС в много от държавите, Москва търси място на континент, чиято тежест ще е все по-голяма. Египетският държавен глава е съпредседател, тъй като представлява Африканския съюз - организацията, обединяваща държавите на континента. От тях 43 изпращат 43-ма държавни и правителствени ръководители, други 11 ще присъстват на ниво министри и посланици. Очаква се на срещата да бъде обявена сделка на Междудародната агенция за суверенно развитие - оглавявана от известния и в България Константин Малофеев. Идеята е да стане възможно отпускането на дълг в размер до 500 млн. долара за африканска страна. Очаква се и меморандум за взаимодействие между Евразийския и Африканския съюз, отварящ път на обединените около Русия държави към пазар с размер 1.3 млрд. души. Стара идея \"Русия се връща към идеята на Шеварднадзе\", пише деловото издание РБК, имайки предвид покойния грузински президент Едуард Шеварднадзе - преди кариерата в независима Грузия той е външен министър на Съветския съюз. Изданието цитира заместник-председателя на Асоциацията на руските дипломати Андрей Бакланов, според когото такава среща на върха е предложил именно Шеварднадзе през 1989 г. Последвалото десетилетие обаче свива рязко мащабите на отношенията между Съветския съюз и Африка, а активността се възобновява едва миналата година. Вътрешните трудности на съветския правоприемник, Русия, водят до закриване на посолства, консулства и търговски представителства. От 2006 г. всичко това се променя - Путин първо посещава Алжир и Либия, година по-късно наследилият го президент Дмитрий Медведев е на обиколка в Египет, Нигерия, Намибия и Ангола. В първата държава пристига и Путин през 2015 г., а последните две бяха част от обиколката на външния министър Сергей Лавров, който бе и в Мозамбик, Зимбабве и Етиопия. В сравнение с тогавашния период има и промени. Ако в последните години се възстановяват традиционни от съветско време връзки като тези с Ангола и Мозамбик, Москва вече работи и за нови с държави, които са се смятали за част от \"западната\" сфера на влияние - например Мароко, Нигерия и Южна Африка. Защо Африка (отново) е важна за Русия Африканските ресурси (минералните в Африка са около 30% от световните запаси). Според доклад за възможностите между Русия и континента към 2030 г. потенциалът е сериозен заради нарастващия износ на селскостопанска техника, автомобили и зърнени култури, междувременно все по-голям е износът на торове. В целия свят само Африка увеличи вноса от Русия след въвеждането на западните санкции заради анексиията на Крим и положението в Източна Украйна. Разраства се оръжейният пазар, а с държави като Централноафриканската република (от днес ще има и с Нигерия) военни споразумения дават възможност за подготовка на местни войници и техническо обслужване на бойна техника. Руски \"частни армии\" са на мисии в ЦАР, Судан и Мозамбик според различни медийни публикации. Евгений Пригожин, наричан в някои медии \"Готвача на Путин\" (и свързван с печално известната \"Фабрика за тролове\" и намесата в американските избори), според \"Блумбърг\" има интереси в 10 африкански държави и те надхвърлят свързаните с отбрана и сигурност. За 4 години Русия е осигурила 49% от вноса на оръжия в Северна Африка, на САЩ се падат 15, на Китай - 10. И в Африка на юг от Сахара Москва е първенец - 28% за същия период от 2014 до 2018 г., при съответно 24 и 10 на сто. Политическата тежест на десетки гласове, които могат да подкрепят Русия - в Общото събрание или в Съвета за сигурност - при необходимост също е изкушаваща за Москва. Политическата им нестабилност обаче - заедно с търговски бариери и други - е сред факторите, които спъват стокообмена, който е много по-малък от този с Европейския съюз (303 млрд. долара), Китай (148 млрд.) и САЩ (54.2 млрд.) за 2018 г. За същата година този с Русия е 20 млрд. долара.", "date": "2019.10.23", "title": "Битка за влияние - Путин и Сиси посрещат 42-ма африкански лидери"}
{"url": "https://www.dnevnik.bg/sport/2019/10/23/3980130_reshenie_ili_po-goliam_problem_e_napuskaneto_na_terena/", "text": "Расизъм. Това е думата, с която най-често се свързва футболът в последните две седмици. И докато световните организации търсят решение на проблема с проявите на расизъм по стадионите, един мениджър от деветото ниво на Англия взе нещата в свои ръце и предприе крайни мерки. В събота треньорът на \"Харингей бороу\"  Том Лойзу реши да извади отбора си от терена в мача срещу \"Йоувил таун\".  Причината бяха расистки обиди и хвърлени предмети към вратаря на тима, като действията на мениджъра доведоха до притеснения, че отборът му може да наложи нов стандарт. Какво би станало, ако прагът на търпимост на ръководство и играчи бъде прескочен и те решат да напускат терена при прояви на расизъм? Дали това може да бъде решение на проблема? \"Чернокожите играчи трябва да започнат да напускат терена (при прояви на расизъм). Стигнахме до eтап, в който те вече не може да оставят проблема в ръцете на съответните органи. Правиха го в продължение на 50 години с помощта на всякакви схеми и начини да ги мотивират и окуражат, но през 2019 г. не бива да ги поставяме в ситуация, където могат да очакват обиди на расова основа\", казва Дарън Луис, бивш състезател по американски футбол и журналист. Според протокола на УЕФА  при случаи на расизъм следва да се изпълнят три стъпки . Единствено при третата мачът може да бъде прекратен. Тя се прилага тогава, когато съдията установи, че расистките прояви продължават и след извършване на първите две стъпки от протокола с предупреждения от диктора на стадиона. Напускане на терена обаче може да доведе до тежки наказания за съответния отбор и федерация. Подобни намерения изразиха английските национали преди гостуването си в София заради очаквани обиди на расова основа.      Мачът завърши със скандал , като играта беше спирана два пъти заради прояви на расизъм от феновете. След края на двубоя селекционерът на Англия Гарет Саутгейт поздрави футболистите си, че са показали мъжество в трудна ситуацията и са останали на терена.  \"Можем да бъдем критикувани за това, че не стигнахме достатъчно далеч, но мисля, че дадохме голям пример. Честно казано, изпаднахме в невъзможна ситуация да свършим всичко по правилен начин, за да задоволим желанията на всички\", каза Саутгейт след успеха с 6:0. Той допълни: \"Всички играчи бяха абсолютно непреклонни, че искат да продължат да играят. Ние знаехме, че ако се беше случило нещо през второто полувреме, щяхме да съобщим и да напуснем терена\". Расистският скандал придоби широк отзвук по света , а скоро последваха още  прояви на дискриминация във Великобритания  и Италия. Засега обаче санкциите се ограничават налагането на глоби, затваряне на сектори или  мачове пред празни трибуни , като е трудно да се прецени дали тези мерки постигат желания резултат. От Футболната асоциация заявиха, че са \"дълбоко загрижени и ще предприемат действия\" за случилото на мача между \"Харингей бороу\" и \"Йоувил таун\". Лойзу обаче се съмнява, че организацията ще може да приложи адекватно решение на проблема.  \"Когато ме питаха същия въпрос преди четири седмици, заявих, че няма никаква възможност да напусна терена с моите играчи и да позволя на тези хора да спечелят. Сега си противореча на всичко казано и направих обратен завой. Това е нещо, което се случи на момента, и почувствах, че трябва да действам\", казва Лойзу. Расизмът опира до поведението на феновете, като промяната трябва да дойде от тях. Вижда се, че финансовите санкции и празните трибуни не спират привържениците. Според мнозина футболисти, сред които е Рахийм Стърлинг, напускането на терена ще означава футболистите да сведат глава пред проявите на расизъм. \"Аз лично не бих се съгласил с напускането на терена. Спечелването на мача ще ги нарани повече. Те опитват единствено да те сломят. Ако си тръгнеш, те печелят. Ще е по-добре, ако вкараш или победиш\", каза Стърлинг след обидите, които понесе в Черна гора.", "date": "2019.10.23", "title": "Напускането на терена при расизъм: решение или задълбочаване на проблема"}
{"url": "https://www.dnevnik.bg/sport/2019/10/23/3980314_rivur_pleit_udurja_sreshtu_boka_i_otnovo_e_na_final_v/", "text": "Ривър плейт\" загуби \"суперкласикото\" срещу големия си съперник \"Бока хуниорс\", но въпреки това ликува. \"Милионерите\" отстъпиха с 0:1 в реванша от полуфиналите в Копа Либертадорес, но благодарение на  успеха си с 2:0 в началото на месеца  се класират за финала. Там настоящият шампион ще защитава титлата си срещу някой между бразилските \"Фламенго\" и \"Гремио\" на 23 ноември в чилийската столица Сантяго. Преди година \"Ривър плейт\" стъпи на върха в най-силния клубен турнир в Южна Америка след  исторически и драматичен финал срещу \"Бока хуниорс\" . Той беше и последният финал, проведен в две срещи. \"Милионерите\" могат да станат първият отбор след \"Бока\" от 2000 и 2001 г. насам, който печели титлата в Копа Либертадорс в две поредни години. \"Ривър плейт\" е ставал шампион четири пъти, като има и два загубени финала - и двата след решителен трети мач в чилийската столица Сантяго (1966 и 1976 г.). Резервата Жан Уртадо вкара с глава в 80-ата минута и окрили домакините на \"Бомбонера\". Футболистите на \"Бока\" опитаха да стигнат до нужния втори гол, но не успяха. Мачът започна с 15-минутно закъснение, за да бъде изчистен теренът от хвърлените от трибуните ленти. Двубоят обаче премина без големи инциденти.  ", "date": "2019.10.23", "title": "\"Ривър плейт\" удържа срещу \"Бока\" и отново е на финал в Копа Либертадорес"}
{"url": "https://www.dnevnik.bg/evropa/2019/10/23/3980320_tusk_preporucha_es_da_odobri_molbata_na_djonsun_za/", "text": "Европейският съюз ще работи за приемане на  неохотната молба  на британския премиер Борис Джонсън за отлагане на Брекзит до 31 януари с опция за по-ранно напускане, след като председателят на Европейския съвет Доналд Туск заяви, че ще препоръча на държавните и правителствени ръководители да се съгласят, без да се свиква среща на върха по въпроса, предаде \"Гардиън\". \"След решението на британския премиер Борис Джонсън да преустанови процеса на ратифициране на споразумението за оттегляне и за да се избегне Брекзит без сделка, аз ще препоръчам на 27-те страни от ЕС да приемат искането на Обединеното кралство за отлагане\", написа Туск в \"Туитър\". Той добави, че за тази цел ще предложи решението да бъде взето с писмена процедура. Новината дойде след  отказа на британските депутати  да подкрепят предложения от Джонсън график за окончателното приемане на споразумението за оттеглянето. Джонсън спечели гласуването за сделката на второ четене в Камарата на общините, което открива възможност за дебати по нея и внасяне на поправки, включително за втори референдум. Сега би трябвало тя да мине през специална комисия и горната Камара на лордовете и да бъде подписана от кралицата. Но депутатите заявиха, че е нереалистично искането на премиера всички законодателни процедури по заемащия над 110 страници закон за напускането на ЕС да бъдат приключени за 3 дни. Според тях за толкова голям и важен документ в нормални обстоятелства са нужни седмици. Преди туита на Туск говорителят на Европейската комисия Мина Андреева коментира, че \"отбелязваме резултата от тази вечер и очакваме британското правителство да ни информира за следващите стъпки\". След вота, нанесъл му тежко поражение, премиерът заяви, че кабинетът му временно преустановява разглеждането на законопроекта за Брекзит, докато ЕС вземе решение за отлагане на датата на развода.  По-рано вчера премиерът подчерта, че ще поиска предсрочни избори, ако ЕС даде тримесечна отсрочка. Според източници от блока Брюксел ще опита да избегне въвличане във вътрешни спорове и ще предложи гъвкаво отлагане, което ще позволи на Великобритания да напусне и по-рано, ако се постигне ратифициране на сделката. Франция е готова да обсъди \"техническа отсрочка\" Франция е склонна да предостави на Великобритания \"техническа отсрочка\" на Брекзит, но за не повече от няколко дни, заяви вчера френският държавен секретар по европейските въпроси Амели дьо Моншален, цитирана от \"Франс прес\" и БТА.  \"В края на седмицата ще видим дали е оправдано предоставянето на чисто техническа отсрочка, за да може британският парламент да завърши парламентарната процедура\" по Брекзит, заяви Дьо Моншален в Сената. \"Извън тази перспектива евентуално удължаване на срока, целящо да се печели време или да се обсъди отново споразумението, е изключено\", добави тя.  Оттеглянето на Великобритания от съюза вече беше отлагано два пъти от първоначалната дата 29 март на 12 април и след това на 31 октомври. За днес е насрочена среща на посланиците на страните - членки в ЕС, за да се обсъди препоръката на Туск, заяви един от тях пред АФП. Но решение няма да бъде взето още днес, предупреди той. Става въпрос само да се провери дали всички страни членки споделят същия анализ на ситуацията и да се види дали ново отлагане е оправдано, обясни източникът. Как се стигна до молбата за отлагане на Джонсън четете  тук .", "date": "2019.10.23", "title": "Туск препоръча ЕС да одобри молбата на Джонсън за отлагане на Брекзит"}
{"url": "https://www.dnevnik.bg/evropa/regioni/2019/10/23/3980326_s_3d_maping_regionalnoto_ministerstvo_shte_pokaje_kak/", "text": "С 3D мапинг в центъра на София Министерството на регионалното развитие и благоустройството ще покаже как променя населените места в страната с европейското финансиране по Оперативна програма \"Региони в растеж\" 2014-2020 г., се посочва в съобщение на институцията. Събитието ще се състои днес – сряда, 23 октомври, от 18.30 часа на пл. \"Ал. Батенберг\", срещу Националната художествена галерия. В него ще участват министърът на регионалното развитие и благоустройството Петя Аврамова, заместник-министър Деница Николова, заместник-кметът на Столична община Дончо Барбалов. То е част от информационната кампания на ОПРР и е във връзка с годишното информационно събитие на програмата. С помощта на съвременни технологии върху корпуса на съчленен \"Икарус\" ще бъдат представени реализирани със средства от ОПРР проекти. Така зрителите ще могат да се запознаят както с най-значимите обекти, финансирани по програмата, така и с въздействието на европейските инвестиции за подобряване на качеството на живот в България. Като част от инициатива в столичния електротранспорт е подредена и специална изложба със снимки на реализирани проекти по управляваната от МРРБ европейска програма. Кадрите са подбрани измежду 790 снимки, предоставени от бенефициенти на Оперативна програма \"Региони в растеж\" 2014-2020, и на участници в кампанията \"Моят град е моята крепост\" на МРРБ, която приключи в края на месец септември. Жителите и гостите на София могат да видят обектите \"преди\" и \"след\" обновяването им с европейското финансиране по програмата. Изложбата може да бъде видяна в 50-те тролейбуса, купени по проект \"Интегриран столичен градски транспорт\", финансиран по Оперативна програма \"Регионално развитие\" 2007-2013 г. Чрез него бяха подновени изцяло амортизираните превозни средства по най-натоварените тролейбусни маршрути – линиите 1, 2, 5 и 9 в София, се казва още в съобщението на министерството.", "date": "2019.10.23", "title": "С 3D мапинг регионалното министерство ще покаже как променя България"}
{"url": "https://www.dnevnik.bg/bulgaria/2019/10/23/3980331_ekaterina_zaharieva_za_evrodoklada_horata_vse_oshte_ne/", "text": "\"Смятам, че направихме и разликата България 2007-а и България 2019 година огромна. Смятам, че все още има какво да се върши по реформите. Не случайно създадохме механизъм за наблюдение на реформите. (...) Реформите се правят заради българските граждани. Дали ще има или няма да има механизъм за наблюдение, хората трябва да чувстват удовлетворение от системата, за съжаление не го чувстват все още.\" Това заяви вицепремиерът по правосъдната реформа Екатерина Захариева пред Би Ти Ви в коментар за доклада на Европейската комисия за България по механизма за сътрудничество и проверка. Тя изтъкна, че за пръв път от съществуването на мониторинга България получава категоричен доклад, че е изпълнила всички шест критерии и според Брюксел мониторингът трябва да отпадне. На въпрос за бъдещия механизъм, при който България ще бъде сравнявана с всички страни-членки на ЕС по единни критерии и  който вероятно ще е обвързан със спиране на евросредства , Захариева посочи, че условията тепърва ще се обсъждат и все още няма решение. \"България винаги е била за това, че трябва да има еднакви критерии за всички държави членки\", увери тя. Попитана дали смята, че българската правосъдна система е на достатъчно високо ниво, вицепремиерът изрази мнение, че \"самата съдебна система си вижда проблемите доста добре\". Захариева се въздържа от коментар за   за главен прокурор, чийто избор от Висшия съдебен съвет (ВСС) предстои утре. \"Аз съм се научила тогава, когато ВСС е водещ в процедурата, да не коментирам предварително. Нека да видим изслушването утре, има много въпроси, много се надявам той да отговори на всички. Надявам се ВСС да не ограничи времето за изслушване\", каза Захариева. По отношение на решението на ЕК, че  , вицепремиерът заяви, че такава констатация има от години и за България. \"Решение за нас има от 2011 г. Стъпките са такива и не случайно в решението си ЕК казва, че Шенген ще бъде по-силен с България, Румъния и Хърватия в него. Аз наистина съм съгласна с комисията\", заяви тя. На въпрос  , където ще бъде консул, Захариева каза, че това още не е станало. Заради  скандала с незаконните постройки в имота му  бившият ръководител на антикорупционната комисия беше принуден от премиера Борисов да излезе в  няколкомесечен отпуск , който завърши с  оставката му , последвана от спешно завръщане на служба в специализираната прокуратура и светкавично назначение от правителството за  консул във Валенсия . \"Той е юрист, мисля, че ще се справи добре\", бе единственият коментар на вицепремиера, попитана за качествата на Пламен Георгиев. Екатерина Захариева коментира и   и разговорите с руския външен министър Сергей  Лавров, който наричаше \"Български поток\"  т.нар.  \"Балкански поток\"  - втората тръба на \"Турски поток\", по която газ от Русия ще се доставя на потребители в Сърбия и Унгария. Според Захариева това е било \"симпатичен лапсус\". \"Този проект е важен не само заради сигурността на доставките, но и за целия регион\", посочи тя и добави, че срокът за изпълнение на трасето през българска територия е около 600 дни. Що се отнася до казуса с български имоти в Русия и руски имоти в България, Захариева каза, че проблем с българските имоти е съществувал над 10 години и сега страната е получила документите за земята под комплекса на посолството си в Москва. За проблема в София тя каза, че има други имоти, които нямат нищо общо с посолския комплекс, и има спор между дружество на руски гражданин и самата държава за имот в Панчарево, който в момента е в съда. На въпрос  вицепремиерът каза, че България е обявила много ясно критериите, по които ще съди за присъединяването на Скопие. \"Те трябва да скъсат с риториката от титово време. Когато искаш да си член, няма как да влезеш с тази риторика\", е нейното мнение. Според нея е било груба грешка, че преговорите с ЕС не започнаха.", "date": "2019.10.23", "title": "Екатерина Захариева за евродоклада: Хората все още не чувстват удовлетворение от системата"}
{"url": "https://www.dnevnik.bg/politika/2019/10/23/3980333_maia_manolova_zashto_g-ja_fandukova_10_godini_mulchi/", "text": "\"Притеснително е мълчанието от страна на Столичната община по отношение на общинското дружество Топлофикация.\" Това заяви независимият кандидат за кмет на София Мая Манолова по време на среща с граждани и експерти за състоянието на Топлофикация, където тя представи мерките си в програмата по въпроса. \"През последните 14 години липсваше активна политика от страна на столичния кмет и от страна на Столичния общински съвет за решаване на проблемите на дружеството, и за защита на гражданите от рекетьорското отношение на Топлофикация. Става въпрос за високите сметки, неоправдано увеличаване на цената на парното, неразбираемите фактури и начина, по който дружеството прибира задълженията си\", заяви още Манолова и подчерта, че \"на заседанията на КЕВР за определяне на цената на парното и за приемането на различни нормативни документи никой от Столичната община или от Столичния общински съвет не е взел отношение.\" Гражданският кандидат припомни и за писмото, което \"Булгаргаз\" е изпратило до Столичната община в началото на месец октомври, и което казва ясно, че ако Топлофикация не се разплати до края на месец ноември, ще последва спиране на доставките на природен газ не само в София, но и в цялата страна. Според Манолова другото притеснително е, че Столичната община не е взела отношение относно новите правила в Наредбата за топлоподаване, с които гражданите сами ще определят процента \"Сградна инсталация\". \"С това си действие държавата си изми ръцете и прехвърли цялата отговорност за тази сложна тема върху гражданите, и няма никаква реакция от Общината. Ще подкрепя гражданите да атакуват наредбата пред Административния съд в частта, в която те (гражданите) да определят сградната инсталация, и методиката, която е предвидена, която вече веднъж беше отменяна\", категорично заяви тя. Манолова обясни още, че първото нещо, с което ще започне, като стане кмет, е да се направи пълна ревизия на Топлофикация за установяването на финансовото му състояние и прекратяване на договора за частно изкупуване и продажба на ток. Гражданският кандидат допълни, че е категорично против приватизацията на Топлофикация и заяви, че ще се въведе сключване на договори между гражданите и топлинните счетоводители, а не както досега – между топлинния счетоводител и Топлофикация. \"Ще прекратим всички неизгодни договори за външни услуги. Ще оптимизираме програмата за ремонтни дейности на Топлофикация. Ще провеждаме публични обсъждания с експерти за стабилизиране на дружеството, завърши изказването си Манолова. https://www.youtube.com/watch?v=w2dIm_QDEn4&feature=youtu.be https://mayamanolova.bg", "date": "2019.10.23", "title": "Мая Манолова: Защо г-жа Фандъкова 10 години мълчи за високите сметки на Топлофикация"}
{"url": "https://www.dnevnik.bg/ot_vas/galeriiotvas/2019/10/23/3980341_chitatelska_fotogaleriia_da_podpalish_edno_gradche/", "text": "Индржихув Храдец е градче с около 21 000 жители. Намира се в Южна Чехия, недалеч от границата с Австрия. Историята му започва 1220 година, когато местният владетел Индржих, син на Вик I от Прчице, построява върху старо славянско градище нова крепост в готически стил. През 1293 година за първи път е споменато в писмени източници като град. Градчето е познато с няколко имена, които през годините са се използвали едновременно или поотделно – Neuhaus (немското име), Nova Domus (латинското име) и Jindřichův Hradec (чешкото име). На снимката се вижда част от стария площад.", "date": "2019.10.23", "title": "Читателска фотогалерия: Да подпалиш едно градче – Индржихув Храдец"}
{"url": "https://www.dnevnik.bg/evropa/2019/10/23/3980352_nezavisim_britanski_organ_shte_sledi_za_pravata_na/", "text": "Независим орган във Великобритания ще следи за спазването на правата на гражданите на ЕС след Брекзит, предаде \"Гардиън\". Той ще може да започва разследвания, да получава жалби и да предприема правни действия срещу правителството. Подробностите са изложени в доклад, оценяващ последиците от Брекзит, който съпровождаше публикуването на закона за излизането на Великобритания в понеделник. Новият орган ще следи не само  програмата за статут на уседналост  за приблизително 3.4 милиона граждани на ЕС в страната, но и предоставянето на различни права на работниците, включително за социално осигуряване. Групата \"Трите милиона\", която представлява гражданите на ЕС в Обединеното кралство, изрази опасения, че ще трябва да се следи независимостта на новия орган. Групата освен това има притеснения за процеса по обжалване, ако има проблем с правата на гражданите. Финансова помощ при Брекзит без сделка Междувременно вчера евродепутатите приеха промени в Европейският фонд за приспособяване към глобализацията (ЕФПГ), така че да включва подкрепа за работници, засегнати от оттегляне на Обединеното кралство от ЕС без сделка, предаде пресслужбата на Европейския парламент. Европейският фонд за приспособяване към глобализацията финансира активни политики в областта на труда като преквалификацията на отделни работници, съвети за професионалното развитие, обучения, надбавки за преместване или за започване на бизнес. Към момента правителствата на ЕС могат да кандидатстват за средства по линия на ЕФПГ за работници и самостоятелно заети лица, които са загубили работата си в резултат на глобализация или икономическа криза. Промените, одобрени вчера от Европейския парламент, уточняват, че в обхвата на ЕФПГ трябва да попадат също и работници и самостоятелно заети лица, които са били съкратени или са престанали да упражняват своята дейност в резултат на значителни отражения върху бизнес модели, растежа и заетостта, причинени от оттеглянето на Обединеното кралство от ЕС без споразумение. Законодателството беше прието с 516 гласа \"за\" срещу 23 гласа \"против\" и 17 \"въздържал се\" Промените в регламента ще влязат в сила в деня, след който договорите спрат да се прилагат за Обединеното кралство, в случай че няма споразумение за оттегляне. Настоящият регламент обаче не се прилага, ако се сключи споразумение преди датата на оттегляне на Обединеното кралство.", "date": "2019.10.23", "title": "Независим британски орган ще следи за правата на гражданите на ЕС след Брекзит"}
{"url": "https://www.dnevnik.bg/politika/2019/10/23/3979528_detska_gradina_i_iasla_za_vsiako_sofiianche_obeshtavat/", "text": "Има ли решение за един от хроничните проблеми на София – недостига на места в яслите и детските градини? В програмите си кандидатите за кмет Борис Бонев от \"Спаси София\", Борислав Игнатов от \"Демократична България\", независимата Мая Манолова, подкрепена от БСП и други партии, и Йорданка Фандъкова от ГЕРБ дават сериозни обещания за окончателно справяне с проблема. \"Дневник\" представя идеите им в реда, по който те обявиха програмите си пред софиянци. Борис Бонев ще строи нови ясли и детски градини първо там, където въобще липсват – в кварталите \"Манастирски ливади-изток\", \"Витоша\" и в Студентски град. За останалите райони той ще възложи анализ на нуждите. Концепцията му е детските заведения да се строят възможно най-близо до дома, за да отпадне нуждата от транспорт. Бонев си поставя \"дългосрочната цел всички граждани да живеят в пешеходна близост до детска градина и училище\". Като краен срок за изпълнението й посочва \"до няколко години\". Арх. Борислав Игнатов е изчислил, че в София 5700 деца от 2 до 5-годишна възраст ежегодно остават без достъп до \"ранна детска грижа\", както той обобщено назовава в програмата си детските заведения и предучилищното образование. Той се ангажира в рамките на мандата да я осигури за всяко софийско дете. Ако стане кмет, ще насърчава строителните предприемачи да изграждат \"образователна инфраструктура като форма на социална отговорност\". В предизборни срещи Игнатов доизясни тази идея - в проектите за нови сгради, включително за офиси и бизнес, партерният етаж и част от околното пространство да се аранжират за детска градина или ясла. Той мотивира идеята си, че така ще се запазят зелени площи в жилищните комплекси, вместо да се застрояват, както и с възможността работното място на родителя да е по-близо до забавачката на детето му. Ваучери за родителите, заявили, но не получили достъп до детско заведение, предвижда като компенсация Игнатов. Те ще са целеви – с тях ще се плаща включването на детето в частни детски градини, които ще бъдат под контрола на общината. \"Това ще е временна мярка, докато се осигурят места за всички деца в общинските заведения\", уточнява в програмата си. Той набляга на мерки за увеличаване на служителите в детските заведения с 30-40%. Целта му е съотношението деца-персонал да е 5:1 за деца до 3 години и 10:1 за децата до 6 години, както било в развития свят. Игнатов ще привлича качествени кадри не само с повишаване на заплатите при добра работа, но и с предоставяне на безплатно общинско жилище и карта за градския транспорт, ваучери за храна и допълнително здравно осигуряване. Мая Манолова обявява, че сега 6000 деца остават извън системата на яслите и детските градини. Тя също си е поставила амбициозната цел да осигури места за всички деца в София. Определила си е 4-годишен срок за изпълнение, но не дава подробности как ще стане това. Манолова единствена от кандидатите за кмет предвижда и стимули за раждане на първо, второ и трето дете, без да уточнява в какъв вид и размер ще са те. Ако получи нов мандат, Йорданка Фандъкова се ангажира да изгради 50 нови градински и яслени групи. Приоритетът ще е в кварталите, в които живеят много млади семейства - \"Витоша ВЕЦ Симеоново\", \"Манастирски ливади-запад\", \"Манастирски ливади-изток\", Студентски град и вилна зона \"Симеоново\". В програмата си тя отчита, че през 10-годишното й кметуване са построени 100 нови сгради на детски градини. \"Осигурихме над 17 000 нови места за децата\", заявява тя. Фандъкова обещава да строи нови детски заведения и в кварталите около третия лъч на метрото - \"Красно село\", \"Овча купел\", Горна баня, \"Слатина\", \"Сухата река\" и \"Левски\". В програмата й са посочени и райони, в които има недостиг на места, и там също ще строи детски градини и \"нови яслени групи\". В тази графа са изредени районите \"Люлин\", \"Искър\", \"Триадица\", \"Красна поляна\", кв. \"Света Троица\", селата Мировяне и Владая.", "date": "2019.10.23", "title": "Детска градина и ясла за всяко софиянче, обещават кандидатите за кмет, но как ще стане"}
{"url": "https://www.dnevnik.bg/sport/2019/10/23/3980312_fotogaleriia_emocii_i_drama_v_porednoto_derbi_boka/", "text": "Ривър плейт\" се класира за втори пореден финал в Копа Либертадорес, след като излезе победител в полуфиналната серия с големия си съперник \"Бока хуниорс\". \"Милионерите\" загубиха гостуването си на \"Ла Бомбонера\" с 0:1, но благодарение успеха си 2:0 от първия двубой продължават напред.", "date": "2019.10.23", "title": "Фотогалерия: Емоции и драма в \"суперкласико\" между \"Бока\" и \"Ривър\""}
{"url": "https://www.dnevnik.bg/bulgaria/2019/10/23/3980356_pravosudie_za_vseki_deniat_na_istinata_ili_na_pozora_-/", "text": "Под наслов \"Светлината пробива мрака!\" гражданското сдружение \"Инициатива Провосъдие за всеки\" призова гражданите днес в 18 ч. пред Съдебната палата на поредния марш за правосъдие. Този пореден марш е в навечерието на заседанието на Висшия съдебен съвет, който утре ще изслуша и гласува за нов главен прокурор с единствен кандидат сегашния заместник на Цацаров - Иван Гешев. А за 24 октомври, в деня на вота във ВСС, \"Правосъдие за всеки\" призовава гражданите за подкрепа на протеста на сдружение БОЕЦ пред сградата на Висшия съдебен съвет от 9.30 ч. на ул. \"Екзарх Йосиф\" №12. Шествието довечера ще премине през площад \"Независимост\" и ще завърши пред Народното събрание. Този път обръщението към гражданите е по-дълго, публикуваме пълния текст: Предстои решителният ден - денят на истината или денят на позора. Денят, в който ще се определи бъдещето ни като държава за дълъг период от време. И не толкова, защото това е денят на избора на нов главен прокурор, а най-вече защото това е денят, в който ще стане ясно дали съдебната власт ще може да се откачи от примката на мафията и олигархията, дали ще живеем в правова и демократична държава или в подобие на полицейска диктатура, облечена в обслужващи червени тоги! Една тога трябва да остане незасегната от тази срамна процедура с единствения кандидат и това е съдийската, защото Съдът е висшият арбитър на Правото и истинският пазител на правата ни. Ако позволим да превземат Съда и да овладеят напълно Прокуратурата, то заличаваме всичките си надежди, мечти и планове за по-добър живот и европейско бъдеще, като правим безнадеждни поне три поколения - нашето, това на децата и това на внуците ни. Няма значение дали ще бъде назначен един или друг прокурор с полицейско мислене - Гешев е само пионка на олигарсите, които избраха и Цацаров. Има значение да върнем процедурата отначало и да се опитаме да предизвикаме промяна в системата, която произвежда правообслужване и иска да подчини Съда! Срамните сцени, в които всички сделки, влияния и зависимости в съдебната власт лъснаха, а ние ги осветихме символично; в които правосъдието бе стъпкано от националистическо-патреотарски кубинки пред Съдебната палата; членове на Съдийската колегия на ВСС започнаха да говорят за \"разминаване между правото и усещането за справедливост\", а след това поискаха оставката на председателя на ВКС, който се опита да защити съдийската чест и независимост - те трябва да бъдат спрени, докато не е станало прекалено късно! Всичко това има една цел и се фокусира в очаквания предизвестен избор на Иван Гешев за главен прокурор, който явно трябва да се случи по всякакъв начин и с всякакви средства. Единственият достоен глас, който се чува в тази опорочена и срамна процедура, е гражданският глас и този на свободните адвокати, затова ние трябва да го издигнем отново и силно в навечерието на избора и в деня на самия избор! Както каза съдия Лозан Панов: \"Обречени сме да успеем, защото заставайки на страната на Правото, ние заставаме на страната на истината, а истината е пазена свише!\" На 23 октомври Ви очакваме на поредния марш за право и свобода под надслов \"Светлината пробива мрака!\". Елате в 18 ч. пред Съдебната палата, с много светлини! А на 24 октомври, в деня на вота във ВСС, ще подкрепим като граждани протеста на сдружение БОЕЦ от 9.30 ч. пред сградата на Съвета на ул. \"Екзарх Йосиф\" №12. Вземете си един ден отпуск, защото е важно!", "date": "2019.10.23", "title": "\"Правосъдие за всеки\": Елате на протест, защото е важно"}
{"url": "https://www.dnevnik.bg/photos/2019/10/23/3980358_snimka_na_denia_v_muglata_na_protesta/", "text": "Демонстрант бяга от сълзотворен газ, изстрелян от полицията в Сантяго, по време на мащабен протест срещу икономическия модел в Чили.", "date": "2019.10.23", "title": "Снимка на деня: В мъглата на протеста"}
{"url": "https://www.dnevnik.bg/sport/2019/10/23/3980365_kubrat_pulev_e_motiviran_da_stigne_do_mach_za/", "text": "Боксьорът Кубрат Пулев е мотивиран да победи с нокаут  следващия си съперник Райдел Букър , заяви промотърът на българина Боб Аръм от компанията \"Топ ранк\". Мачът между двамата е на 9 ноември в Калифорния. \"Този мач с Райдел Букър е много важен заради залога\", каза Пулев, цитиран от ESPN. Българинът е претендент за световната титла на Международната боксова федерация (IBF) и следва да се изправи срещу победителя от  реванша между Анди Руис и Антъни Джошуа . \"Искам победителя. Няма значение кой ще е той\", заяви Пулев. Очакванията са, ако той победи Букър, до средата на следващата година да има мач за световната титла. \"Кубрат Пулев е готов да се бие за световната титла в тежката категория още днес, но има едно последно изпитание, преди това да стане действителност. Той е мотивиран да нокаутира Букър и да се приготви за опита си за титлата в началото на 2020 г.\", заяви Аръм. Букър, който  е изтърпял 12-годишна присъда , също посочи, че мачът е от огромно значение за него. \"Това е възможност да покажа на всички, че все още ме бива. Тя не можеше да дойде в по-подходящ момент\", каза американецът и посочи, че шест седмици се е подготвял с  украинеца Александър Усик .", "date": "2019.10.23", "title": "Кубрат Пулев е мотивиран да стигне до мач за световната титла с нокаут"}
{"url": "https://www.dnevnik.bg/politika/2019/10/23/3980378_ima_zadurjani_za_izborni_narusheniia_v_nesebur_koito/", "text": "Министърът на вътрешните работи Младен Маринов обяви, че има задържани няколко души в Несебър, които са обвинени в изборни нарушения. Пред \"Нова телевизия\" той не уточни кои са арестуваните, но подчерта, че всички те ще бъдат конвоирани до столичното следствие. Маринов допълни, че част от задържаните са имали имунитет, тъй като участват в местните избори. Именно заради това прокуратурата е поискала от Централната избирателна комисия да го свали, за да продължи работата по случая. От няколко решения на ЦИК се вижда, че комисията дава разрешение за привличане и задържане като обвиняем на доскорошния кмет на Несебър Николай Димитров, който се явява като независим за нов мандат. Подобно разрешение има и за трима кандидати за общински съветници в града - Петър Хрусафов Тодоров и Георги Димитров Георгиев от листата на коалиция \"БСП за България\", Константин Димов Лефтеров от листата на партия \"Движение 21\", а също и кандидатът на \"Движение 21\" за кмет на Свети Влас Атанас Георгиев Япаджиев. Вчера от прокуратурата съобщиха за БНР, че петимата ще бъдат задържани за 72 часа, като уточниха, че се разследва схема за купуване на гласове. Младен Маринов отхвърли обвинението на БСП, че не се разследват кандидати на ГЕРБ. Вчера левицата разпространи позиция, в която пишат, че \"институциите мълчат оглушително по над 10 сигнала на БСП, свързани с нарушаване на българското законодателство в предизборната кампания\". \"Постъпват сигнали по отношение на всички участващи в изборите. Срещу всички има сигнали и са проверени\", добави Маринов.", "date": "2019.10.23", "title": "Има задържани за изборни нарушения в Несебър, които ще бъдат конвоирани до София"}
{"url": "https://www.dnevnik.bg/bulgaria/2019/10/23/3980385_borisov_vseki_den_vseki_chas_shte_rabotim_za/", "text": "Отпадането на Механизма за сътрудничество и проверка (МСП) за България е добра новина, но амбицира правителството да положи допълнителни усилия в борбата за върховенството на закона. Това заяви премиерът Бойко Борисов в началото на правителственото заседание. \"Това трябва да ни амбицира още повече, всеки ден, всеки час да се борим за върховенството на закона, с корупцията, контрабандата\", каза той, цитиран от \"Фокус\". Вчера Европейската комисия реши да отмени продължилия 12 години механизъм, но не безусловно, а взамяна с мониторинг на национално ниво, последван от механизъм за наблюдение на ниво ЕС. (Всичко за решението четете  тук ). \"Докладът на Европейската комисия е добра новина, но ние, които винаги сме били критични, знаем, че не сме идеални и трябва да положим още допълнителни усилия\", каза Борисов. Той изрази персонална благодарност към лидера на Партията на европейските социалисти Сергей Станишев, на зам.-председателя на еврокомисията  Франс Тимерманс  и на председателя Жан-Клод Юнкер, който се беше ангажирал пред Борисов преди време механизмът да отпадне в края на мандата му. \"Изказвам включително и благодарност към Станишев, Тимерманс, Жан-Клод Юнкер и към всички, които направиха така, че да имаме добър доклад за България\", посочи той. Премиерът изказа неодобрение към политическите опоненти на ГЕРБ, тълкуващи доклада като подарък за правителството. \"Утре ще дойдат да управляват и ще имат държава, която не е под ударите на механизма\", заяви той. Борисов изрази съжаление, че Еврокомисията в този случай отдели България от Румъния, в която механизмът за наблюдение продължава. \"Не е хубаво, защото трябва да вървим със съседите и Балканите заедно, за да има просперитет в този регион\", каза той. Не ни пречи, че не сме в Шенген Малко по-късно, след пресконференцията за резултатите от проучването на празните опаковки от цигари, показващи тенденциите и нивата на незаконна търговия с цигари за второто тримесечие на 2019 г., Борисов обяви, че в момента на България не ѝ пречи, че не е в Шенген. \"Ние сме външна граница на Европейския съюз. Ако България, Гърция и Румъния са в Шенген, то тогава от границата мигрантите ще отидат директно в Холандия и няма къде да ги спрат. Затова ни държат. Не ни пречи в момента, че не сме в Шенген\", допълни премиерът, като изказването му беше излъчено в профила му във \"Фейсбук\". Минути по-късно записът беше премахнат от стената на Борисов.", "date": "2019.10.23", "title": "Борисов: Всеки ден, всеки час ще работим за върховенството на закона"}
{"url": "https://www.dnevnik.bg/sviat/2019/10/23/3980389_trump_e_okazal_natisk_vurhu_ukraina_za_razsledvane_na/", "text": "Високопоставен американски дипломат в Украйна свидетелства пред членове на Камарата на представителите на американския Конгрес и неговите показания затвърдиха идеята, че Доналд Тръмп може би е използвал американската външна политика за лични политически цели, предаде \"Франс прес\", цитирана от БТА. По време на изявление при закрити врата, чието съдържание бързо изтече в медиите, Бил Тейлър, който е американски шарже д'афер в Киев, разказа как президентът Тръмп се опитал да окаже натиск върху Украйна, за да разследва тя семейството на неговия опонент от Демократическата партия Джо Байдън с приближаването на президентските избори в САЩ през 2020 г. Дипломатът разказа, че Тръмп обвързал удовлетворяването на неговото искане с отпускането на помощ на Вашингтон за Киев. Пред депутати от Камарата на представителите Тейлър каза, че  американският посланик в ЕС Гордън Съндланд му дал ясно да се разбере , че Тръмп обвързал деблокирането на американска военна помощ за Украйна с евентуално обявяване от Киев на започване на разследване срещу сина на Джо Байдън, който е бил член на административния съвет на украинска компания. \"Господин Съндланд ми каза, че всичко е било свързано с едно такова съобщение, в това число и помощта\", каза Тейлър. Неговите показания, съдържащи се в документ от 15 страници, бяха изцяло публикувани във в. \"Вашингтон пост\". \"Посланик Съндланд каза, че е говорил с украинския президент Володимир Зеленски и му е казал, че въпреки че не става дума за нещо в замяна, ако той не изясни публично нещата, то ние ще се озовем в задънена улица\", каза Тейлър. Той поясни, че под \"задънена улица\" е разбрал, че Украйна няма да получи военната помощ, от която се нуждае. Пред конгресмените Тейлър разказа, че Съндланд се е опитал да му разясни логиката на бизнесмен на Тръмп. \"Когато един бизнесмен е на път да подпише чек на някого, който му дължи нещо, този бизнесмен иска от този човек да му плати, преди да подпише чека\", е казал Съндланд на Тейлър. Конгресмените от Демократическата партия, присъствали на изслушването, съзряха в него основателно доказателство, подтикнало ги да започнат разследване за импийчмънт на Тръмп. Говорителят на Тръмп нарече всичко това кампания за оклеветяване, а Тръмп засега не е реагирал директно на изказванията на Тейлър. Тръмп отхвърля всички подобни твърдения.", "date": "2019.10.23", "title": "Тръмп е оказал натиск върху Украйна за разследване на Байдън, обяви висш дипломат"}
{"url": "https://www.dnevnik.bg/na_put/2019/10/22/3979103_fotogaleriia_samoleti_za_sun/", "text": "Фантазията на хората, предлагащи настаняване, е неизчерпаема. Платформата за споделяне на жилища Airbnb представя няколко обекта с крила, но кацнали здраво на земята и готови да посрещнат туристи. На снимката: Истински самолет за четирима приема гости от май до септември на западното крайбрежие на Франция край градчето Сен Мишел Шеф Шеф. .", "date": "2019.10.23", "title": "Фотогалерия: Самолети за сън"}
{"url": "https://www.dnevnik.bg/bulgaria/2019/10/23/3980393_neshtata_s_fenovete_biaha_izturvani_kogato_policiiata/", "text": "Министърът на вътрешните работи Младен Маринов заяви пред \"Нова телевизия\", че проблемите с футболните фенове са започнали, когато полицията е била изведена от стадионите. В момента за сигурността на зрителите отговарят частни охранителни фирми, а полицейски екипи са разположени в непосредствена близост до спортните съоръжения. \"От 1991 г. съм по стадионите като полицай. В началото беше като на театър и полицейските разпореждания се спазваха незабавно. След това нещата бяха изтървани, когато се заговори, че феновете имат свое място на стадиона и полицията не трябва да е на стадиона. Това се говореше и от хора в Българския футболен съюз. Свобода се дава на хора, които спазват правата на другите хора\", добави Маринов. Той обясни, че феновете на \"Левски\" имат своя охранителна фирма и чрез нея охраняват редица спортни събития. Министърът обаче не отговори на въпрос дали трябва да бъде отнет лицензът на подобни фирми, за които се установят няколко нарушения по време на работата им. Младен Маринов уточни, че след мача между България и Англия са задържани общо 27 души. Трима са подведени под наказателна отговорност за хулиганство. На останалите са наложени парични санкции и забрани за посещаване на спортни събития за година, а на някои и за по-голям времеви период.", "date": "2019.10.23", "title": "Нещата с феновете бяха изтървани, когато полицията беше изведена от стадиона, смята Маринов"}
{"url": "https://www.dnevnik.bg/sport/2019/10/23/3980382_durjavata_otvori_vratata_pred_cska-sofiia_za/", "text": "Държавата отвори вратата пред \"ЦСКА-София\" за модернизиране на стадион \"Българска армия\". Това стана след решение на Министерския съвет за създаване на съвместно дружество \"Спортни имоти Българска армия\" АД между държавата и футболния клуб. В предмета му на дейност е записано \"инвестиране, реновиране и модернизация на спортен комплекс \"Българска армия\" с цел обслужване на български и чуждестранни национални и клубни отбори и спортни клубове съгласно изискванията на УЕФА\". \"След 30 години очакване, ЦСКА най-после ще има свой собствен дом! Такъв, какъвто клуб с велика и славна история, със стотици легенди и милиони привърженици заслужава\", пишат червените в сайта си. Те посочват, че държавата и клубът ще участват равнопоставено в дружеството \"с цел изграждане на новия стадион и функционална тренировъчна база\". Червените допълват, че предстоят още немалко процедури, \"но с дружни усилия скоро ЦСКА ще разполага с наистина модерни съоръжения - стадион и спортна база, които ще позволяват да развиваме своите талантливи състезатели и бъдещи шампиони\". На 13 септември  от клуба съобщиха , че в капитала на дружеството държавата ще участва с апортна непарична вноска, представляваща правото на собственост върху стадион \"Българска армия\" и тренировъчна база \"Панчарево\". Ангажиментът на клуба ще е да внесе и осигури финансовите средства и инвестиции, \"необходими за цялостното завършване на съоръжението в модерен и функционален вид, отговарящ на най-високите критерии на УЕФА\". Чрез сайта собствениците на клуба Гриша Ганчев и Юлиян Инджов благодарят на министър-председателя Бойко Борисов и на министъра на спорта Красен Кралев за това, че \"единствени те за 30 години показаха последователност, далновидност и загриженост в името на каузата за нов армейски дом\". \"Наред с това, г-н Гриша Ганчев и г-н Юлиян Инджов благодарят за оказаната подкрепа и доверие от червената футболна общност, без която реализирането на всеобщата мечта нямаше да бъде възможно\", се казва в обръщението. Кралев използва профила си във \"Фейсбук\", за да съобщи новината. Той завърши с: \"Честито, армейци\". Решението потвърди очакванията на собствениците на \"ЦСКА-София\" всичко да приключи преди изборите. \"ЦСКА ще има нов стадион до 15 март 2021 г.\",  каза Ганчев  преди дни. \"Процесите не ги свързваме с изборите, просто така идват като административни срокове. Другата сряда очакваме дружеството да бъде гласувано. Готови сме с конкретен проект за стадиона. Имаме фирма оператор, която ще проектира и построи стадиона с наши пари и след това ще го менажира. Това е международна компания с много сериозен опит по цял свят\", заяви Инджов пред \"Тема Спорт\" наскоро.", "date": "2019.10.23", "title": "Държавата отвори вратата пред \"ЦСКА-София\" за модернизиране на \"Българска армия\""}
{"url": "https://www.dnevnik.bg/analizi/2019/10/23/3980406_cum-geit_ianevageit_peevski_zashto_da_otpada/", "text": "                         След почти 13 години наблюдение на правосъдната система у нас Европейската комисия обяви, че препоръчва отпадането на мониторинговия механизъм. През целия период в нито един свой доклад Брюксел не отбеляза, че в София се наблюдава необратима воля за борба с корупцията по високите етажи на властта. Нямаше и еднозначно твърдение, че са изпълнени препоръките за постигане на независимост на съда и за установяване на механизми за контрол на главния прокурор. Въпреки това отпадането на мониторинговия механизъм беше очаквано, тъй като настоящият председател на ЕК Жан-Клод Юнкер обеща на своя \"приятел Бойко\", че до края на месец октомври 2019 г. наблюдението ще бъде премахнато. Може би именно на това обещание се дължат и последните думи на премиера Бойко Борисов по тази тема: \"Оптимист съм, защото абсолютно всичко, което искаха, ние с решения на Министерски съвет, с нарочни писма до Европейската комисия, с поети ангажименти за Венецианската комисия, сме го направили\", каза той. Дали обаче България е изпълнила всичко? Фактите сочат обратното: политическото влияние във ВСС е непроменено, а съветът от своя страна намира за несъществено да провери дали депутатът от ДПС Делян Пеевски има влияние в съдебната системи дори когато това са твърдения на действащи магистрати. Прокуратурата в България все така е от \"постъветски тип\", а разследванията за корупция и търговия с влияние (ако бъдат образувани) не стигат до съд. България се свързва с често с \"корупция по високите етажи на властта\" и \"търговия с влияние\". Наред с медийните публикации по темата, тези изрази присъстваха неизменно в докладите на Брюксел за София. На този етап обаче шумните скандали остават не просто неразплетени, а някои от тях дори не са разследвани, докато други са изцяло провалени. Едно от емблематичните разследвания за търговия с влияние просто изчезна. Става дума за случая с бившия председател на комисията за конфликт на интереси Филип Златанов, който беше записал в тефтерчето си емблематичната формула за \"удряне\" на неудобни \"ИФ→ЦЦ→ББ\". Там присъстваха и други две букви: \"ДП\", поправени впоследствие на числото 10. Столичното следствие успя да загуби основното доказателство – тефтера на Златанов. И така разследването изчезна, а общественият дебат около разгадаването на инициалите постепенно изтля. Тихомълком беше прекратено досъдебното производство, образувано за изтеклите в медиите разговори между съдийките Владимира Янева (бивш председател на Софийския градски съд СГС), Румяна Ченалова (бивш търговския съдия) и адвоката Момчил Мондешки. Мотивите до ден днешен остават загадка. В края на 2015 година сайтът \"Биволъ\" започна да публикува части от разговори, в които участват Янева, Ченалова и Мондешки, водени в началото на същата година. По това време ръководеният от Янева съд беше разтърсен от корупционен скандал, а срещу нея бяха повдигнати обвинения за нарушения при издаването на разрешения за подслушване. В разговорите се споменават имената на главния прокурор Сотир Цацаров, тогавашния председател на Върховния административен съд Георги Колев и членове на Висшия съдебен съвет (ВСС), близки до тях. Всички те по думите на Янева са я \"обгрижвали\" по време на скандала, а главният прокурор дори е поел ангажимент да \"завоалира\" нещата по разследването за незаконно подслушване, станало известно като разследването \"Червей\". По него Янева беше осъдена на две инстанции, но в рамките на процеса стана ясно, че прокуратурата е спестила да повдигне редица обвинения. След излизането на записите и ВСС, и прокуратурата отказваха да се занимават с тях. В крайна сметка прокуратурата образува досъдебно производство за незаконен запис, а не за съдържанието му. Разследването бе прекратено от наблюдаващия прокурор Димитър Франтишек. През юли тази година той пък беше избран от ВСС за шеф на специализираната прокуратура. В мониторинговия доклад от 2017 г. ясно се посочваше, че към онзи момент България не е свършила нищо и по доклада на европейските прокурори от края на 2016 година. Документът препоръчваше съществена структурна реформа на държавното обвинение и прекратяване на безотчетността на неговия началник. Мисията на европейските прокурори тогава изтъкна, че е необходимо да се създаде прозрачна процедура, в случай че в бъдеще действащ главен прокурор бъде \"обвинен в извършване на тежко престъпно деяние\". Заключенията бяха възприети и от Европейската комисия. Процедура обаче до ден днешен няма. Министърът на правосъдието Данаил Кирилов предложи по-рано тази година вариант за разследването и отстраняването на главния прокурор, но към него добави и председателите на двете върховни съдилища. Идеите му бяха подложени на множество критики от експерти. Сега България очаква оценката на Венецианската комисия към Съвета на Европа за тези нови процедури. Именно на Венецианската комисия пък е констатацията, че обвинението у нас трябва да се демократизира, защото в момента е от \"постсъветски тип\". Междувременно неразплетено остана и едно от най-съществените доказателства защо има нужда от подобни законодателни промени. В обществото случаят стана известен като ЦУМгейт. Става дума за среща между главния прокурор, бизнесмена и издател на вестник \"Сега\" Сашо Дончев и вече бившия заместник-председател на БСП Красимир Гергов в ЦУМ. За срещата стана известно от изявление на Дончев, като той твърдеше, че Цацаров го е питал за позицията му, за съдържанието на вестника и на карикатурите на Христо Комарницки в него, както и дали финансира партия \"Да, България\" и защо го прави, след като има хубав бизнес. Освен това според Дончев Цацаров го е попитал: \"Нима се съмнявате, че вашите телефони и комуникации са под контрол?\" Висшият съдебен съвет (ВСС) категорично отказа да изясни дали случаят представлява нарушение на етичните стандарти за поведение, към които главният прокурор е длъжен да се придържа като магистрат. Инспекторатът към съвета пък направи някаква проверка, завършила с формалното заключение, че проблем няма, защото макар срещата в ЦУМ да е доказан факт, не е ясно какво точно са си говорили участниците в нея. Досега ЕК настояваше безрезултатно структурната реформа на ВСС да продължи с намаляване на политическата квота в колегията, която управлява съда. Нещо, което ГЕРБ, БСП и ДПС отказаха да направят при приемането на конституционните поправки през 2016 година. \"Делът на членовете, избирани от Народното събрание в съдийската колегия, остава висок\", констатира ЕК в последващите си доклади. От това не последва нищо, освен че именно политическата квота в съдебната колегия на ВСС това лято показа, че използва атестирането на съдии, за да наказва неудобни и да поощрява тези, които може и системно да извършват нарушения, но поне си мълчат и не изразяват публично мнение. Става въпрос за случая от лятото на тази година, когато Съдийската колегия на ВСС даде различни оценки на съдийките Мирослава Тодорова и Петя Крънчева от Софийския градски съд (СГС), въпреки че и двете имат забавени дела. Начинът, по който бяха гласувани оценките на Тодорова и Крънчева, е показателен за поне две неща. Първото е, че подобно на други предишни състави на съвета и този прилага двоен аршин по ключови за съдиите кадрови въпроси. Второто е, че този стил на работа се изповядва от представителите на политическата квота в Съдийската колегия. Става въпрос за шестима от нейните членове, а за взимане на решение е небходимо мнозинство от 8 гласа. Точно толкова от тях подкрепиха оценката на Тодорова да бъде намалена от 94 на 89 точки, а тази на Крънчева да бъде увеличена от 91 на 98 от максималните 100 точки. И в двата случая в мнозинството бяха и шестимата членове на колегията, избрани от парламента – Боян Магдалинчев (номиниран от ГЕРБ), Вероника Имова (ГЕРБ), Даниела Маринова-Марчева (БСП), Драгомир Кояджиков (БСП), Боян Новански (\"Обединени патриоти\") и Стефан Гроздев (ДПС). Но докато при обсъждането на атестацията на Тодорова бе споменато, че срещу нея има висящо дисциплинарно производство, същият факт бе премълчан за Крънчева. Именно наличието на \"дисциплинарка\" бе мотивът на Новански да предложи намаляване на оценката Тодорова. С това разликите между двете не свършват. Първата от години е разпознаваема с публичните си позиции в защита на независимостта на съда от политически натиск. Втората бе част от компрометираното ръководство на СГС, начело с осъдената условно за незаконни разрешения за специални разузнавателни средства (СРС) Владимира Янева. Отпадането на мониторинга се случва също на фона на систематичния отказ на ВСС и прокуратурата да се занимават с твърденията за влиянието на депутата от ДПС Делян Пеевски върху ключови кадрови въпроси в съдебната система. Дори и когато те идват от действащи магистрати, заемали отговорни постове. Такъв беше случаят с бившия председател на Софийския апелативен съд (САС) Веселин Пенгезов преди 5 години. Такъв беше и случаят от тази година, когато бившият председател на Софийския районен съд (СРС) Методи Лалов разкри, че изборът му на тази позиция станал възможен едва след среща с тогавашния председател на Върховния административен съд (ВАС) Георги Колев, организирана от Янева. На този разговор обаче се е появил и самият Пеевски, с когото Колев е споделил кой е Лалов и какъв е поводът за срещата им.", "date": "2019.10.23", "title": "ЦУМгейт, Яневагейт, Пеевски. Защо да отпада мониторингът?"}
{"url": "https://www.dnevnik.bg/sviat/2019/10/23/3980413_putin_specheli_bitka_ot_1000_km_razstoianie_-_ruskite/", "text": "Десет стъпки към мир\" в Сирия - така московският официоз \"Росийская газета\" нарича  съвместния меморандум, подписан вчера  след преговори в Сочи от руския лидер Владимир Путин и турския президент Реджеп Тайип Ердоган. По думите на Путин това са \"съдбоносни\" договорености, защото дават възможност за решаване на ситуацията по сирийско-турската граница. Принципната позиция в тях гласи, че Сирия трябва да бъде освободена от незаконното чуждестранно военно присъствие, а стабилизирането на ситуацията в тази страна е възможно само ако се запази териториалната й цялост. Според експерти руско-турското споразумение е реален пробив, пише вестникът. След тези договорености \"ще може да се избегнат сблъсъци на турските въоръжени сили със сирийските и с представители на руските въоръжени сили, а тъкмо от това се бояхме\", коментира руският сенатор Владимир Джабаров. Страните подчертаха голямото значение на споразумението за сигурност от Адана. Русия ще съдейства за изпълнението му в днешни условия. Документът бе подписан от Анкара и Дамаск преди над 20 години в турския град Адана. Той предвижда по-специално Сирия да спре подкрепата за Кюрдската работническа партия (ПКК), напомня изданието. \"Владимир Путин от Бочаров ручей\" - президентската си резиденция в Сочи, коментира вчерашните преговори \"Комерсант\", изразявайки надежда, че те ще позволят \"да се избегне нова война в региона\". Всекидневникът цитира думи на Ердоган пред журналисти след срещата, \"повторени още веднъж\": \"Ние не се лакомим за чужди територии!\". Според него турският лидер е бил \"принуден да укроти амбициите си, каквито без съмнение е имал, когато преди няколко дни турски войски навлязоха в контролираната от кюрди сирийска територия\". Русия и Турция започват съвместна операция в Сирия, заявява \"Известия\". Руска военна полиция започва днес патрулиране на сирийско-турската граница откъм Сирия. Тя ще помогне за 150 часа да бъдат изтеглени от тази зона кюрдските отряди за самоотбрана и оръжията им. Така Москва сложи точка в турската операция \"Извор на мира\". Според експерти руско-турското комюнике фактически означава край на военните действия в арабската страна, се казва в статията. Русия се стреми към възможно по-скорошно нормализиране на обстановката в Сирия, тъй като ситуацията се изостря не много далеч от границите на Евразийския икономически съюз, отбелязва пред вестника руският сенатор Андрей Климов. По думите му всеки горещ и мащабен конфликт в този регион заплашва целия ЕАИС, по-специално с непредсказуеми колебания в цените на петрола, от които зависят много сектори от икономиката на Русия. \"Затова имаме интерес конфликтът да се решава в дипломатически регистър. Москва отново демонстрира, че с право има статут на главен миротворец\", казва Климов. В момента Русия може да стане посредник в отношенията между Анкара и Дамаск, убеден е турският политолог Керим Хас. Според него след пълното изтегляне на американските войски от сирийските земи Турция де факто ще остане единственият неканен гост в арабската държава. Демократите в САЩ обаче срещу (президента републиканец) Доналд Тръмп. Защото именно той, както те може да кажат, е изоставил съюзниците си - кюрдите. Стопанинът на Белия дом впрочем ще продължи онова, което е планирал\", освен това е твърде зает с подготвяния импийчмънт срещу него и няма да реагира остро на руско-турските договорки, прогнозира експертът. Турците потвърдиха, че не искат сирийски територии. Целта им е да махнат кюрдските отряди от своята граница. Докато последните се изтеглят, контролът върху тези земи ще се предава на сирийската армия, а руска военна полиция ще контролира оттеглянето и разоръжаването на кюрдските части, обобщава руско-турското споразумение \"Взгляд\". Тоест няма да има нито сблъсъци между турците и сирийците, нито битки между турците и кюрдите (ако кюрдите наистина изтеглят войските си), а Дамаск ще получи контрол върху Северна Сирия. Засега впрочем не върху цялата зона - кюрдите ще запазят поделенията си в редица селища, но самият факт, че сирийската армия излиза на границата с Турция, е от извънредно значение. Дамаск изгуби контрола над границата в самото начало на войната и сега започва да си го връща, което значи, че започва и да възстановява националния си суверенитет. Той няма да е нито антитурски, нито антикюрдски. Както заяви Владимир Путин, \"турците и сирийците предстои заедно да бранят мира и спокойствието по границата, което няма как да стане без взаимоуважително сътрудничество между Турция и Сирия\". Изгубиха ли кюрдите играта? Само ако разглеждаме събитията от гледна точка на мечтата за независим сирийски Кюрдистан. Реално обаче нямаше никакви шансове за сбъдването й. Сега кюрдите ще трябва да се договарят с Дамаск за широка автономия в рамките на Сирия - това ще е най-добрият вариант за народа, представляващ над 10 на сто от сирийското население, допълва \"Взгляд\". /БТА", "date": "2019.10.23", "title": "\"Путин спечели битка от 1000 км разстояние\" - руските медии за сделката с Ердоган"}
{"url": "https://www.dnevnik.bg/bulgaria/2019/10/23/3980483_cacarov_za_evrodoklada_vsiako_uspokoenie_e_vredno_i/", "text": "Отпадането на монторинга на Европейската комисия върху съдебната система не трябва да води до успокоение на институциите у нас. Така главният прокурор Сотир Цацаров коментира  мониторинговия доклад за България  на Европейската комисия, който бе публикуван вчера. \"Всяко успокоение е вредно, всяко успокоение ще и върне не крачка назад, а крачки назад. Ако живеем с това чувство, ще получим негативен резултат много скоро. Оттук нататък трябва да направим нещата, които са отразени в самия мониторингов доклад и които са ангажимент на правителството\", смята главният прокурор, цитиран от \"Фокус\". Според него от Брюксел са оценили по достойнство усилията на страната ни в борбата с корупцията, а цялостно оценката на ЕК е реалистична и обективна. \"Това е резултат на усилия и отвън, и от вътре. В крайна сметка получихме една доста обективна оценка. Вярно е, че съдържанието на мониторинговия доклад не радва всички. Тези, които мислят за България, трябва да бъдат доволни\", добави главният прокурор. \"Всяко успокоение, че всичко е приключило по отношение на съдебна реформа, противодействие на корупция и каквото и да било друго - ние сме приключили, докладът е позитивен, мониторингът е паднал или по-скоро е препоръчано неговото падане, няма дата за следващ доклад. Ако живеем с това чувство, ще получим негативен резултат много скоро. Ще го получим в страната от съгражданите ни и от Европа\", добави Цацаров. \"Оттук нататък трябва да направим нещата, които са отразени в самия мониторингов доклад и които са ангажимент на правителството. Като ангажимент на правителството са посочени измененията в Закона за съдебната власт, които касаят отмяна на задълженията за членство на магистрати и отмяна на член 230, които дават възможност за отстраняване\", заяви още главният прокурор.", "date": "2019.10.23", "title": "Цацаров за евродоклада: Всяко успокоение е вредно и ще ни върне назад"}
{"url": "https://www.dnevnik.bg/bulgaria/2019/10/23/3980487_evrostat_bulgariia_e_na_dunoto_v_pochti_vsichki/", "text": "България продължава да е лидер в Европейския съюз в редица негативни класации за качество на живот. Това показва анализ на европейската статистическа агенция Евростат за 2018 г. От него се вижда, че в общо 6 изследвани сектора страната заема две първи и две втори места. България е на първо място по хора, които не могат да поддържат домовете си топли през зимата. Това е проблем за всеки трети българин (33.7%). От Евростат все пак отбелязват, че се отчита спад от близо 3% спрямо 2017 г. На второ място е Литва с 27.9% от населението, което не може да отоплява жилищата си. Гърция е на трето място с 22.7 на сто. Малко над 31% от българите пък не могат да си позволят да добавят към менюто си месо или риба на всеки втори ден. По този показател, който почти не се променя спрямо 2017 г., страната отново е на първо място, като далеч на втора позиция е Румъния с 16.3 на сто. Литва е на трето място с 14.5%. Почти 32% от анкетираните българи твърдят, че имат просрочени ипотека, наем, комунални сметки или друг тип финансови задължения. Отчита се спад от 1.4 на сто. Единствено Гърция е пред България по този показател, където 43% признават, че имат просрочени задължения. С близо 22% Кипър се нарежда на трета позиция. Въпреки че България е една от страните в ЕС с най-много автомобили на глава от населението, по данни на Евростат през 2018 г. 18.5% от българите не са можели да си позволят кола. Румъния е лидер с 27 на сто. На трето място в класацията е Унгария със 17.5%. По другите два изследвани показателя – хора, които не могат да си позволят поне една седмица отпуска, и такива, които не могат да се справят с непредвидени разходи, България е в средата с почти еднакъв резултат със средния за ЕС.", "date": "2019.10.23", "title": "Евростат: България е на дъното в почти всички класации за качество на живот"}
{"url": "https://www.dnevnik.bg/biznes/2019/10/23/3980482_bulgarski_poshti_shte_dostaviat_i_prodavat_vestnici_i/", "text": "Държавното дружество \"Български пощи\" да извършва дейността по разпространение и продажба на печатни издания на територията на страната, реши правителството. Кабинетът възложи на министъра на транспорта, информационните технологии и съобщенията да предприеме необходимите действия включително ако е необходимо да предложи законодателни изменения, се казва в съобщението на правителствената пресслужба. Дружество разполага с необходимата инфраструктурна мрежа и човешки ресурси. По този начин ще се осигури ефективното разпространение на печатни издания в цялата страна информира пресслужбата. Това, според решението, дава възможност за диверсификация на разпространението без да се ограничава конкуренцията. Точката не фигурира в предварително оповестения дневен ред, но от пресцентъра на правителството уточниха, че е включена допълнително. В началото на заседанието премиерът Борисов коментира  констатациите на международната организация \"Репортери без граници\",  чиито представители посетиха миналата седмица България. Те заявиха, че в страната \"има климат на медийна гражданска война\", а рискът е не само за журналистиката, но и за демокрацията\". Цитиран от БТА,  той изказа мнението , че единственото нещо, което може да направи държавата в подкрепа на свободата на словото, е да не се оставя на частни фирми да правят разпространението на печата. темата за свободата на словото попадна и в  разпространения вчера доклад  на Европейската комисия по Механизма за сътрудничество и проверка. \"Репортери без граници\" поставя България на 111-то място сред 180 държави в света по свобода на словото. През през 2006 г. страната  беше на 35-то място. В \"Бялата книга за свободата на медиите в България\" в началото на 2018 г. беше констатирано, че 80% от разпространението на печата се контролира от компании, свързани с депутата от ДПС и издател Делян Пеевски.  Съюзът на издателите в България  сезира Комисията за защита на конкуренцията за монопол в разпространението на печатни издания чрез доминиращата роля на \"Табак Маркет\" АД на пазара и агресивното завземане на публични търговски площи в цялата страна, което, според членовете му, на практика прави невъзможно участието на по-малки разпространителски фирми.  КЗК обаче не установи нарушения . Министерството на транспорта и съобщенията увери в прессъобщение, че \"като прилага еднакви за всеки издател критерии при разпространението, държавата чрез своето дружество ще бъде гарант, че достъпът до информация в печатните издания ще бъде своевременен и безпрепятствен\". ", "date": "2019.10.23", "title": "\"Български пощи\" ще доставят и продават вестници и списания"}
{"url": "https://www.dnevnik.bg/sport/2019/10/23/3980506_ludogorec_shte_bude_bez_golmaistora_si_sreshtu_espanyol/", "text": "Голмайсторът на \"Лудогорец\" Клаудиу Кешеру ще пропусне домакинството на \"Еспаньол\" в третия кръг от груповата фаза на Лига Европа. Българският шампион посреща испанския тим в четвъртък от 19.55 часа на \"Лудогорец арена\", като дотук има шест точки след две победи. Румънецът има контузия, която получи, докато беше с националния отбор на родината си. \"За съжаление Яцек Горалски и Клаудиу Кешеру няма да могат да вземат участие в утрешния мач. Имаме достатъчно футболисти, които да ги заместят. Излизаме да играем за победа, но в груповата фаза всяка една точка е важна. Ако завършим наравно, няма да е неочаквано\", каза треньорът на шампионите  Станислав Генчев  на пресконференция. Кешеру е голмайсторът на \"Лудогорец\" като има осем гола в Първа лига. Той отбеляза два пъти и в квалификациите на Лига Европа. Кешеру е водещ реализатор в турнира дотук, като в групите  отбеляза хеттрик  срещу ЦСКА (Москва). Освен контузените Горалски и Кешеру участие в мача няма да вземе и Драгош Григоре. Централният бранител получи червен картон при гостуването на \"Ференцварош\". Съперникът \"Еспаньол\" се намира в криза, като е предпоследен 19-и в Ла Лига. Тимът от Барселона смени треньора си, назначавайки Пабло Мачин на мястото на Давид Гайего. \"Еспаньол\" има само една победа в последните си пет мача във всички турнири, като тя дойде в гостуването на ЦСКА (Москва) в Лига Европа. \"Не ни заблуждава това, че \"Еспаньол\" не се представя много добре в Испания. Те смениха треньора си, в последния мач промениха и начина си на игра. Искат да доминират по време на целия мач. Трябва да се противопоставим на това тяхно поведение. Мисля, че това е най-тежкият ни съперник дотук\", каза още Генчев. Междувременно от \"Лудогорец\" обяви, че всички билети за двубоя с \"Еспаньол\" са разпродадени повече от 24 часа преди началото на мача. Очаква се срещата да отбележи рекордна посещаемост на \"Лудогорец арена\", като капацитетът на стадиона е 10 422 места.", "date": "2019.10.23", "title": "\"Лудогорец\" ще бъде без голмайстора си срещу \"Еспаньол\""}
{"url": "https://www.dnevnik.bg/evropa/2019/10/23/3980503_evroparlamentut_poiska_troino_poveche_pari_za/", "text": "Европейският парламент поиска средствата за справяне с  африканската чума  по свинете да бъдат повече от утроени в бюджета на ЕС за догодина. Това означава те да се увеличат от сега предвидените 20 млн. евро на 70 млн., от които България би трябвало да може да се възползва значително, обясни пред \"Дневник\" евродепутатът Андрей Новаков. Решението бе взето в днешното обсъждане на позицията на евродепутатите за  бюджета на ЕС за 2020  г. След днешното решение започват три седмици преговори със Съвета на ЕС за целия бюджет, които би трябвало да приключат до края на ноември. Новаков е част от преговорния екип. \"По две линии е увеличаването, обясни Новаков. Едното е за обезщетяване на фермери, които са загубили животните си заради болестта, а другото е за превенция, така че тя да не се връща. Общо 50 млн. повече, като тоталната сума ще бъде 70 млн., ако Европейският съвет се съгласи с нас на това число.\" Дори да има някаква промяна в сумата, има формула, по която тези пари ще се разпределят в държавите, които са пострадали най-силно. Това означава, че  България и Румъния  ще бъдат от държавите, които ще се облагодетелстват най-много, каза Новаков. \"Колко точно ми е рано да кажа, тъй като това е методология и формула, с която от министерството на земеделието би трябвало да разполагат.\"", "date": "2019.10.23", "title": "Европарламентът поиска тройно повече пари за справяне с африканската чума"}
{"url": "https://www.dnevnik.bg/zelen/2019/10/23/3980510_durjavata_shte_subsidira_golemi_potrebiteli_na_tok_za/", "text": "Държавата ще субсидира промишлени компании с енергоемки производства, за да продължават да работят в страната и да не ги изнасят в трети страни. За целта ще бъдат използвани до 25% от приходите, генерирани от продажбата чрез търг на квоти емисии на парникови газове. Днес Министерският съвет одобри проект за допълнение на Закона за ограничаване изменението на климата. С него се създава правна рамка за въвеждане на този финасов механизъм, от който ще могат да се възползват около 190 компании. За да могат да работят, производителите на електрическа енергия (основно тецовете) харчат все повече за покупка на въглеродни квоти, като прехвърлят този разход в цената за крайните клиенти. Най-потърпевши са компаниите - големи консуматори на ток, които на свой ред или трябва да вдигнат цената на крайната си продукция, или да изнесат производството си извън ЕС, където екоизискванията не са толкова строги. През последната година цените на квотите въглеродни емисии се увеличиха с близо 130% - от 8 евро на т/СО2 на 25 евро на т/СО2 и се очаква да достигнат 30 евро на тон/СО2, се казва в мотивите към законопроекта. В резултат цените на тока за големите индустриални предприятия само за година са скочили с около 40%. Според правителството компенсацията ще допринесе за известно облекчаване на най-засегнатите от тях. Схемата за държавна помощ ще се осъществява чрез наредба на министъра на икономиката, която предварително трябва да бъде одобрена от Европейската комисия.", "date": "2019.10.23", "title": "Държавата ще субсидира големи потребители на ток, за да не изнасят производства"}
{"url": "https://www.dnevnik.bg/sviat/2019/10/23/3980521_feisbuk_veche_ne_e_sred_desette_nai-cenni_marki_v_sveta/", "text": "Фейсбук\" изпадна от списъка с първите десет най-ценни марки в света. Това сочи класация на организацията Interbrand, която за 14-а година \"най-добрите глобални марки\". Списъкът днес се оглавява от \"Епъл\", \"Гугъл\" и \"Амазон\" и те са на тези позиции с малки размествания от години. Преди две години \"Фейсбук\" бе на осмо място. Репутацията ѝ обаче падна след скандалите с лични данни от последните години, отбелязва телевизия Си Би Ес. Компаниите, успели да утвърдят дадена марка, често разчитат на по-голяма лоялност от страна на потребителите, а и могат да си позволят по-скъпи продукти и услуги от конкуренцията. Това е една от причините всички да опитват да защитят и развият марките си. Пет пъти разлика В  класацията на \"Интербранд\"  \"Епъл\" води убедително, а след \"Амазон\" са \"Майкрософт\", \"Кока-Кола\", \"Самсунг\", \"Тойота\", \"Мерцедес-Бенц\", \"Макдоналдс\" и \"Дисни\". Разликата между точките на първия и последния в този списък е пет пъти. \"Интербранд\" прави класацията си на базата на финансовите резултати на компанията, влиянието на бранда върху изборите на потребителите и способността да създава лоялност. В случая на \"Фейсбук\" стойността на марката през 2017 г. бе 48.2 млрд. евро, когато тя бе осм Сега е спаднала до 39.9 млрд. евро. Преди нея сега са Бе Ем Ве, Ай Би Ем и \"Интел\". На мястото на \"Фейсбук\" влиза \"Дисни\" - с 11% увеличение до 44.4 млрд. За сравнение, марката \"Епъл\" струва 234.2 млрд. според класацията, или с 9% повече, отколкото през 2018 г.", "date": "2019.10.23", "title": "\"Фейсбук\" вече не е сред десетте най-ценни марки в света"}
{"url": "https://www.dnevnik.bg/bulgaria/2019/10/23/3980519_nai-lesniiat_nachin_da_se_izkarat_cherni_pari_e_ot/", "text": "Контрабандата на цигари за второто тримесечие на 2019 г. е в размер на 3.4%, показват резултатите от проучването на празните опаковки от цигари. Това е намаление от 0.4 пункта спрямо първото тримесечие на годината и 1.3 пункта на годишна база. Премиерът Бойко Борисов, който присъства на представянето на резултатите, изтъкна, че приходите от борбата с контрабандата отиват директно в бюджета и припомни, че преди години тя е била 34%. По думите му заради добрата работа на българските власти нелегалният бизнес се изнася извън България. Съобщи за две незаконни фабрики, работили \"с български консумативи\", в Унгария и Словакия, които са разкрити благодарение на съвместната работа с българските служби. Какво още каза премиерът вижте във видеото.", "date": "2019.10.23", "title": "Най-лесният начин да се изкарат \"черни\" пари е от контрабанда на цигари според Борисов"}
{"url": "https://www.dnevnik.bg/sport/2019/10/23/3980511_cska-sofiia_shte_uchastva_s_22_mln_leva_parichna/", "text": "ЦСКА-София\" ще участва с парична вноска на стойност около 22 млн. лева в новото дружество \"Спортни имоти Българска армия\" АД, обяви министерството на спорта (ММС). Държавното \"Сердика спортни имоти\" ЕАД, чиято собственост е стадион \"Българска армия\", ще се включи с апортна вноска на същата стойност, като точната сума ще бъде определена след изготвяне на оценка. Министерският съвет  даде зелена светлина за учредяването на дружеството , като целта е модернизацията на стадион \"Българска армия\". Държавата и \"ЦСКА-София\" ще притежават по 50% от акциите в \"Спортни имоти Българска армия\" АД. \"Това защитава в максимална степен интересите на държавата. Всички решения в общото събрание на новото търговско дружество ще бъдат взимани с пълно единодушие. Всички решения на съвета на директорите на новото търговско дружество ще бъдат взимани само при участие на лицето - представител, посочено и предложено от \"Сердика спортни имоти\" ЕАД\", се казва в информацията на министерството на спорта. Съсобственикът на футболния клуб  Гриша Ганчев заяви наскоро, че \"до 15 март 2021 г. ЦСКА ще има нов стадион\" . През лятото той  обясни пред \"Капитал\", че вече има осигурено финансиране  - 10 милиона евро собствени средства и 20 милиона евро от датски инвестиционен фонд. \"Дневник\" потърси другия съсобственик в клуба - Юлиян Инджов, който отговаря за инфраструктурните проекти, но той не си вдигна телефона. Наскоро Инджов каза, че червените са готови с проект за стадиона. \"Имаме фирма оператор, която ще проектира и построи стадиона с наши пари и след това ще го менажира. Това е международна компания с много сериозен опит по цял свят. Те менажират над 80 стадиона в Европа и света. Тази фирма ще избере изпълнителя за построяването на стадиона. Възможно е изпълнителят да бъде чуждестранна фирма, а не българска. Стадионът ще бъде проектиран и построен по всички правила на ФИФА и УЕФА и едновременно с това ще е в помощ на клуба, като ще носи приходи\", заяви Инджов, цитиран от \"Тема спорт\". От министерството на спорта посочват, че осъществяването на проекта \"ще осигури оптимални условия за играчите, длъжностните лица и телевизионните оператори, за да могат те да осъществяват, наблюдават и предават футболните срещи без затруднения\". \"Целта на проекта е да се намери дългосрочно решение за осигуряване на модерно съоръжение, отговарящо на съвременните изисквания за упражняване на спорт\", допълват от ММС. \"След 30 години очакване ЦСКА най-после ще има свой собствен дом! Такъв, какъвто клуб с велика и славна история, със стотици легенди и милиони привърженици заслужава\", написаха червените в сайта си. В клуба очакват и  придобиването на активите на фалиралото \"ПФК ЦСКА\" АД , за които бяха платени 8 млн. лева.", "date": "2019.10.23", "title": "\"ЦСКА-София\" ще участва с 22 млн. лева парична вноска в новото дружество"}
{"url": "https://www.dnevnik.bg/kultura/2019/10/23/3980507_proizvedeniia_na_pancho_vladigerov_shte_prozvuchat_v/", "text": "Българска рапсодия \"Вардар\" на Панчо Владигеров е едно от произведенията, които ще бъдат изпълнени от Софийската филхармония в една от най-известните музикални зали в света - \"Музикферайн\", на 5 декември. В програмата на концерта влизат и творби на Игор Стравински и Антонин Дворжак, а диригент ще бъде Найден Тодоров. Блогът на българите в Австрия \"Меланж Булгарен\" определя това като едно от най-очакваните културни събития за годината. Популярна и под името \"Златната зала\", \"Музикферайн\" е домът на Виенската филхармония и в нея гостуват най-големите имена на музикалната сцена в света. Тя предлага 1744 седящи и 300 правостоящи места и често попада в класациите като залата с най-добра акустика в света. На 1 януари всяка година милиони зрители слушат Новогодишния концерт на Виенската филхармония. Той се състои именно в \"Златната зала\". Маестро Найден Тодоров е възпитаник на Виенския музикален университет. В историята си Софийската филхармония се е изявявала на престижната сцена веднъж - през 2000 г. Диригент тогава е Емил Табаков, а солисти - Николай Гяуров, Александрина Милчева, Иван Момиров и Мариана Цветкова. ", "date": "2019.10.23", "title": "Произведения на Панчо Владигеров ще прозвучат в \"Златната зала\" във Виена"}
{"url": "https://www.dnevnik.bg/politika/2019/10/23/3980538_chetiri_obshtini_otnovo_sa_sred_liderite_po/", "text": "За пореден път асоциация \"Прозрачност без граници\" извърши наблюдение на подготовката и провеждането на предстоящите местните избори. Резултатите от проучването на един от най-дискутираните проблеми в изборния процес – \"изборния туризъм\", показват, че четири общини, които са били сред лидерите по новорегистрирани жители по настоящ адрес преди местния вот през 2015 г., отново попадат в класацията. Това са Трекляно, Минерални бани, Грамада и Бобошево. През тази година най-голям ръст на новорегистрирани жители по настоящ адрес е регистриран в благоевградската община Кресна – 9.48%. На второ място се нарежда кюстендилската община Трекляно с 8.42 на сто, като именно тя бе лидер по този показател през 2015 г. \"Най-показателният пример за проблем с изборния туризъм е Кресна. Оказва се, че жители на Сандански и Струмяни са били регистрирани по настоящ адрес в Кресна без тяхното знание и съгласие. Това обстоятелство показва, че все още съществуват дефицити в законодателството, позволяващи манипулирането на изборните резултати чрез използването на \"мъртви души\" – в случая възможността трети лица да променят адресната регистрация по настоящ адрес на неограничен брой граждани има потенциал да промени крайния изборен резултат\", пише в анализа на \"Прозрачност без граници\". От асоциацията отбелязват още, че Трекляно е една от най-малките общини в България, но все пак има пълна общинска администрация. Появата на общината за втори път в класацията на общините с най-висок дял на нарастване на жителите преди местни избори се обяснява \"като естествен резултат от задължителната регистрация за социални помощи, както и от липсата на местни жители, които желаят да се кандидатират за общински съветници\". Челната петица за тази година по общини с нарастващо население по настоящ адрес се допълва от кърджалийската Джебел (5.98%), видинската Грамада (5.77%) и хасковската Минерални бани (5.64%). \"Минерални бани е пример за общини, които са перспективни за развитие на местен туризъм. Минерални бани е показателен пример за важната роля на местната власт като инструмент за достъп до допълнителни икономически ресурси и за последващо облагодетелстване на тесен кръг лица. Общината е туристическа дестинация заради минералната си вода, а туризмът съставлява голям дял от местната икономика\", пишат още от асоциацията, като уточняват, че в репортаж по Би Ти Ви се разказва, че настоящият кандидат за кмет е бил инспектиран от Фонд \"Земеделие\" във връзка с използването на еврофондове за финансирането на хотели, принадлежащи на децата му. Данните на \"Прозрачност без граници\" са от публично достъпните данни от официалния уебсайт на ГРАО и анализират тенденциите в промените на адресните регистрации по настоящ и постоянен адрес, като използват за сравнителен анализ данни от периода януари 2018 – юни 2019 г.", "date": "2019.10.23", "title": "Четири общини отново са сред лидерите по новорегистрирани жители преди местния вот"}
{"url": "https://www.dnevnik.bg/evropa/2019/10/23/3980535_brjuksel_ochakva_reshenieto_za_krai_na_nabljudenieto/", "text": "Еврокомисарят по правосъдието Вера Йоурова изрази днес очакването решението за прекратяване на наблюдението над България по механизма за сътрудничество и проверка да бъде взето до края на годината. Европейската комисия вчера  изрази готовност  за прекратяване на наблюдението и откри съгласувателната процедура със Съвета на ЕС и Европейския парламент. Оценяваме обстановката в България обективно и отчитаме задоволителен напредък, каза Йоурова, цитирана от БТА. Все още остава работа за вършене. Ще продължим наблюдението над българските усилия в областта на правосъдието и борбата с корупцията с помощта на общата оценка за върховенството на закона в ЕС, добави тя. Йоурова поясни, че по-рано тази година е заявила, че списъкът със задачите пред България преди отпадането на наблюдението е много дълъг, а времето е много кратко. Изразих обаче надежда, че българските власти ще ускорят работата и ще покажат трайно намерение да покрият изискванията, уточни еврокомисарят.  Вчера, макар да похвали София за напредъка в реформата на съдебната система и борбата с корупцията, еврокомисията заяви, че при решението за отпадане на мониторинга ще се съобрази и с мнението на Европейския парламент и Европейския съвет. В съобщението по повод доклада се посочва, че бъдещият диалог с комисията ще е \"в рамките на всеобхватния механизъм за върховенството на закона\".", "date": "2019.10.23", "title": "Брюксел очаква решението за край на наблюдението над България до края на годината"}
{"url": "https://www.dnevnik.bg/analizi/2019/10/23/3980467_vseki_ot_25-te_chlenove_na_vss_otgovaria_s_imeto/", "text": "                         Утpe, 24.10.2019 г., члeнoвeтe нa Bиcшия cъдeбeн cъвeт (BCC) щe изcлyшaт ĸaндидaтa зa глaвeн пpoĸypop нa Peпyблиĸa Бългapия, зa дa пpeцeнят дaли зacлyжaвa пoдĸpeпa. Ocвeн пpoзpaчнocт зa дa бъдe пoдпoмoгнaт пpeзидeнтът във финaлизиpaнeтo нa пpoцeдypaтa. Cъбитиeтo щe бъдe пpeдaвaнo пpяĸo пo Бългapcĸaтa нaциoнaлнa тeлeвизия c нaчaлeн чac 10,00. He e извecтнo ĸoлĸo щe пpoдължи, нo в пpaвилaтa зa избop ca фиĸcиpaни opиeнтиpи. Eдинcтвeният ĸaндидaт щe бъдe пpeдcтaвeн в paмĸитe нa дeceт минyти. Cлeдвa дa излoжи ĸoнцeпциятa cи зa oĸoлo двaдeceт. Mинимyм пoлoвин чac e oпpeдeлeн дa oтгoвapя нa въпpocи. Bceĸи eдин oт члeнoвeтe нa BCC paзпoлaгa c пpaвo дa изpaзи нeпocpeдcтвeнo личнo cтaнoвищe, пpeди дa ce пpиcтъпи ĸъм глacyвaнe. Дo тoзи мoмeнт пpeдceдaтeлят нa Bъpxoвния aдминиcтpaтивeн cъд и члeн пo пpaвo нa BCC нe e изpaзил oтнoшeниe. Haвяpнo нa caмoтo изcлyшвaнe щe пpeдcтaви възглeдитe cи зa ĸaндидaтypaтa, ĸoятo имa ĸpитичнo знaчeниe зa aдминиcтpaтивнoтo пpaвocъдиe. Πpeдceдaтeлят нa Bъpxoвния ĸacaциoнeн cъд (BKC) изpaзи тpeвoгa oтнocнo пpoфecиoнaлнитe ĸaчecтвa нa ĸaндидaтa в нapoчнo пиcмo. Ocнoвaниятa зa oпaceния ca пoчepпeни изцялo oт дoĸлaдa нa aтecтaциoннaтa ĸoмиcия. B него липcвaт дaнни зa пoтвъpдeни oбвинитeлни aĸтoвe нa ĸaндидaтa зa oбeзпoĸoитeлнo дълъг пepиoд – пoвeчe oт пeт гoдини. Πpeдcтaвeнa e cyмapнa cпpaвĸa зa дeйнocттa мy ĸaтo пpoĸypop в Рaйoннaта и Гpaдcĸaта пpoĸypaтypa (2006 – 2016 г.), бeз дa cтaвa яcнo ĸaĸви ca нaдгpaждaниятa в paбoтaтa мy, cлeд ĸaтo e изpacнaл йepapxичнo пpeз 2012 гoдинa. \"Peзyлтaтитe oт cъдeбния ĸoнтpoл пo нaĸaзaтeлнитe пpoизвoдcтвa, иницииpaни пo изгoтвeни oт нeгo oбвинитeлни aĸтoвe, пpaвнaтa и фaĸтичecĸa cлoжнocт нa пpoизвoдcтвaтa биxa илюcтpиpaли c виcoĸa cтeпeн нa oбeĸтивнocт ĸвaлифиĸaциятa нa ĸaндидaтa\", пoяcнявa пpeдceдaтeлят нa BKC. Лoгиĸaтa, здpaвият paзyм и oбщecтвeният интepec нaлaгaт нe caмo дa бъдe дaдeн oтгoвop, нo изoбщo дa нe ce cтигa дo пocтaвянeтo нa пoдoбeн въпpoc. Bcяĸaĸви cпeĸyлaции, внyшeния и тeндeнции ca бeзcилни, ĸoгaтo дeйcтвaщ пpoĸypop, ĸaндидaт зa глaвeн, мoжe дa пoдĸpeпи aмбициятa cи c ĸoнĸpeтни пocтижeния в coбcтвeнaтa cи пpoфecиoнaлнa биoгpaфия – влeзли в cилa пpиcъди пo oбвинитeлни aĸтoвe. Ha дъpжaвничecĸoтo пoвeдeниe нa пъpвия cъдия бeшe oтгoвopeнo aбcypднo c изпpaщaнe нa cъщия дoĸлaд, ĸoйтo e пopoдил peзepвитe зa пpoфecиoнaлнитe ĸaчecтвa нa ĸaндидaтa. Eнигмaтa зa нивoтo нa мaгиcтpaтcĸaтa пpигoднocт нa нoминиpaния oчeвиднo щe бъдe изяcнeнa нa изcлyшвaнeтo (пyблиĸyвaният oт BCC oтгoвop нa въпpocитe нa Πaнoв нe пpoмeня cитyaциятa). Πocлeдoвaтeлнo, ĸaтeгopичнo и дeмoнcтpaтивнo изocтaвил ĸaĸъв дa e cтpeмeж зa бeзпpиcтpacтнocт, глaвaтa нa дъpжaвнoтo oбвинeниe пpoвeдe мeдийнa aгитaциoннa ĸaмпaния в пoдĸpeпa нa eвeнтyaлния нoв гocпoдap нa бългapcĸaтa нaĸaзaтeлнa пoлитиĸa. Hecъмнeнo личи инoвaтивнocт в тaĸъв пoдxoд – дoceгa нитo Ивaн Taтapчeв cи e пoзвoлявaл дa пoдĸpeпя нoминaциятa нa Hиĸoлa Филчeв, нитo пocлeдният – нa Бopиc Beлчeв, a дeйcтвaщият пpeдceдaтeл нa Koнcтитyциoнния cъд cъщo зaпaзи изиcĸyeмoтo ce мълчaниe пo oтнoшeниe нa caмия Цaцapoв. Haдъxaнaтa пyбличнa пoдĸpeпa нa глaвeн пpoĸypop в пoлзa нa ĸoгoтo и дa e cмyщaвa пopaди ecтecтвoтo нa влacтoвитe пpepoгaтиви, ĸoитo бългapcĸaтa дъpжaвa вpeмeннo e пpeдocтaвилa нa пъpвия cи oбвинитeл. Oтлиĸитe мeждy пpeдизбopнa ĸaмпaния зa глaвeн пpoĸypop и пpoцeдypa пo пpoвeждaнe нa избop зa тaĸъв ca ĸaтo тeзи мeждy aгитaтop и мaгиcтpaт. Tpимaтa гoлeми в cъдeбнaтa влacт нa бългapcĸaтa дъpжaвa ca paвнoпocтaвeни c ocтaнaлитe двaдeceт и двaмa члeнoвe нa BCC в пpoцeдypaтa пo глacyвaнe зa избop нa нoв глaвeн пpoĸypop. Cъщecтвyвa зaĸpeпeнa в зaĸoнa пpeзyмпция, чe тe cъcтaвлявaт цвeтa нa мaгиcтpaтcĸaтa ĸoмпeтeнтнocт и дoблecт. He cлyчaйнo минимaлнитe изиcĸвaния зa члeн нa BCC ca виcoĸи пpoфecиoнaлни и нpaвcтвeни ĸaчecтвa и пeтнaдeceт гoдини юpидичecĸи cтaж. Ha изcлyшвaнeтo зa пpeцeнĸa дaли нoминиpaният зa глaвeн пpoĸypop зacлyжaвa ĸaндидaтypaтa мy дa бъдe пpeдcтaвeнa нa пpeзидeнтa нa peпyблиĸaтa зa yтвъpждaвaнe Peнoмиpaнитe юpиcти oт Πpoĸypopcĸaтa ĸoлeгия дoceгa ca изpaзили пoлoжитeлнo oтнoшeниe пpoцeдypaтa дa бъдe дoвeдeнa дo финaлeн eтaп и нищo пoвeчe. Bceĸи eдин oт тяx paзпoлaгa c изpичнo пpeдвидeнaтa възмoжнocт дa изpaзи cтaнoвищe cъoбpaзнo coбcтвeнитe cи paзбиpaния зa пpoфecиoнaлнa и нpaвcтвeнa пpигoднocт. B cъщaтa cтeпeн тoвa вaжи зa виcoĸoĸвaлифициpaнитe юpиcти oт Cъдийcĸaтa ĸoлeгия – нa пpoцeдypaтa пo изcлyшвaнeтo и глacyвaнeтo вceĸи члeн нa съвeтa пpeдcтaвлявa пpeди вcичĸo ceбe cи. пo нaциoнaлнaтa тeлeвизия ĸaĸ лицaтa нa cъдeбнaтa влacт cи пpeдcтaвят бъдeщoтo paзвитиe нa нaĸaзaтeлнaтa пoлитиĸa нa дъpжaвaтa. Πpoцeдypaтa нe зaдължaвa, нo изpичнo пpeдвиждa дeмoĸpaтичния лyĸc вceĸи eдин oт члeнoвeтe нa BCC дa изpaзи глeдищe в пoдĸpeпa нa вoтa cи. He бивa cyвepeнът дa бъдe пoдцeнявaн c мълчaниe.", "date": "2019.10.23", "title": "Всеки от 25-те членове на ВСС отговаря с името, авторитета и съвестта си за Гешев"}
{"url": "https://www.dnevnik.bg/evropa/2019/10/23/3980552_sled_smurtta_na_39_dushi_v_kamion_djonsun_nastoia_za/", "text": "Всички, замесени в трафик на хора, трябва да бъдат преследвани и изправени пред правосъдието, каза премиерът Борис Джонсън, след като по-рано британската полиция  откри в Есекс  телата на 39 души в контейнер на камион, за който се смята, че е дошъл от България, предаде \"Ройтерс\". Разкритието бе направено от службите на спешната помощ в ранните часове на сряда. Шофьорът, 25-годишен мъж от Северна Ирландия, бе арестуван по подозрения за убийство. \"Трудно е да се поставим на мястото на службите за спешна помощ, когато са били помолени да отворят този контейнер и да разкрият ужасното престъпление\", каза Джонсън пред парламента. \"Знаем, че тази търговия продължава. Всички тези търговци на човешки същества трябва да бъдат преследвани и изправени пред правосъдие\", допълни премиерът.      Според полицията камионът е дошъл от България и е влязъл във Великобритания през източното английско пристанище Холихед в Северен Уелс в събота. Ирландските власти ще проведат всички необходими разследвания, за да установят дали камионът е минал през Ирландия, каза премиерът Лио Варадкар. Според британската полиция ключова линия в разследването е определянето на пътя на камиона от България до Ирландия и след това във Великобритания. По думите на Шеймъс Лехъни, мениджър за Северна Ирландия на транспортната асоциация \"Фрайт\", избраният маршрут на камиона е бил необичаен, тъй като очевидно е включвал преминаване през Ирландия преди влизането във Великобритания с ферибот до пристанище Холихед. Лехъни е на мнение, че маршрутът е избран заради засилените мерки за сигурност и многото проверки на британското пристанище Дувър и на френското пристанище Кале.", "date": "2019.10.23", "title": "След смъртта на 39 души в камион Джонсън настоя за повече действия срещу трафика на хора"}
{"url": "https://www.dnevnik.bg/sport/2019/10/23/3980468_kiril_nikolov-dizela_oceni_visoko_sezona_si_v/", "text": "Сезонът в световните серии по скайрънинг завърши със силно представяне на българските състезатели. В последния си старт Кирил Николов-Дизела финишира девети в надпреварата в Лимоне, Италия. Състезанието \"Скай мастърс\" събра най-добрите 40 мъже и 30 жени според точките им в генералното класиране. Надпреварата в Лимоне беше с дължина 27 км и 2600 м обща денивелация. С резултата си Николов събра 333 точки, което му отреди девето място в генералното класиране. Българинът остана доволен от представянето си през сезона. \"Този сезон го оценявам най-силно от всички досега. Нивото на състезателите последните години много се качи\", заяви Николов. Най-добрият резултат на българина през сезона дойде в  \"Олимпус маратон\" , където завърши втори. Николов постигна и   трето място в \"Пирин ултра\" . Догодина българският ултрамаратон ще претърпи промени, които ще го направят сред \"най-екстремните и предизвикателни стартове в календара\", заяви председателят на Българската федерация по скайрънинг Димитър Димитров. Според информацията надпреварата ще се казва \"Пирин екстрийм\", а трасето ще премине през върховете Кутело, Вихрен и Тодорка.      Състезателката в планинското бягане Антония Григорова също се беше класирала за финалния кръг \"Скай мастърс\", но не участва, защото участва в световните военни игри във Вухан, Китай. Българката беше изместена с три места и завърши 20-а в генералното класиране с 202 точки. Най-доброто й класиране дойде в  \"Пирин ултра\" , където Григорова влезе за пръв път в тройката на състезание от световните серии. Тя завърши още  четвърта  в Черезоле Реале  и осма в \"Олимпус маратон\". ", "date": "2019.10.23", "title": "Кирил Николов-Дизела оцени високо сезона си в планинското бягане"}
{"url": "https://www.dnevnik.bg/sviat/2019/10/23/3980526_silite_na_asad_shte_ustanoviat_15_punkta_po_granicata/", "text": "Сирийското правителство ще установи 15 наблюдателни пункта на границата с Турция. Това съобщи агенция \"Интерфакс\", като се позова на руското министерство на отбраната. С настъпването на сирийски гранични сили и руска военна полиция започнаха да текат 150 часа, в които кюрдски бойци, считани от Анкара за терористи, трябва да се изтеглят далеч от границата. Мярката е част от споразумение,  сключено вчера между президентите на Русия и Турция, Владимир Путин и Реджеп Тайип Ердоган , след продължили шест часа и половина преговори в Сочи. Тя предвижда от 12 ч. сирийско (и българско) време днес сирийски и руски сили на реда да помогнат за изтласкване на кюрдските бойци Сили за защита на народа (YPG) на над 30 км от общата граница с Турция. След като това се случи - в срок малко над 6 денонощия - в района на границата ще започнат турско-руски патрули. Руска военна полиция вече пристигна в кюрдския град Кобане - някогашен център на борбата срещу \"Ислямска държава\", град, фактически изковал коалицията между САЩ и кюрдските бойци. Според руското министерство на отбраната военната полиция - чието присъствие е част от меморандума между Анкара и Москва - ще подпомогне изтеглянето. По-рано руски институции отправиха към YPG предупреждение, че ще са изправени пред продължителен въоръжен конфликт с Турция, ако не изпълнят условията (нещо, което според американски представители те безспорно ще направят). Турският президент Реджеп Тайип Ердоган пък цитира колегата си Владимир Путин, който по думите му го уверил, че няма да допусне YPG да останат по границата в \"дрехи на режима\".      Сирийското президентство коментира сделката с изявление, в което се говори за разговор между държавния глава Башар ал Асад и Путин. В този разговор, се казва в съобщението, Асад е благодарил на Путин и е заявил, че Дамаск ще се бори с \"всички форми\" на тероризъм. Когато американците си тръгнат  Със снощното решение се затвърждава статуквото, с което сирийските и съюзническите им руски сили заемат мястото на американците в северна и североизточна Сирия в територия, която е почти една трета от цялата сирийска. Това бе последната голяма територия, неовладяна от режима, с изключение на провинция Идлиб, за която се водят сражения с (предимно радикални) бунтовници. Американското изтегляне започна в последните дни, след като в началото на месеца Белият дом даде зелена светлина на турската операция \"Извор на мира\", а Пентагонът заяви след началото ѝ, че операцията навлиза по-дълбоко от очакваното в сирийската територия и това подтиква САЩ да започнат изтегляне. Междувременно Багдад съобщи, че изтеглящите се от Сирия американски войници, които пристигнаха в Ирак през последните дни, ще останат там едва четири седмици. Ген.-майор Наджах Хасан Али ал Шамари направи съобщението след среща с американския си колега Марк Еспър. Вчера иракски представители предупредиха - въпреки плановете на САЩ част от напусналите войници да продължат от Ирак борбата срещу \"Ислямска държава\" - че американците нямат разрешение да останат в страната. Днес Ал Шамари потвърди след разговора, че те \"преминават транзитно\" и след това ще се отправят към Кувейт, Катар или Съединените щати.      Посланикът на Съединените щати в НАТО Кей Бейли Хъчисън междувременно коментира вчерашната идея на Германия за \"зона за сигурност\" в Сирия, в която Русия и Турция биха могли да участват. Според Хъчисън идеята е добра, но САЩ едва ли ще участват. Освен това, смята посланикът, е нужно европейските държави, които ще се включат, да приберат гражданите си, сражавали се на страната на \"Ислямска държава\" (спорна тема за САЩ, които бяха част от коалицията с кюрдите, и Европа). Идеята на Германия за европейска зона с руско-турско участие бе обявена преди Анкара и Москва да се договорят за своята \"безопасна зона\", която предполага само участие на двете страни и на силите на сирийския режим. Междувременно се очаква евродепутатите утре да гласуват резолюция, която осъжда създаването на турско-руската зона и призовава за санкции срещу Анкара.", "date": "2019.10.23", "title": "Силите на Асад ще установят 15 пункта по границата с Турция"}
{"url": "https://www.dnevnik.bg/sport/2019/10/23/3980641_beroe_naznachi_dimitur_dimitrov-hero_za_trenyor/", "text": "Димитър Димитров-Херо е новият треньор на \"Берое\". Клубът от Стара Загора обяви идването на специалиста, който ще бъде представен в четвъртък. Ръководството на клуба е приело  оставките на досегашния треньорски екип, воден от Александър Томаш , в който бяха още Константин Мирчев, Тодор Кючуков и Ивайло Младенов. Димитров ще проведе първа тренировка с \"Берое\" в четвъртък следобед. В щаба му влизат Георги Чиликов и Петър Колев. За последно Димитров беше начело на казахстанския \"Иртиш\" (Павлодар). Специалистът три пъти е извеждал отбори до титлата в България. Предизвикателството пред Димитров ще е да стабилизира \"Берое\". След седмата си загуба за сезона (1:2 от \"Славия\" у дома) отборът е осми с 18 точки.", "date": "2019.10.23", "title": "\"Берое\" назначи Димитър Димитров-Херо за треньор"}
{"url": "https://www.dnevnik.bg/bulgaria/2019/10/23/3980612_ohranata_na_borisov_shte_bude_smumrena_sled_kato_video/", "text": "Вчерашното пътуване на премиера Бойко Борисов от поредицата такива, излъчвани на живо във фейсбук, ядоса много от хората, които са го гледали в социалната мрежа. Причината е, че на кадрите се вижда как автомобилите от Националната служба за охрана (НСО) ненужно избутват в аварийната лента други автомобили, за да премине кортежът на Борисов. Освен това автомобилът, в който се вози премиерът, се движи върху две платна едновременно и пречи на останалите участници в движението. Много от коментарите под видеото са свързани както с начина на шофиране на автомобилите от кортежа, така и с факта, че някои от пътуващите нямат предпазни колани, съобщи \"Офнюз\". От службата посочиха, че видеозаснемането в автомобила по никакъв начин не компрометира сигурността на Борисов. На екипа обаче ще бъде направена забележка за начина на шофиране и поведението на кортежа на пътя, с което е провокирана чувствителността на гражданите, видно и от коментари под публикацията. \"НСО не е страна по жалбите, нито е компетентният орган, който може да се произнася по подобни заявления\", посочват от службата за охрана по повод жалби от други политически сили заради това, че Борисов използва автомобили и охрана на службата в  предизборни обиколки в страната . По въпроса предпазните колани от НСО обясниха за \"Дневник\", че техните служители не са длъжни да бъдат с такива, а причината за това е да могат да реагират светкавично във всяка ситуация. Препоръчително обаче е всички останали пътуващи в автомобила да бъдат с колани.", "date": "2019.10.23", "title": "Охраната на Борисов ще бъде смъмрена, след като видео показа как шофира"}
{"url": "https://www.dnevnik.bg/regioni/2019/10/23/3980653_shumen_e_bez_voda_ot_blizo_24_chasa_zaradi_avariia/", "text": "Голяма авария на магистрален водопровод остави без вода Шумен от вчера следобед. Причината за спирането е токов удар, който е повредил помпените станции вчера следобед, съобщава Би Ти Ви. От тази сутрин без вода са и Велики Преслав и Търговище. И трите града се снабдяват с вода от яз. Тича, като тя не е годна за пиене, тъй като все още няма работеща пречиствателна станция. Вчера вечерта е било локализирано мястото на аварията и ВиК дружеството е започнало ремонт. Пред местни медии управителят на дружеството Илиян Илиев заяви, че все още не се знае кога ще бъде възобновено подаването на вода, тъй като са се появили нови аварии по водопровода.", "date": "2019.10.23", "title": "Шумен е без вода от близо 24 часа заради авария"}
{"url": "https://www.dnevnik.bg/bulgaria/2019/10/23/3980635_smetnata_palata_vurna_zalichenite_danni_ot_doklada_za/", "text": "Сметната палата е върнала повечето данни, които изтри от свой доклад през миналия месец, за Националната агенция за приходите, съобщава  \"Медиапул\" . Докладът бе за събираемостта на данъците, осигуровките и другите публични вземания през 2013-2016 г. В по-късен момент се оказа, че от публичния доклад са изтрити голямо количество данни с мотива, че те са били данъчна тайна. Инициативата за това е била на приходната агенция. Председателят на палатата Цветан Цветков е обявил пред сайта, че към днешна дата са възстановени всички данни, които не са лични и не представляват данъчна тайна. Проверка на комисията за личните данни по случая пък показала, че е имало изнесени лични данни, но вредите били минимални, тъй като са свалени след 48 часа на сайта.", "date": "2019.10.23", "title": "Сметната палата върна заличените данни от доклада за приходната агенция"}
{"url": "https://www.dnevnik.bg/photos/2019/10/23/3980592_fotogaleriia_putevoditel_na_galakticheskite_chitateli/", "text": "Много хора не знаят коя е Текла Алексиева, но са виждали безброй пъти нейни произведения - кориците на научнофантастичната поредица Библиотека \"Галактика\", създадени в периода 1979 - 1989 г. Новата изложба в пловдивската галерия Sariev \"Галактиките на Текла\" ще представи оригиналните рисунки за 36 от кориците и ще бъде открита на 2 ноември.  Оригинална рисунка за корицата на книгата \"Чоки\" на Джон Уиндъм, Библиотека \"Галактика\", № 9, Книгоиздателство \"Георги Бакалов\", Варна", "date": "2019.10.23", "title": "Фотогалерия: Пътеводител на галактическите читатели"}
{"url": "https://www.dnevnik.bg/evropa/2019/10/23/3980627_bulgariia_e_posledna_v_es_po_ubedenost_che_pomoshtta/", "text": "Българите са сред най-малко позитивно настроените европейци по въпроса за сътрудничеството за развитие, показват резултатите от специално проучване на \"Евробарометър\". Малко над две трети (67%) от тях посочват, че подпомагането на хората в развиващите се страни е важно. Това е най-ниският дял в ЕС и представлява спад от пет процентни пункта от 2018 г. насам.      Почти половината от всички респонденти в България смятат, че справянето с бедността в развиващите се страни трябва да бъде един от основните приоритети на ЕС (49%), а 38% смятат, че това трябва да бъде един от основните приоритети на българското правителство.      Тези две стойности са сред най-ниските във всички страни, но делът на хората, които смятат, че това трябва да бъде един от основните приоритети на българското правителство, се е увеличил с осем процентни пункта от 2018 г. насам.      Почти две трети (64%) от респондентите в България са на мнение, че частните фирми би следвало да играят важна роля за устойчивото развитие на развиващите се страни.  Респондентите в България са на второ място (след тези в Естония) сред анкетираните, които са най-малко склонни да се съгласят, че справянето с бедността в развиващите се страни е също в интерес и на ЕС (65%), а също така са по-малко склонни от средното да се съгласят, че предоставянето на финансова помощ за развиващите се страни е ефективен начин за засилване на влиянието на ЕС в света (63%), или да се съгласят, че подобна помощ допринася за един по-мирен и справедлив свят (64%). Анкетираните в България също са най-малко склонни в ЕС да се съгласят, че блокът трябва да засили партньорството си и да увеличи финансовите инвестиции в Африка, за да създаде работни места и да осигури устойчиво развитие и на двата континента (49% при среден дял за ЕС 75%).      Делът от 57% на хората, които са съгласни, че финансовата помощ за развиващите се страни  е ефективен начин за справяне с незаконната миграция , е вторият най-нисък дял сред държавите членки и значително по-нисък от средния за ЕС – 71%.      Малко над шестима от всеки десет анкетирани (61%) са съгласни, че предоставянето на финансова помощ за развиващите се страни е ефективен начин за намаляване на неравенствата в тези страни. Въпреки това, по-малко от един на всеки петима души (15%) са на мнение, че трябва да се отделят повече пари за подкрепа на разиващите се страни, докато 37% смятат, че тези пари трябва да останат същите, а 22% смятат, че те трябва да са по-малко. Респондентите в България най-често споменават икономическия растеж и заетостта (35%) като най-належащите предизвикателства за развиващите се страни и са много по-малко склонни да споменат мира и сигурността в сравнение с резултатите от 2018 г. (31%, спад с 11 процентни пункта).", "date": "2019.10.23", "title": "България е последна в ЕС по убеденост, че помощта за развиващите се страни е важна"}
{"url": "https://www.dnevnik.bg/evropa/2019/10/23/3980471_evrodeputatite_iskat_brjuksel_da_harchi_poveche_za/", "text": "Европарламентът иска бюджетът за догодина на ЕС да предвиди 2 млрд. евро повече за защита на климата, повече пари да получат и програмите за младежка заетост и образование. Това гласуваха евродепутатите в Страсбург днес, преди да започнат преговори със Съвета на ЕС за бюджет 2020 г. В проекта си на резолюция ЕП подчертава, че този бюджет е \"последна възможност ЕС да се доближи до реализирането на политическите си обещания за периода, включително към изпълнението на целите на ЕС по отношение на климата\". Той трябва да проправи пътя за дългосрочния бюджет на ЕС за периода 2021-2027 г., т.нар. многогодишна финансова рамка (МФР). В проекта си Комисията по бюджета на ЕП увеличи финансирането за борбата с промените в климата – например чрез Механизма за свързване на Европа (инвестиции в транспортната и енергийната инфраструктура), свързаните с климата изследвания в програмата \"Хоризонт 2020\" и други екологични програми, както и такива, които подпомагат държави извън ЕС. Целта е в многогодишната финансова рамка за периода 2014-2020 г. да се осигурят вече обещаните 20% инвестиции на ЕС за борба с промените в климата. \"Смятаме, че младото поколение има правото да ни каже по отношение на климата: \"Моля, направете нещо, и то бързо, а не само да обсъждате какво бихме могли да направим\", коментира наскоро по този повод евродепутатът от ЕНП Моника Холмайер, която подготви позицията на парламента. Други съществени увеличения се отнасят до  инициативата за младежка заетост  (363.3 милиона евро повече, като по този начин общата сума за 2020 г. е увеличена на 480 милиона евро),  програма \"Еразъм\" , малките и средни предприятия, а също и научните изследвания и иновации в области като цифрови технологии, здравеопазване, и технологии, ориентирани към бъдещето. Какво следва Започват три седмици \"помирителни\" преговори със съвета, като целта е двете институции да постигнат споразумение, ЕП да гласува отново и председателят Давид Сасоли да подпише бюджета до края на ноември. Какво иска Съветът на ЕС \"Това е последната година от настоящата многогодишна финансова рамка. Някои страни - нетни платци, искат орязване на бюджета, а други държави членки биха искали да видят повече пари за кохезионна политика или за земеделие. В същото време се случва Брекзит и ние не знаем как ще се развият нещата след 31 октомври. Все още се надявам, че всичко ще се развие гладко с Брекзит. Цената на един твърд Брекзит за ЕС би била 11 млрд. евро до края на настоящата финансова рамка (2020 г.) - нещо, което трябва да се опитаме да избегнем\", припомни Холмайер. Съветът иска бюджетът на ЕС да продължи да се съсредоточава върху укрепването на европейската икономика, миграцията и защитата на външните граници на ЕС и борбата с изменението на климата. Предвидени са повече пари за програмите по функция  \"Конкурентоспособност за растеж и работни места\" , както и за \"Хоризонт 2020\", европейските системи за спътникова навигация EGNOS и \"Галилео\", енергийното направление на Механизма за свързване на Европа, \"Еразъм +\" и Европейската програма за промишлено развитие в областта на отбраната. С 32% се увеличава бюджета на европейската агенция \"Фронтекс\" за създаване на постоянен корпус от  10 хил. гранични служители до 2027 г.", "date": "2019.10.23", "title": "Евродепутатите искат Брюксел да харчи повече за климата и младите"}
{"url": "https://www.dnevnik.bg/sport/2019/10/23/3980581_la_liga_moje_da_zavede_delo_zaradi_premestvaneto_na/", "text": "Ръководството на Ла Лига обмисля да заведе правен иск срещу преместването на \"класико\" между  \"Барселона\" - \"Реал\" (Мадрид)  в делничен ден през декември. Кралската испанска футболна федерация (RFEF) обяви, че двубоят ще се изиграе на 18 декември, след като  се наложи отлагане на предварително обявената дата 26 октомври . Причина за това стана напрежението в Каталуня и нестихващите протести след присъдите, които Върховният съд на Испания наложи на каталунски политици. Ла Лига чрез своя президент Хавиер Тебас изрази несъгласието си с промяната. Първоначално организацията предложи \"класико\" да се изиграе на 26 октомври, но в Мадрид, а през пролетта двата тима да се срещнат на \"Камп ноу\". След това беше предложено дербито да бъде на 4 декември. Според Тебас мнението на Ла Лига не е било чуто от RFEF и не е било взето под внимание при крайното решение. Президентът на Ла Лига е на мнение, че преместването в делничен ден ще ощети и телевизионния пазар, а също така провеждането в късен час (21 ч. испанско време) ще бъде неудобно за азиатския пазар. \"Напълно възможно е да се обърнем към съда, ако не се вземе разумно решение. Ние опитваме да защитим интереса на всички клубове, а преместване на дербито в делничен ден ще има разрушителни последствия\", каза Тебас.", "date": "2019.10.23", "title": "Ла Лига обмисля да заведе дело заради преместването на \"класико\" през декември"}
{"url": "https://www.dnevnik.bg/politika/2019/10/23/3980680_izborna_hronika_demokratichna_bulgariia_spira/", "text": "                         \"Демократична България\" прекратява предизборната си кампания в цялата страна от утре и призовава симпатизантите си на протест срещу \"инсталирането\" на Иван Гешев за главен прокурор, обяви днес пресцентърът на формацията. Днес \"Правосъдие за всеки\" организира протест срещу кандидатурата на единствения номиниран за поста. По времето, когато утре Висшият съдебен съвет ще избира Гешев, е насрочен и протест пред сградата.", "date": "2019.10.23", "title": "Изборна хроника: \"Демократична България\" спира предизборната си кампания и се включва в протеста срещу Гешев"}
{"url": "https://www.dnevnik.bg/bulgaria/2019/10/23/3980684_priiatelkata_na_borislav_ignatov_zavede_isk_za_1_mln/", "text": "Жената, с която кандидатът за кмет на София на \"Демократична България\" Борислав Игнатов живее на семейни начала, е завела иск за 1 млн. лева срещу сайта \"Пик\". Причина за решението ѝ са  публикуваните на 5 септември нейни интимни снимки . \"Дойде и този хубав ден - днес в съда беше заведен иска срещу \"Пик\" на стойност 1 милион лева!\", написа Игнатов в профила си във \"Фейсбук\", като публикува и снимка от молбата на приятелката си до Софийския градски съд. Разпространените голи снимки на Йорданка Михайлова предизвикаха острата реакция на журналисти, политици и медийни експерти. Атаката срещу кандидата за кмет беше определена като една от най-грозните досега. Самият Игнатов поясни няколко дни след началото на скандала, че снимките са направени преди повече от 10 години от човек, когото неговата приятелка е обичала и му се е доверила, но след края на връзката мъжът ги използвал за шантаж и изнудване, а по-късно ги пуснал в интернет. По думите му тя е предприела всичко необходимо снимките да бъдат свалени.  Незабавно подала и жалба в МВР,  към която предава и флашка с разпространените против волята ѝ снимки. Следствието обаче не дало резултат. Асоциацията на европейските журналисти (АЕЖ) - България, обяви, че категорично осъжда порнографския компромат, и започна инициатива, целяща да ограничи финансирането на подобен тип \"журналистика\". Тя беше кръстена  #БезПорноЖурналистика . След обществената и медийна реакция  партиите масово започнаха да дават заявка, че ще изключат сайта от плановете си за предизборната кампания . Премиерът и лидер на ГЕРБ Бойко Борисов също коментира, че партията се е отказала от медията като възможна платформа за предизборни изяви. Повече за съдебните дела срещу \"Пик\" четете  тук. Какво е \"порно за отмъщение\" и как въпросът е уреден законодателно в развитите демократични държави четете  тук.  Как реагираха журналистите на скандала четете  тук.", "date": "2019.10.23", "title": "Приятелката на Борислав Игнатов заведе иск за 1 млн. лева срещу \"Пик\""}
{"url": "https://www.dnevnik.bg/bulgaria/2019/10/23/3980670_prokuraturata_opredeli_evrodoklada_kato_obektiven_i/", "text": "Прокуратурата публикува официална позиция за  доклада на Европейската комисия  от вчера, с която го определя като обективен и реалистичен. Тези думи по-рано днес използва и  главният прокурор Сотир Цацаров . Ръководството на прокуратурата посочва, че този доклад отчита изпълнението на всички шест показателя, въведени при създаването на Механизма за сътрудничество и проверка през 2007 г., както и пълното изпълнение на седемнадесетте ключови препоръки, формулирани от ЕК през януари 2017 г. \"Изключително положителен е крайният извод на комисията – че \"извършеният от България напредък по линия на Механизма за сътрудничество и проверка е достатъчен за изпълнението на ангажиментите на страната, поети към момента на присъединяването й към ЕС\". Така обективно и по достойнство са оценени усилията на законодателната, изпълнителната и съдебната власт в областта на съдебната реформа и противодействието на корупцията и организираната престъпност, посочват от държавното обвинение. От там допълват и че в същото време, докладът на ЕК ясно подчертава, че \"за постигането на резултати в дългосрочен план ще бъдат необходими решимост и последващи действия\". Освен това от ръководството на прокуратурата посочват, че ще продължат да работят активно и в рамките на Националния механизъм за мониторинг, създаден с постановление на Министерския съвет от 24 септември. \"Изразяваме институционална и експертна подкрепа на предложените от правителството последни изменения в Закона за съдебната власт, както и на поетия ангажимент за изпълнение на препоръките на Венецианската комисия в съответствие с установения конституционен ред. Намерението на следващата ЕК за въвеждане на \"всеобхватен механизъм за върховенството на закона с общоевропейски обхват и обективно докладване на всички държави членки\" е най-силната гаранция за необратимост на реформите\", подчертават от държавното обвинение. В заключение главният прокурор и неговите заместници благодарят на всички прокурори, следователи и служители, чийто труд е допринесъл за положителната оценка за напредъка на страната ни.", "date": "2019.10.23", "title": "Прокуратурата определи евродоклада като обективен и реалистичен"}
{"url": "https://www.dnevnik.bg/sviat/2019/10/23/3980695_kamionut_s_desetkite_tela_krai_london_e_bulgarski/", "text": "Българското посолство в Лондон получи информация от британската полиция, че откритият в графство Есекс камион с 39 човешки тела е с българска регистрация\", съобщи външно министерство в София. По същото време британската полиция коригира първата си версия за движението на камиона, като посочи, че ремаркето, върху което е натоварен контейнерът с телата, е дошло от Белгия, а не от Ирландия. Камионът и контейнерът скоро ще бъдат преместени от мястото, на което бяха открити снощи, за да продължи изваждането на телата, допълниха от полицията. Засега те не са идентифицирани. Камионът с марка \"Скания\" е регистриран във Варна на името на фирма на ирландска гражданка. Шофьорът на камиона е гражданин на Северна Ирландия, задържан е и дава показания по случая, посочва външното министерство в София. Пред Би Ти Ви премиерът Бойко Борисов заяви, че \"камионът е български, 2017 година е регистриран от ирландска гражданка и оттогава не е влизал в България. Имат регистрация на още два камиона, няма как ние да сме свързани\". Камионът с прикачен контейнер бе открит тази нощ в индустриална зона на река Темза източно от Лондон и близо до град Грейс. Телата на намерените мъртви 38 възрастни и един тийнейджър още не са идентифицирани, но по първоначални данни на полицията е малко вероятно те да са български граждани, допълват от министерството. Смятаме, че ремаркето е дошло от белгийския град Зеебрюге и е влязло през пристанище Пърлфлийт в Източна Англия, казаха от полицията. Камионът, който го тегли, е от Северна Ирландия. След това той е спрял около 12:30 местно време за около 35 минути в района на Турок и е продължил към Есекс. Полицията продължава да не дава информация за произхода на контейнера, както и кога и къде той е бил натоварен на ремаркето. Първоначалното съобщение бе, че камионът е влязъл през пристанище Холихед в Уелс на другия край на острова, като е дошъл от Ирландия.", "date": "2019.10.23", "title": "Камионът с десетките тела край Лондон е български, ремаркето е от Белгия"}
{"url": "https://www.dnevnik.bg/evropa/2019/10/23/3980493_es_se_gotvi_da_se_suglasi_s_otsrochka_na_brekzit_no/", "text": "Ще дадат ли страните от Европейския съюз на Великобритания отсрочка на излизането от блока след крайния срок (31 октомври) и ако да, как би изглеждала тази отсрочка? Председателят на Европейския съвет Доналд  Туск каза  във вторник, че ще препоръча на държавните и правителствени ръководители да дадат  неохотно поисканото  от премиера Борис Джонсън удължаване след  частичното му поражение  в парламента, което направи ратификацията на сделката му до 31 октомври почти невъзможна. Снощи британските депутати подкрепиха законодателството за сделката за Брекзит, която Джонсън постигна с ЕС миналата седмица, но минути по-късно гласуваха против кратките срокове за одобрението му в парламента. Това оставя топката в полето на ЕС дни след като Джонсън бе принуден от опонентите си да поиска от блока отлагане до 31 януари. \"Ройтерс\" представя въпроси и отговори какво може да направят останалите държави членки след последните новини около Брекзит. Има ли шанс за сделка преди 31 октомври? Дори и ако Джонсън прокара сделката си през Камарата на общините в следващите дни, тя ще трябва да тепърва да бъде одобрена от Европейския парламент, който има пленарно заседание тази седмица, но не и следващата. Извънредна сесия може да бъде свикана, но служител от ЕС каза във вторник, че евродепутатите ще поискат време, за да проучат сложното законодателство и някои ще \"подушат възможността\" да сложат спирачка на Брекзит. Ще даде ли ЕС отсрочка? Държавите членки вече два пъти се съгласиха да отложат Брекзит от първоначалната дата – 29 март тази година. Засилва се раздразнението от проточването на процеса, началото на който бе поставено с референдум през 2016 г., а блокът заяви, че втората отсрочка ще бъде последна. Френският президент Еманюел Макрон бе най-нетърпеливият сред европейските лидери по въпроса. Малка е обаче вероятността те да отхвърлят молбата на Джонсън. Причината е, че макар да им е омръзнало от Брекзит, те искат да избегнат хаотично излизане на 31 октомври, което би ударило и техните икономики, както и британската. Те освен това са решени да не бъдат виновните за евентуален \"твърд\" Брекзит. Все още не е ясно дали лидерите ще се нуждаят от извънредна среща на върха преди 31 октомври, за да вземат решение, или, както поиска Туск, ще използват \"писмена процедура\". Ще има ли условия? Франция и други държави членки дадоха ясно да се разбере през последните седмици, че трябва да има промяна в британския политически пейзаж, за да се даде отсрочка. Тя може да дойде от избори или нов референдум. \"Молят ни за отсрочка – с каква цел? Какво е основанието\", попита френският министър по европейските въпроси Амели дьо Моншален. \"Знаем, че времето само по себе си няма да даде решението. Не можем да удължаваме тази ситуация безкрайно\", допълни тя. Решението трябва да бъде одобрено от всички държави членки. Ще бъде ли отсрочката до 31 януари? ЕС може да даде по-кратък период от поискания – месец или по-малко, за да запази натиска върху Великобритания да одобри напълно сделката на Джонсън. Възможно е и ЕС да се съгласи с отлагане на Брекзит до 31 януари и да каже на Лондон, че излизането може да стане по-рано, ако е готов – решение, познато като \"гъвкаво отлагане\". Ами по-дълга отсрочка? Блокът може да даде много по-дълга отсрочка – шест месеца или дори година, ако реши, че иска да се придвижи по собствените си въпроси и да даде пространство на Великобритания да подкрепи ситуацията. По-дълго отлагане може да има, ако е ясно, че има възможност за предсрочни избори или за нов референдум. Предвид договарянето на следващия дългосрочен бюджет на ЕС за 2021-2027 г. обаче някои дипломати от ЕС и официални лица казват, че Великобритания трябва да бъде наясно с пътя напред до средата на следващата година. Какво съдържа законопроектът за излизането на Великобритания от ЕС четете  тук .", "date": "2019.10.23", "title": "ЕС може да се съгласи с отсрочка на Брекзит, но как ще изглежда тя"}
{"url": "https://www.dnevnik.bg/sviat/2019/10/23/3980643_razselvaniia_udar_za_sasht_i_nesigurnost_za_kjurdite_-/", "text": "Тринайсет дни - толкова бяха необходими за операция \"Извор на мира\", с която Турция се опълчи на кюрдските бойци Сили за защита на народа (YPG), гръбнака на коалиционния партньор на Съединените щати в борбата срещу \"Ислямска държава\", Сирийските демократични сили (SDF). От тези 13 дни в пет нямаше сражения, тъй като действаше примирие, а и формално операцията свърши - това обяви Русия, след като президентът ѝ Владимир Путин се срещна с турския си колега Реджеп Тайип Ердоган в Сочи. Последиците от нея в Сирия, част от които бяха видими и преди срещата, са достатъчно сериозни, за да бъде тя един от повратните моменти за войната от над осем години и половина. Край на кюрдската автономия, Асад по-близо до \"победа\"  YPG и политическото им крило Партия на демократичния съюз (PYD), контролираха обширни територии в северната част на страната, които се разшириха в резултата на борбата срещу \"Ислямска държава\". Срещу тях, смятани от Турция за сирийско разклонение на Кюрдската работническа партия (ПКК), имаше критики, че управляват с \"желязна хватка\", недемократично. Все пак PYD бе важен елемент в основаването на кюрдската автономия, непризната (но тихо толерирана) от Дамаск. Споразумението с режима на президента Башар ал Асад върна сирийските сили в тази част на страната и живеещите в нея кюрди - чиито права бяха потискани по времето на режима. Сега бъдещето, без непременно да е по-лошо от досегашното при Асад, е неизвестно. САЩ (почти) напускат Сирия Много малка част от близо 2000 американски войници, колкото имаше към края на миналата година, остават в Сирия след началото на операцията. Изтеглянето на над 1000 души започна още в първите ѝ дни (една част бяха напуснали преди това, след като американският президент Доналд Тръмп обяви решението това да се случи в края на миналата година и то доведе до оставката на министъра му на отбраната Джеймс Матис). Офанзивата стана поводът Тръмп да изпълни обещанието си да върне \"войниците у дома\". С това президентът си навлече критики, че изоставя кюрдите, но и че поставя под въпрос американските интереси в Близкия изток. В резултат Пентагонът твърди, че малка част от войниците ще останат както в базата \"Ат Танф\" на юг, така и в североизточната ъгъл на страната, за да пазят нефтените находища в района. По-силна Русия Москва утвърди ролята си на желан партньор или дори на места арбитър в Близкия изток. Тя ще бъде гарантът на споразумение между Турция и Сирия, с което Дамаск се задължава да сдържа всякакви възможни актове на кюрдска агресия от другата страна на границата. Съюзник на Башар ал Асад във войната, тя успя да обърне хода ѝ, откакто влезе в бойните действия през 2015 г., и да се приближи до исканото от нея \"политическо решение\" в страната. Тя иззе и позициите на САЩ, но и намекна, че ще е по-малко толерантна към турските позиции, отколкото бе Вашингтон. Руски представители припомнят, че ще дойде ден, в който чужди войски в Сирия ще трябва да напуснат, тъй като са там \"нелегално\" - а това включва и турската армия. Русия се оказа в добри отношения с всички важни арабски (и не само) държави в региона - Сирия, Египет и Саудитска Арабия, но и Турция, Иран и Израел. Развръзката на \"Извор на мира\" само потвърди това. Пряко засегнатите Поне 176 хил. души са вътрешно разселените от конфликта според ООН. Децата сред тях са поне 80 хил. Активисти твърдят, че броят е доста по-голям и може да става дума за 300 хил. души. Ако това се потвърди, засегнатите са около една десета от населението на Северна Сирия. Убитите са близо 120 цивилни, 259 кюрдски бойци и 196 подкрепяни от Турция бойци според Сирийския център за човешките права. Загинали са и 7 турски войници. Според турските власти има и две дузини убити на турска територия в резултат на атаки, организирани от YPG.", "date": "2019.10.23", "title": "Разселвания, удар за САЩ и несигурност за кюрдите - какво донесе турската офанзива"}
{"url": "https://www.dnevnik.bg/sviat/2019/10/23/3980708_dilemata_na_folksvagen_-_biznes_ili_moral/", "text": "                         \"Ди велт\" публикува още подробности от пресконференцията на члена на УС на \"Фолксваген\" Андреас Тостман. Вестникът отбелязва, че Тостман е бил затрупан с телефонни въпроси за евентуалната инвестиция в Турция, на които отговорил уклончиво. Според автора на статията Флориан Гем концернът последователно отбягва тази тема. \"Ди велт\" цитира уверенията на Тостман, че засега \"Фолксваген\" държи отворени различни варианти на решението и в същото време води консултации с властите в Германия и Турция. Тостман казал още, че откъм срокове концернът се намирал в \"комфортна ситуация\". Според автора на статията това означава, че \"Фолксваген\" в краен случай би могъл да построи завод другаде, например някъде в Източна Европа, без забавянето да доведе до недостатъчно производство на автомобили. По същата тема специализираното издание \"Аутомобилвохе\" припомня, че за този завод вече се е кандидатирала и Румъния, чийто министър на търговията Стефан Раду Опреа заявил, че неговата страна инициирала нови разговори с \"Фолксваген\". Опреа добавил, че Румъния разполага с много добри технически предпоставки, а квалифицираната работна ръка няма да бъде проблем. Морал и бизнес А \"Франкуртер алгемайне цайтунг\" (ФАЦ) публикува кратък коментар под многозначителното заглавие \"Морал и бизнес\". Авторът Карстен Гермис пише: \"С морала не е лесна работата, когато се опре до бизнес. От икономическа гледна точка решението на \"Фолксваген\" да строи новия си завод в Турция е разумно. Турция е важен растящ пазар, който подлежи на развитие и се намира извън еврозоната. Политическата ситуация обаче е сложна. Да, демокрацията все още функционира въпреки Ердоган - опозицията току-що отпразнува успеха си на местните избори в големите градове. С агресивната си война срещу кюрдите обаче Турция за пореден път доказва, че не взима особено насериозно нито международното право, нито човешките права. За същото говорят както преследванията срещу християни в региона, така и задкулисното сътрудничество на Ердоган с ислямистите, когато тръгва с танкове срещу кюрдите. Поради всичко това \"Фолксваген\" на първо време замрази решението – надявайки се, че военният конфликт в Северна Сирия бързо ще приключи и отново ще дойде време за нормален бизнес. От гледна точка на концерна тази позиция е най-логичната. Само дето след скандала с дизеловите манипулации \"Фолксваген\" започна активно да си гради имидж като пръв пазител на морала, на климата и на изконните демократични ценности. По този начин самият концерн вдигна много високо летвата, и сега - в случая с Турция - сигурно няма да съумее да я прескочи\", коментира ФАЦ.", "date": "2019.10.23", "title": "Дилемата на \"Фолксваген\" - бизнес или морал"}
{"url": "https://www.dnevnik.bg/sport/2019/10/23/3980654_manchestur_siti_tursi_influensuri_s_nadejda_za_pulen/", "text": "Привличането на запалянковци е солта и пиперът във футбола. Дори спечелването на две поредни титли във Висшата лига обаче може да е недостатъчно за това отборът да играе винаги пред пълни трибуни. Такъв, изглежда, е случаят с \"Манчестър сити\", който прибягва до нестандартен подход. Клубът е публикувал рекламно съобщение в специализираната маркетинг платформа \"Трайб\" с крайната цел да се подобри атмосферата на \"Етихад\" в мачовете от Шампионската лига. В началото на посланието от клуба посочват, че жребият в турнира им е изпратил за съперници сравнително непопулярни отбори - \"Динамо\" (Загреб), \"Шахтьор\" (Донецк) и \"Аталанта\", които са непривлекателни за твърдото ядро от привърженици. Затова \"гражданите\" се надяват да открият мъже на възраст между 18 и 55 години, които да са студенти, млади служители или такива, които отскоро са в града. Задачата им е да публикуват съдържание, с което да разкажат колко хубаво е да си на стадиона. За да кандидатстват, желаещите трябва да имат поне 5000 последователи и да представят поглед към \"вълнуващата атмосфера, която само футболните мачове на живо в Шампионската лига могат да осигурят\".      Специализираният сайт prweek.com посочва, че подходът на \"Манчестър сити\" е необичаен и че другите английски участници в надпреварата - \"Ливърпул\", \"Челси\" и \"Тотнъм\", обикновено продават изцяло билетите за домакинските си мачове само за минути след пускането им. Посочва се също, че скорошно изследване е показало, че голяма част от последователите на \"гражданите\" в социалните мрежи са фалшиви. Анализът на шотландската Pilotfish Media оценява, че 58% от 15-те милиона последователи на \"Сити\" в \"Инстаграм\" и 33% от 7.2 млн. последователи в \"Туитър\" не са истински. Това поставя английския футболен шампион на трето място по наличие на фалшиви последователи сред изследваните брандове. \"Найки\" е начело (61% в \"Инстаграм\" и 28% в \"Туитър\"), следван от Foot Locker (съответно 55% и 34%).", "date": "2019.10.23", "title": "\"Манчестър сити\" търси инфлуенсъри с надежда за пълен стадион"}
{"url": "https://www.dnevnik.bg/bulgaria/2019/10/23/3980725_prokuraturata_obiavi_27_magistrati_i_11_politici_imat/", "text": "Магистрати и лица на висши длъжности в изпълнителната и законодателната власт имат недекларирани банкови сметки и имоти в чужбина, съобщи изненадващо Върховната касационна прокуратура, използвайки повода за  опровержението  на изнесената в два сайта информация, че кандидатът за главен прокурор Иван Гешев имал такава сметка в Швейцария. Гешев не е сред тях, изрично е написано в съобщението на ВКП. Според направена проверка по-рано тази година   - съдии, прокурори и следователи, не са декларирали установените от ДАНС техни банкови сметки и имоти в чужбина.   от органите на изпълнителната и законодателната власт също не са го направили пред антикорупционната комисия /КПКОНПИ/ за сметки и имущество, които притежават лично или чрез свързани или подставени лица в чужбина, включително в офшорни компании. Проверките са били разпоредени на ДАНС от главния прокурор Сотир Цацаров и справките от там са получени в прокуратурата на 19.07.2019 за политиците и на 15.08. за магистратите, и не е ясно защо едва сега ВКП публикува информацията. По разпореждане на Сотир Цацаров Върховната касационна прокуратура е възложила на НАП извършване на данъчни проверки на всичките 38 магистрати и политици. В рамките на данъчните проверки трябва да бъде установен размерът на финансовите средства в тези сметки, произходът на средствата, евентуално получаване на доходи от лихви и изпълнение на задълженията за деклариране и заплащане на данъци. След приключване на данъчните проверки, прокуратурата ще прецени дали има предпоставки за образуване на наказателни производства срещу лицата за евентуално извършени данъчни престъпления.", "date": "2019.10.23", "title": "Прокуратурата: 27 магистрати и 11 политици имат недекларирани сметки и имоти в чужбина"}
{"url": "https://www.dnevnik.bg/sviat/2019/10/23/3980728_trump_otmeni_vsichki_sankcii_sreshtu_turciia_zaradi/", "text": "Американският президент Доналд Тръмп обяви, че заради успеха на примирието в Сирия е наредил да бъдат отменени всички санкции срещу Турция, наложени заради операция \"Извор на мира\" срещу кюрдските бойци. Той добави че Вашингтон си запазва правото отново да наложи мерките, ако Анкара не се справи със задържането на бойците от \"Ислямска държава\", досега охранявани от кюрдите. \"Това бе резултат, който бе постигнат от САЩ, от никоя друга държава. Готови сме да поемем отговорност, но и заслуги,\" заяви Тръмп. Той похвали страните, които са се намесили, и добави, че иска \"страните в региона\" да се погрижат за себе си и границите си,\" каза американският държавен глава. Президентът увери, че е постигната \"много стабилна зона\" в Сирия и \"20-километрова зона\", в която не е имало насилие, а са убити \"хиляди и хиляди хора\" преди това. Съмнения за военни престъпления Думите на Тръмп следват почти двуседмичната турска операция срещу Силите за защита на арода - кюрдски бойци, смятани от Турция за терористи. В четвъртък вицепрезидентът Майк Пенс договори с турския президент Реджеп Тайип Ердоган примирие за пет дни. Малко преди изтичането му Ердоган и руският президент Владимир Путин  подписаха меморандум, преначертал позициите  на силите в Северна Сирия. Тръмп обяви, че 120-часовото примирие, приключило снощи, е \"перманентно\", но след слещата на Путин и Ердоган Русия направи друго съобщение - Анкара приклюмва операцията си, за да бъде приложен меморандумът. Санциите  бяха наложени миналата седмица  - персонални (срещу министри) и срещу две министерства, бяха повторно увеличени и вносни мита. Указът, с който Тръмп разреши мерките, бе издаден с аргумента, че те трябва да може да се въведат срещу \"всеки, който може да е замесен в сериозни нарушения на човешките права, във възпрепятстване на прекратяването на огъня, в създаване на пречки на вътрешно разселени хора да се завръщат у дома, в принудително репатриране на бежанци или застрашаване на мира, сигурността и стабилността в Сирия.\" Малко преди изявлението на Тръмп, закъсняло с половин час, специалният представител на САЩ за Сирия Джеймс Джефри заяви на изслушване в Камарата на представителите, че американски сили са видели доказателства за \"няколко инцидента\", които могат да се считат за \"военни престъпления\" на турските сили. \"Не сме виждали обширни доказателства за етническо прочистване\", извършвано от Турция, но за другите съобщения вече е потърсено обяснението на турското правителство. \"САЩ да не са световен полицай\" САЩ междувременно сведоха присъствието на войниците си в района до минималното, след като няколко години бяха съюзници на кюрдите в борбата срещу \"Ислямска държава\". Военни ще останат само за да охраняват обекти, свързани с петрола: \"Ще защитаваме петрола и ще решим какво да правим с него в бъдеще.\" \"Турция, Сирия и всички форми на кюрдите се сражават от векове. Направихме им голяма услуга и сега излизаме... Нека някой друг да се сражава в тези големи, опетнени с кръв пясъци.\" След \"почти 10 години\" усилията от последния месец предолагат спокойно излизане, добави държавният глава. Той отново изтхъкна, че обещал в предизборната си кампания преди години САЩ да не са световен полицай и да спрат участието си в безкрайните войни на Близкия изток - трябва да се въвличат в битки само когато е ясен \"националният интерес\" от подобно действие. \"Хиляди животи са спасени без дори капка американска кръв - никой не е застрелян, никой не е убит,\" заяви Тръмп. Той добави, че е говорил с кюрдския командир Мазлум Кобане (с когото се свърза и по време на операция \"Извор на мира\" с идея за посредничество между кюрдите и Турция) и че е чул благодарността му. Според репортер на телевизия Си Ен Би Си, която излъчваше на живо изявлението, думите на Мазлум Кобане още не могат да бъдат потвърдени. Репортерът, срещнал се с Мазлум, обаче заяви, че очаква от него да е учтив, тъй като е в \"слаба позиция\" и все още таи надежда, че някой може да се притече на помощ на бойците, независимо  от променилите се нагласи към САЩ  сред част от кюрдите. По-късно самият командир написа в \"Туитър\", че Тръмп му обещал партньорството със Сирийските демократични сили (така се казваше структурата партньор на САЩ срещу \"Ислямска държава\", от която бяха част Силите за защита на народа) да продължи.", "date": "2019.10.23", "title": "Тръмп отмени всички санкции срещу Турция заради \"успеха\" на примирието в Сирия"}
{"url": "https://www.dnevnik.bg/bulgaria/2019/10/23/3980729_prokuraturata_oprovergava_anonimen_signal_za_bankovi/", "text": "По повод публикуваните в сряда в електронни медии копия на два документа от прокуратурата и от ДАНС в които се твърди, че кандидатът за главен прокурор Иван Гешев разполага с банкови сметки в Швейцария и Монако, към които са установени преводи и наличности на значителна стойност от сметки в Лихтенщайн, България и Руската федерация, прокуратурата съобщи, че документите са неистински. В публикациите се казва, че с анонимен сигнал в рeдакцията на сайта actualno.com са били получени копия на две писма от 2015 г. Едното от зам.-главния прокурор Борислав Сарафов до ДАНС да извърши проверка на информация за Иван Гешев, другото е отговорът от ДАНС, който потвърждавал за наличието на банкова сметка в чужбина. Заместникът на главния прокурор по разследването и директор на Националната следствена служба Борислав Сарафов заявява, се казва в съобщението на прокуратурата, че никога и по никакъв повод не е изпращал, нито получавал, публикуваните писма, както и че такава проверка не му е била възлагана, нито е инициирана от него. Такова е и становището на ръководството на ДАНС. Според ВКП целта на публикуването на неистинските документи била свързана с насроченото за утре изслушване на кандидата за главен прокурор Иван Гешев. Със същото съобщение ВКП информира, че  магистрати и политици  имат недекларирани сметки и имоти в чужбина, но Гешев не е сред тях.", "date": "2019.10.23", "title": "Прокуратурата опровергава анонимен сигнал за банкови сметки на Гешев"}
{"url": "https://www.dnevnik.bg/bulgaria/2019/10/23/3980741_geshev_otgovori_na_niakoi_ot_vuprosite_na_helzinkskiia/", "text": "Единственият кандидат за главен прокурор отговори писмено на  част от въпросите , които Българският хелзинкски комитет (БХК) отправи към него през Висшия съдебен съвет (ВСС). Неправителствената организация, както и други сдружения на юристи и с нестопанска цел, имаха възможност да зададат в писмен вид въпроси, които обикновено се задават след изслушването и преди избора. От БХК посочват, че Гешев е дал отговор на част от въпросите, а на други не е отговорил изобщо. Според представителите на комитета три от въпросите са останали неразбрани. От отговорите все пак се разбира, че Гешев подкрепя разширяването на съдебния контрол върху актовете на прокуратурата, постановени във фазата, предхождаща образуването на наказателното производство. \"Прави впечатление превратното цитиране на изследването на Отворено общество от началото на 2019 г. относно главните прокурори в държавите от Европейския съюз. Всъщност в изследването се съдържат редица критики към българския модел на прокуратура и се отправят някои препоръки, които именно целят да отговорят на основната критика за недосегаемостта на главния прокурор\", посочват от БХК. В отговор на въпрос Гешев подчертава, че законът предвижда процедура по избор на нов главен прокурор, а не за назначаване, и защитава приемането на редица становища в негова подкрепа от професионални колективи на прокурори в цялата страна, следователи, както и институции на изпълнителната власт — ДАНС и областни дирекции на МВР. Според него виждането на БХК, че тези субекти нямат признато от Закона за съдебната власт право да предоставят становища в рамките на процедурата по избор на нов главен прокурор, не държи сметка за това, че участието на професионалната общност в този избор е все по-насърчавана и масово приемана, за което той отново се позовава на доклада на \"Отворено общество\". От БХК посочват, че като свой личен принос в утвърждаването на правовата държава, кандидатът намира постановените от него актове в изпълнение на функционалните му задължения, като следовател и прокурор. Конкретни актове на кандидата обаче не са достъпни нито за обществеността, нито за всички членове на Висшия съдебен съвет, допълват от организацията. В писмото си Гешев също така обяснява и изпращането на две книги в отговор на получения от БХК годишен доклад за състоянието на правата на човека в България. Той изпрати в отговор на БХК книгите \"Под игото\" на Иван Вазов и сборник разкази на Йордан Йовков като и в двете бе отбелязал конкретни страници. \"В писмото си от днес г-н Гешев обяснява, че възприел получаването на доклада и още две издания на БХК като \"покана за размяна на книги и невербална комуникация\", поради което в отговор подбрал \"любими български класици\". Кандидатът обаче не обяснява значението на отбелязаните от него страници\", допълват от БХК. Какви въпроси зададоха от БХК - четете  тук . Подробности за отговорите на Гешев -  тук . Всички въпроси и становища за кандидатурата на Гешев -  тук .", "date": "2019.10.23", "title": "Гешев отговори на някои от въпросите на Хелзинкския комитет"}
{"url": "https://www.dnevnik.bg/bulgaria/2019/10/23/3980735_drakonovski_merki_za_sigurnost_na_poredniia_protest/", "text": "При драконовски мерки за сигурност премина поредният протест срещу назначаването на Иван Гешев за главен прокурор в София. Присъстващите около хиляда души бяха заобиколени отвсякъде от полицаи и служители на жандармерията. Участници в предишните протести подчертаха, че такова полицейско присъствие до сега не е имало. Шествието, което започна от Съдебната палата, мина и спря за малко между сградите и правителството и завърши пред парламента, премина спокойно, без провокации. Както и при предишни протести имаше и светлинно шоу.      То даде и името на шествието: \"Светлината пробива мрака!\". Организатор на протеста беше гражданското сдружение \"Инициатива Правосъдие за всеки\". Маршът се проведе в навечерието на заседанието на Висшия съдебен съвет, който утре ще изслуша и гласува за нов главен прокурор с единствен кандидат сегашния заместник на Цацаров - Иван Гешев. За утре \"Правосъдие за всеки\" призовава гражданите за подкрепа на протеста на сдружение БОЕЦ пред сградата на Висшия съдебен съвет от 9.30 ч. на ул. \"Екзарх Йосиф\" №12.  В обръщение към гражданите , разпространено ден преди протеста, се посочва, че утре е денят на истината или денят на позора.      \"Денят, в който ще се определи бъдещето ни като държава за дълъг период от време. И не толкова, защото това е денят на избора на нов главен прокурор, а най-вече защото това е денят, в който ще стане ясно дали съдебната власт ще може да се откачи от примката на мафията и олигархията, дали ще живеем в правова и демократична държава или в подобие на полицейска диктатура, облечена в обслужващи червени тоги!\", се казва в него.     ", "date": "2019.10.23", "title": "Драконовски мерки за сигурност на поредния протест срещу назначаването на Гешев"}
{"url": "https://www.dnevnik.bg/photos/2019/10/23/3980571_fotogaleriia_svetovnite_snimki_na_denia_-_23_oktomvri/", "text": "Демонстрант бяга от сълзотворен газ, изстрелян от полицията в Сантиаго по време на протести срещу бедността в Чили.", "date": "2019.10.23", "title": "Фотогалерия: Световните снимки на деня - 23 октомври 2019 г."}
{"url": "https://www.dnevnik.bg/sport/2019/10/23/3980749_citat_na_denia_erdogan_e_hitler_na_nasheto_vreme/", "text": "                         Това каза турският баскетболист Енес Кантер, който разкритикува държавния глава на родината си Реджеп Ердоган заради  военните действия  срещу кюрдите. \"Имам много приятели кюрди и те са невероятни хора. Това, което се случва, е човешка трагедия, защото много невинни мъже, жени, деца и бебета умират. Мисля, че Турция трябва да спре инвазията в Сирия\", каза центърът на \"Бостън селтикс\" пред CNN. Кантер не може да се прибира в своята родина, след като турската прокуратура поиска неговата екстрадация от САЩ заради връзки с духовника Фетхуллах Гюлен. Баскетболистът се оплака, че няколко пъти е имало опити да бъде отвлечен и изрази притеснения за живота си. Бащата на Кантер е в затвора в Турция. \"Опитвам се да кажа истината на хората за това, което става, тъй като разполагам с платформа. Много е тъжно, защото в крайна сметка става дума за моята страна, която аз обичам\".", "date": "2019.10.23", "title": "Цитат на деня: Ердоган е Хитлер на нашето време"}
{"url": "https://www.dnevnik.bg/sport/2019/10/23/3980751_grigor_dimitrov_napusna_turnira_vuv_viena_sled_zaguba/", "text": "Григор Димитров отпадна във втория кръг на турнира във Виена от сериите АТП 500 след поражение от италианеца Матео Беретини - 6:7 (5), 6:7 (1). Мачът продължи 1.52 часа. Срещата беше много оспорвана, като и двамата тенисисти играха на високо ниво, в ключовите моменти обаче италианецът имаше предимство и успя да измъкне успеха. Той беше много концентриран в двата тайбрека. Освен това 11-ият в света не даде нито една точка за пробив на Димитров в целия мач. Двубоят беше юбилеен №500 в кариерата на българина. Два дни по-рано той записа своята победа №300. Това беше едва втори мач между двамата съперници след срещата им в Монте Карло през април тази година, когато Димитров излезе победител. От тогава италианецът прогресира много, като спечели две титли и стигна до 11-о място в ранглистата.   Димитрв допусна 20-а загуба в 38-ия си мач през сезона, но ще прогресира с няколко позиции в световната ранглиста. До края на сезона той ще участва и в турнира от сериите \"Мастърс\" 1000 в Париж. В първата част Беретини разчиташе на много силния си сервис, който му донесе девет директни точки от начален удар. Димитров беше стабилен в този елемент, но не успя да направи нито един ас. Въпреки това българинът вкара 68% първи сервис, при който спечели близо 80 процента от точките. Бившият №3 даде само две точки за пробив на Беретини, като защити и двете, а италианецът дори не позволи на Димитров да си помисли за това в първия сет. Двамата играеха на много високо ниво, с хубави комбинации и увереност, без да допускат големи колебания при подаванията си. Единственият по-дълъг гейм беше деветият, който Димитров измъкна след две спасени точки за пробив. Стигна се до тайбрек, в който българинът поведе с 2:0 и минипробив, но после на свой ред допусна съперникът му да направи три поредни точки. След няколко обрата италианецът успя да наложи волята си при 7:5 и да затвори първата част след 53 минути.   Вторият сет се развиваше по същия сценарий, както и първата част - Димитров не изпитваше колебания при своите подавания, а същото се отнасяше и за Беретини. Италинаецът намали броя на директните точки от сервис и на два пъти взимаше по-трудно подаванията си, но това дори не доведе до точка за пробив за Димитров. Първият от важните моменти в сета беше при 5:4 в полза на италианеца, когато Димитров сервираше за оставане в мача и турнира. Той се върна от 0:15, като допусна и двойна грешка, но се справи с изпитанието. Беретини стигна до мачбол в 12-и гейм, в който Димитров отново сервираше. Българинът обаче издържа и вкара втората част в тайбрек. В тайбрека Беретини задържа концентрацията си, а българинът направи няколко малки грешки, една от тях беше двойна, също така Димитров взе и грешни решения. Беретини затвори тайбрека със 7:1 и спечели двубоя.", "date": "2019.10.23", "title": "Григор Димитров напусна турнира във Виена след загуба в мач №500"}
{"url": "https://www.dnevnik.bg/sviat/2019/10/23/3980769_kakvo_e_izvestno_dotuk_za_kamiona_s_desetkite_zaginali/", "text": "Най-голямата трагедия от 19 години насам във Великобритания, свързана най-вероятно с нелегален трафик на хора, се случи днес и първоначално се предполагаше, че в нея има замесени българи. Часове по-късно въпросите са доста повече от отговорите. Ето какво е известното към 22 часа: - контейнер с телата на 39 души е открит през нощта в индустриалната зона \"Уотърглейд\" на около 35 км източно от Лондон и близо до град Грайс в Есекс; първоначално са извикани 5 линейки, но след като се установява, че няма с какво да помогнат, те се прибират и остава само полицията - не е известно гражданството или поне етническия произход на загиналите, не се знае дали и колко от тях са мъже и жени, полицията каза само, че една от жертвите е тийнейджър, а останалите са възрастни - не е известно дали и кога са се задушили или са умрели от студ в хладилния контейнер, където температурата може да достигне минус 25 градуса - белият контейнер без никакви обозначителни надписи или емблеми е върху ремарке, теглено от камион с българска регистрация - българското външно министерство заяви, че камионът е на регистрирана във Варна на 19 юни 2017 г. фирма на ирландска гражданка (според британските медии това е направено най-вероятно, за да се плащат по-ниски данъци), на следващия ден е напуснал страната и никога повече не се е връщал, няма засега и данни жертвите да са българи - първоначално полицията съобщава, че изглежда камионът е дошъл от България, влизайки от Ирландия през пристанище в Уелс - по-късно версията се промени с твърдение, че контейнерът е дошъл малко след полунощ местно време от белгийското пристанище Зеебрюге, ремаркето с него е било прикачено на пристатище Пърфлийт 35 минути по-късно и откарано съвсем наблизо, където камионът е паркиран - камионът с лепенка Ireland на предното стъкло се предполага, че е дошъл от Ирландия - арестуван е 25 годишен гражданин на Северна Ирландия, заподозрян в убийство, защото се предполага, че той е шофьорът - според британските медии това е 25-годишният Мо Робинсън от Портадаун, но не е ясно дали той не е шофирал само в последната отсечка от движението на контейнера, дали в този момент той все още е бил запечатан и изобщо дали е знаел какво има в него - привечер камионът с контейнера бяха откарани на охранявано място, за да бъдат извадени телата от него - започна международна операция за установяване на случилото се, в която участват Белгия и България, а Ирландия заяви, че е готова всячески да сътрудничи, ако се окаже, че страната има нещо общо - трябва да бъде проследено подробно движението на контейнера из Европа до пристанището в Зеебрюге, което годишно обработна почти 250 000 контейнера; хиляди от тях отпътуват за Великобритания - жители от района на Зеебрюге казват, че са зачестили случаите да виждат имигранти, опитващи се да продължат към Острова; британската полиция твърди за зачестили опити да прехвърляне с малки лодки през Ламанша, но и че превозването с товарни камиони си остава предпочитан канал на трафикантите; за прехвърляне според вариантите те вземали между 400 и 12 000 паунда - макар данните да са оскъдни, може с голяма вероятност да се допуска, че става дума за организирана контрабанда на хора в страната, а не за случайно качване и скриване сред товара; властите казват, че вече всички пристанища се използват за незаконен трафик - най-голямата подобна трагедия в страната стана през юни 2000 г., когато на камион в Дувър, дошъл също от Зеебрюге, бяха открити телата на 58 китайски имиранти и двама оцелели; по-малко от година след това холандски шофьор бе осъден на 14 години затвор за предумишлено убийство, защото затворил единственият източник на въздух към контейнера - най-голямата такава трагедия в Европа е с българско участие - през 2015 г. в Австрия близо до границата с Унгария бе открит изоставен камион със 71 тела на имигранти от Близкия изток и Азия; няколко души, сред които и български граждани, бяха осъдени в Унгария на по 25 години затвор.", "date": "2019.10.23", "title": "Какво е известно дотук за камиона с десетките загинали край Лондон"}
{"url": "https://www.dnevnik.bg/evropa/2019/10/23/3980742_evroparlamentut_zashtiti_severna_makedoniia_i_albaniia/", "text": "Европарламентът остро критикува френския президент Еманюел Макрон и настоя преговорите за членство на Северна Македония и Албания да започнат възможно най-бързо. Представителите на основните политически групи бяха забележително единодушни в изказванията си по време на пленарното заседание тази вечер. Резолюция по въпроса ще бъде гласувана утре. На Европейския съвет миналата седмица Франция, Холандия и Дания се възпротивиха на началото на преговорите. С хода си френският президент Еманюел Макрон разгневи много хора - председателят на Еврокомисията Жан-Клод Юнкер нарече ветото му  \"историческа грешка\" , председателят на Европейския съвет Доналд Туск също го разкритикува. Македонският премиер Зоран Заев подаде оставката си и обяви предсрочни избори, които ще се проведат на  12 април догодина.  \"ЕС не направи това, което ни обеща. Ние изпълнихме всичките си задължения, извършихме реформи и решихме споровете със съседите. Това, че ЕС не успя да вземе решение за започване на преговори с нас, е тяхна историческа грешка и това потвърдиха всички европейски лидери. Ние направихме всичко, което можахме и всичко, което трябваше да направим\", каза тогава той. Трябва да кажа, че съм много разочарована, че се провалихме миналата седмица и тази липса на единодушие може да се приеме като провал за ЕС в Западните Балкани, каза финландският министър по европейските въпроси Тити Тупурайнен, която бе там като представител на Съвета. За всеки в ЕС е ясно, че този регион е в двора ни и трябва да направим всичко възможно, за да подпомогнем следващите реформи. Европейският съвет реши да се върне към въпроса преди срещата на Западните Балкани в Загреб през май 2020 г. Мнозинството от държавите-членки бяха готови да дадат \"зелена светлина\", припомни еврокомисарят по разширяването Йоханес Хан. \"Къде е подкрепата ни към тези, които предприемат най-сериозните политически рискове? (...) Най-малкото дължим на Западните Балкани откровеност.\" Андрей Ковачев от ГЕРБ/ЕНП припомни, че други политически играчи като Русия, Китай и Саудитска Арабия искат да увеличат ролята си в региона и нарече отлагането на преговорите \"ужасен политически сигнал, който противоречи на интересите на ЕС\". \"Не можем да чакаме до срещата в Загреб, трябва да поправим тази грешка, колкото е възможно по-скоро.\", каза още той. Кати Пири от С§Д приветства председателя на македонския парламент, който също присъстваше в пленарната зала. Беше необходима истинска политическа смелост и в Гърция, и в Македония да прекратят дългия си спор, а точно европейските лидери не показаха такава смелост, или по-точно Макрон не я показа, каза тя. Предсрочните избори, които премиерът Зоран Заев обяви в Северна Македония, може да доведат до това ЕС да загуби един от най-близките си съюзници в региона, припомни Илхан Кючюк от ДПС/\"Обнови Европа\". \"Рискуваме регионът да загуби европейската си мечта и да превърнем Западните Балкани в сива зона\", каза той. Райнхард Бютикофер от \"Зелените\" се обърна към Макрон с думите: \"Вие сте изолиран в позицията си, но ЕП иска да изгради мост. Прочетете резолюцията ни и ще видите, че ще помогнем с реформата на процеса за присъединяване. Нека го направим заедно, но поправете грешката си\". Анна Бонфриско от \"Идентичност и демокрация\" посочи, че в този регион има дълбоки белези, които са заплаха за ЕС; имат интереси Русия и Китай и над половината население на Албания и Босна е мюсюлманско. Една добра търговска политика би избегнала блокажа и разногласията между държавите-членки, всяка от които държи на собствената си външна политика, предложи тя. Анна Фотига от Европейските консерватори и реформисти каза: \"И Албания, и Северна Македония заслужават преговори. Те напълно изпълниха всички критерии след дълги години чакане. Сега, в началото на новия мандат – шамар от Съвета.\" \"Това решение трябва да бъде отменено колкото може по-скоро.\", допълни тя. \"Трябва да защитим тази част от европейското тяло\", каза Стелиос Кулуглу от групата Обединени европейски леви.\"Вместо да компенсираме Заев, да му подадем ръка, ние го хвърлихме в политическа буря. Защо? Вместо да изнесем европейските идеи – демокрация, солидарност – ние изнасяме своите вътрешни проблеми\".", "date": "2019.10.23", "title": "Европарламентът защити Северна Македония и Албания и критикува остро Макрон"}
{"url": "https://www.dnevnik.bg/video/2019/10/23/3980752_video_premierut_borisov_za_brekzit_izborite_svobodata/", "text": "Премиерът Бойко Борисов даде половинчасово интервю за Би Ти Ви днес, в което коментира широк набор от теми. Започна с открития във Великобритания камион с 39 тела, мина през новините около Брекзит и отзвука от отказа да бъдат поканени Македония и Албания да започнат преговори за присъединяване към ЕС. Борисов заяви, че не е предложил кандидатура от за главен прокурор, защото не е лицемер и  обеща чистката в ГЕРБ  да продължи след изборите.  Премиерът се закани  да отнеме разпространението на печатните издания от частните фирми и да го възложи на държавните пощи. Още вижте във видеото", "date": "2019.10.23", "title": "Премиерът Борисов за Брекзит, изборите, свободата на словото, Гешев и войните"}
{"url": "https://www.dnevnik.bg/sviat/2019/10/23/3980776_ruski_strategicheski_bombardirovachi_tu-160_za_purvi/", "text": "Два руски стратегически бомбардировача Ту-160 пристигнаха за първи път в Република Южна Африка днес и кацнаха във военновъздушната база Уотърклуф недалече от столицата Претория, предадоха ТАСС и \"Ройтерс\", цитирани от БТА. Те са в състав на авиогрупа на руските Военно-космически сили, която посещава страната в рамките на сключеното през 1995 г. споразумение за военно сътрудничество. В групата, която ще участва в тренировъчна мисия, влизат самолети на военно-транспортната авиация Ил-62 и Ан-24 \"Руслан\". Полетът на бомбардировачите Ту-160, способни да носят ядрено оръжие, от базата им в Русия през въздушното пространство на седем африкански страни до базата в Уотърклуф продължи над 12 часа. Той съвпадна с откриването на първата в историята среща на върха Русия-Африка в Сочи. Там днес се състоя среща между руския президент Владимир Путин и президента на Република Южна Африка Сирил Рамапоса. Южноафриканският лидер подчерта, че неговата страна се придържа към стратегическо партньорство с Русия и разчита на разширяване на връзките с нея по най-различни направления, предаде ТАСС. На срещата на върха, която според Ройтерс има за цел да даде тласък на западналото след разпадането на СССР руско влияние на африканския континент, президентът Путин призова за удвояване на търговията с африканските страни през следващите 4-5 години. Той добави че Москва е опростила дългове на африкански страни за около 20 млрд. долара. С толкова се е увеличила и търговията на Русия с африканските страни през миналата година. Според Ройтерс Москва се стреми и към възстановяване на политическото си влияние на континента с 54 страни членки на ООН, с огромни минерални богатства, и го разглежда и като апетитен пазар за руски оръжия. Засега обаче Русия е доста назад от първите пет най-големи търговски партньора на континента - ЕС, Китай, Индия, САЩ и ОАЕ.", "date": "2019.10.23", "title": "Руски стратегически бомбардировачи Ту-160 за първи път кацнаха в Южна Африка"}
