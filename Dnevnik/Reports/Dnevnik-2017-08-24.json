{"url": "http://www.dnevnik.bg/sport/2017/08/24/3030470_ne_izpolzvahme_slabostite_na_rusiia_smiata_plamen/", "text": "Селекционерът на националния отбор по волейбол Пламен Константинов обясни причините за  загубата от Русия с 0:3  на старта на Евроволей в Полша. Според него разликата между двата съперника е била в сервиса и посрещането, където България отстъпва. \"Не се възползвахме от техните слабости. Знаехме, че имат проблеми при сервиса с отскок, където трудно посрещат, но не го направихме. За сметка на това те се възползваха по-добре при началния си удар\", каза треньорът. Константинов смята, че неговите волейболисти са рухнали в началото на втория гейм и когато са се възстановили психически е било трудно да се направи обрат в мача. \"Като цяло направихме колеблив мач и не съм доволен от нашето представяне. Надявам се да си извадим поуките за следващите ни срещи\", добави специалистът. Централняит блокировач Николай Николов изрази мнение, че отборът не си е повярвал срещу Русия. \"Направихме много грешки на сервис, което за нас се оказва пагубно, както в  Световната лига , така и тук на европейското първенство. Руснаците показаха нетипично силна игра в защита\", каза опитният волейболист. Звездата на отбора Цветан Соколов не прави трагедии от загубата в първия мач. Според него съставът не е играл лошо и нищо не е загубено. \"Не сме играли лошо, Русия имаше малко повече късмет в ключовите моменти и според мен това е основната разлика. Все още е първи мач и шансовете ни остават, така че не бива да се правят крайни заключения\", сподели диагоналът.", "date": "2017.08.24", "title": "Не използвахме слабостите на Русия, смята Пламен Константинов"}
{"url": "http://www.dnevnik.bg/sport/2017/08/24/3030411_bulgariia_startira_s_tejka_zaguba_ot_rusiia_na/", "text": "България започна със загуба участието си на  европейското първенство по волейбол  в Полша. Съставът на Пламен Константинов отстъпи с 0:3 (23:25, 20:25, 19:25) на Русия за 97 минути. Най-силно за българския тим се представи Розалин Пенчев, който беше на висота в атаката и често в решаващите моменти поемаше отговорността да завършва. Пенчев беше най-резултатен в мача с 14 точки, а с 12 завърши Цветан Соколов. Руският тим обаче имаше много по-равномерно разпределение, като четирима завършиха с над осем точки. Българският тим не можа да повтори успеха си от Световната лига преди два месеца, когато губеше с  0:2, но обърна до 3:2 в Казан . Двубоят не започна никак добре за България, като разконцентрирана игра на тима позволи на Русия да поведе с 5:2. Пламен Константинов веднага поиска прекъсване, но и то не оказа някакво влияние, след като при първата техническа пауза съперникът водеше с 8:3. Разликата се задържаше, като България успя да се доближи единствено при 10:12, но мигновено допусна нов спад. При заставането на Максим Михайлов на начален удар Русия отново натрупа комфортен аванс. Едва тогава заработи българската блокада, която с добри изяви на Виктор Йосифов и Георги Братоев съкрати разликата. България поведе за първи път при 21:20, но не успя да се възползва. Русия бързо си върна водачеството, а след задържана топка на разпределителя Братоев, затвори гейма с 25:23 за 31 минути. Втората част стартира по абсолютно същия начин, като Русия поведе с 8:4 при първата техническа пауза. Съперникът действаше много умело през центъра, като опитният Волков и Артьом Волвич имаха тотално надмощие над българските състезатели. Посрещането на българския не беше никак добро, като Николай Пенчев допусна доста грешки, а усилията само на Теодор Салпаров в защита не вършиха работа. Русия контролираше разликата от четири точки в продължение на целия гейм и успя да го спечели с 25:20. Основната разлика в първите два гейма дойде от изпълненията на начален удар, където руснаците стояха по-добре. Българският беше по-стабилен на атака, но това не успяваше да компенсира слабото посрещане. Много добре игра Розалин Пенчев, като отговорността във важните точки се падаше на него. Третият гейм беше по-оспорван, като първоначално руснаците отвориха разлика, но с добри изяви в защита България успя да го съкрати, преди да се стигна до първата техническа пауза и 8:6 за съперника. Съставът на  Пламен Константинов  успя да обърне и да излезе напред в резултата, но точно тогава дойде едно грешно решение на Братоев. Вместо България да се откъсне, Русия направи три поредни точки и поведе с 16:14 при второто техническо прекъсване. Това доведе до липса до притеснение в българските волейболисти, които сре пречупиха и загубиха още няколко точки. За сметка на това защитата на Русия се справяше отлично и не позволи никаква изненада. След нови силни изяви на Розалин Пенчев разликата беше съкратена за малко, но руснаците се справиха и затвориха гейма с 25:19, с което и мача. Победата направи Русия фаворит за първото място в групата. То ще донесе на състава директно класиране за четвъртфиналите, докато вторите и третите играят плейофи. Следващият мач на България от груповата фаза е срещу Испания в събота от 21.30 часа.", "date": "2017.08.24", "title": "България стартира с тежка загуба от Русия на Евроволей"}
{"url": "http://www.dnevnik.bg/biznes/2017/08/24/3030415_rumuniia_i_franciia_shte_si_sutrudnichat_za/", "text": "Румънският президент Клаус Йоханис и френският му колега Еманюел Макрон обявиха днес в Букурещ, че Румъния и Франция ще си сътрудничат за премахване на дъмпинга на работна ръка в рамките на ЕС. Става дума за изпращането на работници в чужбина, които да се трудят за по-ниски заплати, съобщава ДПА, цитирана от БТА. Макрон, който лобира сред източноевропейските страни членки на ЕС за реформа на трудовите стандарти, приветства желанието за сътрудничество на Румъния. Планът, подкрепян от Европейската комисия, предвижда затягане на правилата за краткосрочно командироване на работници между страните от ЕС, така че тези чуждестранни работници да не получават заплащане по-ниско от това на местните работници. Обяснявайки защо страни с по-ниски заплати като Румъния и България би трябвало да подкрепят реформата, френският президент попита: \"Искате ли румънските заплати да останат постоянно под една трета от тези във Франция?\" Йоханис призна, че желанието на източноевропейците да търсят по-добре платена работа в Западна Европа е разбираемо и каза, че експертите сега трябва да разработят техническите детайли за подобряване на правилата за краткосрочно командироване на работници между страните от ЕС. При сегашните правила работодателите трябва само да плащат на работниците минималната заплата на страната, в която те са командировани, докато социалните осигуровки се плащат в страната, от която идва работникът, а не в страната, в която е командирован. Страните от Западна Европа са обезпокоени, че това води до дъмпинг на работна ръка. Макрон заяви, че при липса на изменение на европейската директива за командированите работници, фискалният дъмпинг, практикуван в някои страни от Източна Европа, може да доведе до разрушаване на ЕС. \"Някои политици или делови среди в Европа искат да се възползват от структурните фондове и да развият модел, който е фискален и социален дъмпинг\", посочи френският президент. Както обеща по време на предизборната си кампания, Макрон се надява да постигне в края на октомври в Брюксел споразумение с мнозинство за съкращаване на срока на командироване на работници и за засилване на проверките срещу злоупотреби. Румънският президент поиска отделяне на въпроса за пътните превозвачи, които пътуват в Европа, който е много чувствителен въпрос в Румъния, като френският президент е приел идеята. Друг жест от страна на Франция е това, че Макрон заяви, че е готов да подкрепи молбата на Румъния за влизане в Шенгенското пространство, но само когато то бъде реформирано. \"Вие сте в правото си да искате включването ви в Шенген. Аз съм напълно отворен за това\", каза френският президент.", "date": "2017.08.24", "title": "Румъния и Франция ще си сътрудничат за премахването на дъмпинга на работна ръка"}
{"url": "http://www.dnevnik.bg/sport/2017/08/24/3030414_ronaldo_specheli_nagradata_za_futbolist_na_sezona_v/", "text": "Голмайсторът на \"Реал\" (Мадрид) Кристиано Роналдо спечели наградата на УЕФА за футболист на сезона в Европа. Португалецът, който изведе мадридчани до историческа защита на трофея в Шампионска лига, очаквано беше предпочетен пред легендарния вратар на \"Ювентус\" Джанлуиджи Буфон и звездата на \"Барселона\" Лионел Меси. Роналдо печели отличието за рекорден трети път след 2014 и 2016 г. Той изпреварва Лионел Меси, който получи наградата при първото й издания - през 2011 г. както и 2015 г. Другите двама носители на статуетката са Андрес Иниеста (2012 г.) и Франк Рибери (2013 г.). Роналдо си тръгна с още една награда от гала вечерта на УЕФА - за най-добър нападател през сезона. Той стана голмайстор на Шампионската лига с 12 попадения и се превърна в първия футболист, разписвал се в три европейски финала. Португалският нападател е рекордьор по брой голове в най-силния клубен турнир - 105, като има девет повече от втория в класацията - Меси, и 34 повече от третия - Раул Гонсалес. Футболистите на \"Реал\" си тръгнаха с четири от петте награди тази вечер, след като Серхио Рамос беше избран за най-добър защитник, а Лука Модрич получи приза за най-добър халф. Конкуренти на испанеца бяха съотборникът му Марсело и  Леонардо Бонучи, който това лято премина от \"Ювентус\" в \"Милан\" за 42 млн. евро . Хърватинът беше предпочетен пред партньорите си в полузащитата на \"Реал\" Тони Кроос и Каземиро. Буфон, който записа впечатляващите осем \"сухи\", за да помогне на \"Ювентус\" да стигне до битката за трофея, е номер 1 на вратарския пост. 39-годишният италианец се пребори за отличието с Мануел Нойер (\"Байерн\") и Ян Облак (\"Атлетико\"). Легендата на \"Рома\" Франческо Тоти, който тази година прекрати кариерата си, получи специалната награда на президента на УЕФА.  Лике Мартенс беше избрана за най-добра футболистка в Европа. 24-годишната състезателка на \"Барселона\" спечели европейската титла с Холандия и игра полуфинал в Шампионската лига. Холандката беше предпочетена пред германката Дженифър Марозан, която спечели Шампионската лига с \"Лион\", и Перниле Хардер, която изведе Дания до финал на Евро 2017 и спечели титлата в Бундеслигата с \"Волфсбург\". Годишните награди на УЕФА бяха връчени по време на церемонията по  тегленето на жребия за груповата фаза на Шампионската лига.", "date": "2017.08.24", "title": "Роналдо спечели наградата за футболист на сезона в Европа"}
{"url": "http://www.dnevnik.bg/bulgaria/2017/08/24/3030420_goliam_pojar_v_kresnenskoto_defile_naloji_evakuaciia/", "text": "Голям пожар горски ори в Кресненското дефиле от днес следобед, като в рамките на няколко часа утрои обхванатите територии и вече се простира на над 6000 декара. Заради близостта на пламъците до къщите на селата Ощава, Сенокос и Мечкул се наложи превантивна евакуация на живеещите в тях. Хората са настанени в къщи в Стара Кресна. Пожарникари от всички служби в област Благоевград са включени в гасенето на пожара в землището на с. Мечкул. Помагат им пожарникари от Кюстендил, два екипа с пожарни коли от София, служители на Югозападното горско стопанство, модулно армейско формирование, булдозер, както и два хеликоптера, които участват в гасенето през светлата част на деня. Във връзка с пожара ЧЕЗ Разпределение България изключи електропровод, осигуряващ електрозахранването на селата Сенокос, Мечкул и Ракитна в община Симитли, както и селата Стара Кресна и Ощава в община Кресна. Прекъсването на електрозахранването се налага за осигуряване на безопасната работа на екипите на пожарната. След потушаване на пожара електрозахранването ще бъде възстановено. С падането на нощта гасенето е преустановено, като ще започне утре в 6 часа сутрина. Тежка техника ще направи просеки, за да не позволи разпространение на огъня.", "date": "2017.08.24", "title": "Голям пожар в Кресненското дефиле наложи евакуация на три села"}
{"url": "http://www.dnevnik.bg/sviat/2017/08/24/3030422_pone_13_dushi_sa_raneni_pri_sblusuci_na_migranti_i/", "text": "Най-малко 13 души бяха ранени при сблъсък между мигранти и полицията при опит на властите да прогонят незаконно настанили се в сграда в Рим, предаде ДПА, цитирана от БТА. Повечето от пострадалите са жени, съобщи неправителствената организация \"Лекари без граници\". Според организацията е имало безразборно насилине. По време на сблъсъка полицаите са били замервани с бутилки и камъни, съобщи информационна агенция АНСА. Според очевидци някои от пострадалите са били влачени за косите и бити. Върховният комисариат на ООН за бежанците отбеляза, че сред незаконно настанилите се е имало семейства с деца, които са наблюдавали насилието. Властите се опитват да си върнат контрола над ситуацията с водно оръдие. Има съобщение, че полицаите използват и палки. Полицията започна през уикенда извеждането на незаконно настанилите се около 1000 мигранти от сграда близо до централната римска гара Термини. Много от мигрантите са родом от Еритрея и Етиопия. Според АНСА действията на полицията са се наложили, защото някои мигранти отказали да се преместят в алтернативното жилище, предоставено от правителството. Сградата беше незаконно заета от октомври 2013 г., но през 2015 г. съдът разпореди извеждане на самонастанилите се. Бившата сграда с офиси, построена през 50-те години, беше купена от фонд за недвижими имоти.", "date": "2017.08.24", "title": "Поне 13 души са ранени при сблъсъци на мигранти и полицаи в Рим"}
{"url": "http://www.dnevnik.bg/sport/2017/08/24/3030424_viktoriia_tomova_se_dobliji_na_pobeda_ot_osnovnata/", "text": "Втората ракета на България Виктория Томова се класира за последния кръг на квалификациите за US Open. 22-годишната тенисистка постигна категоричен успех с 6:2, 6:4 срещу достигалата до 35-ото място в световната ранглиста Полона Херцог от Словения. Томова се доближи на една победа от дебютно участие в основната схема на турнир от Големия шлем. В решителната битка българката ще срещне холандката Лесли Керкхов, която победи италианката Мартина Тревисан с 6:0, 6:4. Двубоят между Томова и Херцог продължи 79 минути. Българката, която заема 164-ото място в ранглистата, беше безапелационна в първия сет. Тя не даде нито една точка за пробив на съперничката и реализира две от своите пет възможности. Втората част беше малко по-оспорвана, но Томова отново имаше категорично надмощие. Тя допусна пробив при единствения шанс, който се откри пред Херцог в този мач, но отново стигна до цели пет възможности в подаванията на словенката и оползотвори две от тях. Българската тенисистка вкара 86% от първите си сервиси и спечели 34 от 42-те точки, които бяха разиграни в подаванията й. Херцог, която е №193 в света, пласира точно 67% от първите си сервиси и завърши само с 51% спечелени точки на начален удар. Томова достига до последния кръг на квалификациите за втора поредна година. През 2016 г., когато за пръв път игра в турнир от Големия шлем, тя победи поставената под №3 в пресявките Тамира Пашек и рускинята Екатерина Александрова, преди да отстъпи пред Монсерат Гонсалес от Парагвай в директната битка за място в основната схема. Българската тенисистка стигна до последния кръг на квалификациите и в тазгодишния Australian Open. Тя победи сръбкинята Ивана Йорович и японката Хироки Кувата, преди да бъде спряна от друга представителка на Япония - Ери Хозуми. Другите й две участия в пресявките на турнирите от Големия шлем - на \"Ролан Гарос\" и \"Уимбълдън\", завършиха със загуби в първия кръг.", "date": "2017.08.24", "title": "Виктория Томова се доближи на победа от основната схема на US Open"}
{"url": "http://www.dnevnik.bg/sport/2017/08/24/3030427_barselona_dogovori_dembele_za_150_mln_evro_tvurdi_bild/", "text": "Нападателят на  \"Борусия\" (Дортмунд)  Осман Дембеле много скоро ще стане футболист на \"Барселона\", твърди немското издание \"Билд\". Каталунците са постигнали договорка за трансфер на играча, като са се съгласили на условията, поставени от жълто-черните. Според \"Билд\" \"Барселона\" ще плати 120 млн. евро веднага за подписа на нападателя, а сумата може да се покачи до 150 при всички клаузи и бонуси, които са заложени между двете страни. Срещата между двата клуба е станала в Монако преди  жребия за груповата фаза на Шампионската лига . Все още обаче се чака официалното потвърждение от двете страни. \"Барселона\" усилено търси подсилване на нападателната си мощ, след като в началото на месеца  Неймар премина в ПСЖ срещу 222 млн. евро . Каталунците отправиха няколко оферти за  Филипе Коутиньо от \"Ливърпул\" , но английският гранд няма намерение да продава един от основните си играчи. Ситуацията с Дембеле се развива няколко седмици, след като нападателят изрази желанието си да си тръгне от Дортмунд. Той дори не се появи на една от тренировките на отбора, след кеото беше санкциониран от клубната управа. Французинът, който е на 20 години, взе участие само в един мач от началото на сезона - този срещу \"Байерн\" (Мюнхен) за  Суперкупата на Германия .", "date": "2017.08.24", "title": "\"Барселона\" договори Дембеле за 150 млн. евро, твърди \"Билд\""}
{"url": "http://www.dnevnik.bg/photos/2017/08/24/3029712_fotogaleriia_svetovnite_snimki_na_denia_-_24_avgust/", "text": "Мигранти от Етиопия и Еритрея чакат на опашка за храна близо до бившата \"джунгла\" в Кале, Франция.", "date": "2017.08.24", "title": "Фотогалерия: Световните снимки на деня - 24 август 2017 г."}
{"url": "http://www.dnevnik.bg/sport/2017/08/24/3030431_ludogorec_udurja_raven_v_litva_i_se_klasira_za_grupite/", "text": "\"Лудогорец\" се класира за груповата фаза на Лига Европа, след като завърши 0:0 като гост на \"Судува\" и отстрани литовския си съперник. Благодарение на аванса си от  2:0 след първата среща в Разград , българският шампион си осигури европейски мачове до Нова година във втория по сила турнир на континента. За четвърти път в последните пет сезона разградчани ще участват в груповата фаза на европейски турнир, като два пъти сториха това в Шампионска лига, а сега за втори път ще играят и в Лига Европа. Срещата в Литва не беше от високо качество, като \"Судува\" разчиташа на агресия и грубости, а \"Лудогорец\" беше далеч от най-доброто си ниво. Съставът на  Димитър Димитров  имаше малко положения за гол, като най-добрата възможност се откри пред Анисе, който удари греда. Треньорът на \"Лудогорец\" заложи на нова тактическа постройка за двубоя в Литва, като реши да насити средната линия. Специалистът заложи на Дяков, Лукас Саша и Анисе един до друг в средата на терена, а пред тях беше Вандерсон. Заради очакванията \"Судува\" да атакува и да се отворят пространства за контраатаки, Херо разположи Върджил Мисиджан и Джоди Лукоки един до друг в атаката. Заради това на пейката остана голмайсторът на състава Клаудиу Кешеру. \"Лудогорец\" започна с много самочувствие и комбинираше уверено. Българският тим държеше повече топката и се стремеше да не оставя инициативата на домакините. Първата по-сериозна опасност беше в 28-ата минута, когато Лукоки нахлу в наказателното поле и подаде към  Анисе , който мигновено шутира без подготовка. Изстрелът на халфа от Мадагаскар обаче срещна страничния стълб. Секунди по-късно шанс се откри и пред Мисиджан, но негов удар беше избит малко пред голлинията. \"Судува\" разчиташе на много ентусиазъм и желание, както и на доста агресивна игра, която много пъти беше на ръба на здравия разум. Литовските футболисти влизаха доста грубо, но в предни позиции няма абсолютно никаква идея. \"Лудогорец\" не беше поставен под напрежение нито за момент, като домакините използваха само балонни топки и дълги подавания от собствената си половина. След почивката тимът от Разград изненадващо започна да дава топката прекалено лесно на съперника си. Вместо да разчитат на по-дълготрайно притежение момчетата на Димитър Димитров заложиха на изостряне на играта и дълги пасове напред. В 51-ата минута Хорхе Броун за първи път трябваше да се намесва решително. Аржентинският страж спаси удар, който не беше силен, но след рикошет стана много коварен. През втората част двубоят стана още по-груб, а играта се накъса и заради действията на съдията Халис Йозкая. Турският арбитър пусна прекалено свободна игра, а освен това спести втори жълт картон на Керла на два пъти. \"Лудогорец\" се полъга по играта на домакините и определено не впечатли след почивката. Тимът на Димитър Димитров чакаше времето просто да мине, без да има ясна идея в играта си. Точно заради това Светослав Дяков и компания рядко си подаваха повече от три пъти един след друг без да сбъркат. В заключителните минути опитът на \"Лудогорец\" си пролича и българските футболисти започнаха да задържат повече топката, убивайки темпото. Натискът на \"Судува\" секна и в края домакините вече нямаха и физически сили, за да атакуват. \"Лудогорец\" ще играе в групите на Лига Европа за втори път след сезон 2013-14, когато записа и най-успешното си участие в Европа – осминафинал. Тогава разградчани излязоха първи от групата си, спечелвайки пет мача и завършвайки наравно веднъж. Жребият за груповата фаза е утре от 14.00 ч. българско време, а \"Лудогорец\" ще бъде поставен във втора урна. Българският шампион ще  домакинства на стадиона си в Разград  \"Лудогорец арена\", след като получи зелена светлина от УЕФА.", "date": "2017.08.24", "title": "\"Лудогорец\" удържа равен в Литва и се класира за групите на Лига Европа"}
{"url": "http://www.dnevnik.bg/sport/2017/08/24/3030455_fotogaleriia_startut_na_evrovolei_-_shou_rekord_i/", "text": "Европейското по волейбол за мъже в Полша беше открито със зрелищна церемония на националния стадион във Варшава.", "date": "2017.08.24", "title": "Фотогалерия: Стартът на Евроволей - шоу, рекорд и разочарование за България"}
{"url": "http://www.dnevnik.bg/sport/2017/08/24/3030462_dimitur_dimitrov_napulno_zaslujeno_produljavame_napred/", "text": "Треньорът на \"Лудогорец\" Димитър Димитров – Херо обясни, че има забележки към играта след нулевото равенство със  \"Судува\" в плейофите на Лига Европа . Българският шампион продължи към групите на турнира, а специалистът смята, че това е заслужено на фона на двата мача. \"Турнирен мач, нашата цел беше да продължим, това беше най-важното. Към играта имам забележки, но това е съвсем нормално, казах вече че основната цел беше класиране напред\", каза Димитров след края на двубоя. Опитният специалист обясни избора си на схема, която в началото обърка домакините от \"Судува\", но след това не работеше толкова добре. \"Идеята ми беше да разчитаме на фалшив нападател, с което да изтеглим линията на защитата напред. За съжаление съдията позволи на домакините ад бъдат много агресивни, да играят много грубо, което разреши на \"Судува\" да играе по такъв начин. Имаха един играч Кела, който мисля, че беше за 3-4 жълти картона\", каза Димитров. Според него продължаването към групите е напълно заслужено за тима от Разград, който ще бъде поставен във втора урна в утрешния жребий. \"Аз знам, че в тази фаза няма слаби отбори, така че не мисля, че има голямо значение в коя урна е нашият отбор. Който и да ни се падне ще приемем жребия и ще играем. Ако ни се падне  \"Астана\"  ще е хубаво, това е качествен отбор, много силен. Ще бъде трудно за нас, но бих се радвал да се върна там\", добави треньорът на шампионите. Специалистът уточни, че иска да запази отбора си и основните фигури да не бъдат продавани, каквито спекулации има в последните няколко дни. \"За трансфери нищо не мога да кажа, но аз искам един-двама нови. Засега с 16-17 играчи ми е малко трудно, знам че до края на трансферния прозорец не остава много време, но мисля че ще се справим\", завърши Димитров.", "date": "2017.08.24", "title": "Димитър Димитров: Напълно заслужено продължаваме напред"}
{"url": "http://www.dnevnik.bg/razvlechenie/2017/08/24/3030304_amerikanec_specheli_istoricheskite_760_mln_dolara_ot/", "text": "Неизвестен засега участник в американската лотария Powerball спечели 758.7 милиона долара и счупи световния рекорд за сума, падаща се на един-единствен билет. Организаторът на играта съобщава, че билетът е продаден в Уотъртаун край Бостън. Абсолютният рекорд за САЩ бе поставен през януари 2016г. отново в Powerball, когато джакпотът достигна 1 млрд. 568 млн. долара. Но тогава печалбата се падна на три семейства, които си я разделиха поравно. И трите фамилии късметлии решиха да получат веднага сумата вместо на вноски в следващите 30 години. Така всяка от тях получи 327.8 млн. долара. Вълнението около огромния джакпот накара организаторите да прогнозират, че в последните часове за продажба на билети приходите им ще достигнат 1.3 милиона долара на минута. Досега рекордът за един печеливш билет е на участници в играта Mega millions и е поставен през юли миналата година. Късметлиите от щата Индиана не поискаха да се разкрие самоличността им, за да защитят децата си, и също пожелаха цялата сума наведнъж - 378 милиона долара. Рекордът за един билет в Powerball бе поставен през 2013 г., когато спечели 84-годишна жена от Флорида. Вместо натрупаните 590.5 млн. долара тя прибра наведнъж 370.8 млн. Отново през 2016 г. в Powerball бе спечелена голяма сума, част от която бе дарена за благотворителност. Тогава джакпотът достигна 487 милиона долара. Семейство от Ню Хемпшир, което уцели печелившата комбинация, взе веднага 347.7 млн. долара. В Европа рекордът от 190 млн. евро се държи от EuroMillions - през 2012 г. джакпотът бе спечелен от семейство британци, а две години по-късно същия късмет извади португалец.", "date": "2017.08.24", "title": "Американец спечели историческите 760 млн. долара от лотарията"}
{"url": "http://www.dnevnik.bg/sport/2017/08/24/3030323_sestri_stoevi_otpadnaha_v_tretiia_krug_na_svetovnoto/", "text": "Габриела и Стефани Стоеви отпаднаха в третия кръг на  световното първенство по бадминтон в Глазгоу , Шотландия. Българската двойка, която беше поставена под №11 в състезанието отстъпи пред седмите в схемата Шихо Танака и Кохару Йонемото от Япония с 12:21, 21:15, 19:21. Двубоят беше много драматичен, като продължи 1.08 часа и мина през няколко обрата. Нито една от двете двойки не успя да наложи някакво надмощие в срещата.  Стоеви  реализираха четири поредни точки, докато японките записаха серия от шест. Общият сбор на точките е 109 срещу 109. Българките започнаха лошо срещата и след изоставане от 4:11 точки загубиха първия гейм. Втората част беше равностойна до 9:9, след което Стоеви направиха добра серия и дръпнаха с 15:10, а в последствие те запазиха аванса си и изравниха резултата. В решаващата трета част Танака и Йонемото поведоха с 5:0, но постепенно българките наваксаха изоставането и дори успяха да стигнат от 14:13 в своя полза. Японките направиха серия от три поредни разигравания, за да поведат с 18:16, но сестри Стоеви изравниха за 18:18 и за 19:19, след което обаче загубиха две поредни точки, а с това и мача и не успяха да се класират за четвъртфиналите.", "date": "2017.08.24", "title": "Сестри Стоеви отпаднаха в третия кръг на световното първенство"}
{"url": "http://www.dnevnik.bg/bulgaria/2017/08/24/3029557_armiiata_shte_izbira_novi_boini_mashini_za_122_mlrd_lv/", "text": "Осем отговори на \"запитвания за информация\" (Request For Information) от фирми производители на бронирани машини за пехотата са получени в Министерството на отбраната (МО) до крайният срок от 28 юни. Това се казва в отговор на въпрос на \"Дневник\" от МО. Работната група е взела решение при необходимост да изпраща уточняващи въпроси до всички фирми, на които е изпратено искането за информация. Докладът от Института по отбрана с препоръки с кои производители да се проведат преговори ще бъде разглеждан на Съвета по отбрана на 15 септември. Института ще препоръча да започнат преговори с между 2 и 4 компании, според източници на \"Дневник\". При добър преговорен екип офертите можело да паднат с 30%. Проектът за придобиване на машините се бави от миналата година, като веднъж бе върнат от Народното събрание, заради липса на икономическа обосновка. Първоначално от Сухопътни войски искаха 100 от машините да са бойни, но броят на бойните машини е редуциран до 90. Останалите ще са спомагателни (транспортни, инженерни, санитарни и т.н.). Първоначалният вариант беше за купуването на 238 машини. В крайна сметка проектът е редуциран до \"придобиването на 198 единици бойна и специална техника, както и допълнително оборудване за комплектуване на три батальонни бойни групи\", според  доклад на министъра на отбраната  Красимир Каракачанов до Министерски съвет. Планираните от правителството пари за проекта са в рамките на 1.22 млрд. лв. Бойните машини трябва да се изплащат в периода 2018-2029 г., а да бъдат доставени до 7 години. Армията е решила, че търси да закупи машини с 8 колесна формула. На 7 декември 2016 г. Съвета по отбрана е решил да бъдат изпратени запитвания до 7 компании. Това са: , които произвеждат PIRANHA и PANDUR. В края на април от мултинационалната компания демонстрираха PIRANHA IFV на полигона \"Тюлбето\", край Казанлък и очевидно са дали предложение за този модел. В момента компанията изпълнява големи поръчки в заводи в Европа, което би им позволило да предложат ниска цена.  – Франция. От гамата на френския държавен производител на изискванията отговаря VBCI (Véhicule blindé de combat d'infanterie). Недостатък биха могли да бъдат специфичните боеприпаси за стрелковите оръжия предлагани от французите, тъй като те не се произвеждат от български компании. – Финландия. Финландската компания предлага машината си AMV, чиито плавателни и стрелкови възможности бяха демонстриране на язовир \"Копринка\". Ако бъде избрана за изпълнител, Patria планира да изгради производствени мощности в България съвместно с български фирми.  - Германия. Произвежданата от тях бронирана транспортна машина Boxer е може би най-добрата в класа си, но високата и цена по всяка вероятност ще я постави извън късия списък. Посочената от компанията пакетна цена е в пъти над планирания от правителството разход. . Щатската компания официално направи съвместно предложение с Rheinmetall Group, като то включва и производство в България. Офертата им е за четириколесни машини COMMANDO Select, които да бъдат използвани за спомагателни (инженерни, разузнавателни, за медицинско и логистично осигуряване и др.), които могат да бъдат доставени за 10 месеца. По второто задание, за бойни бронирани машини, обединението предлага прототип с 6-колесна формула. Тъй като нямат реална машина, вероятно няма да бъдат допуснати до следващия етап. . Италианската компания има 8 колесна платформа CENTAURO 2. В края на януари по искане на военния министър Николай Ненчев е изпратен RFI и до  . Немската компания предлага същия Boxer, като Rheinmetall Defence AG. От тези 7 фирми 6 са отговорили. На базата на изпратените \"искания за информация\" в края на април е трябвало да бъде направено маркетингово проучване, с което да бъде завършен проектът и да бъде представен на парламента за одобрение. Служебният кабинет и военният министър Стефан Янев обаче са наредили да бъде изпратено запитване до още 7 производителя. Според нашия източник, целта е била бламиране или поне забавяне на проекта. Писма са изпратени до 6 от тях. От списъка е отпаднала Hagglunds, Швеция, която е част от концерна BAE Systems. Тя трябвало да бъде питана за концептуалната машина SEP (Thor), която е с хибридно дизелово-електрическа задвижване. Останалите са:  – Турция. Производител на машини ARMA. Освен в Турция, те са на въоръжение в Дубай и ОАЕ. Според източниците ни, турският концерн е изпратил отговор и офертата му е с най-ниска цена. Не е ясно дали е възможен договор с Турция в сегашната геополитическа обстановка.  – Турция за машини PARS. Разработени са заедно с Щатската компания GPV. На въоръжение и в Малайзия и Оман.  са попитани и за машините Pandur.  – Полша. Полската държавна компания произвежда AMV на Patria.  – Франция. Питането е за машини с марката Renault. В гамата им няма 8 колесни бронирани машини.  са питани за модела си с 8 колесна формула Eitan, който е одобрен за производство преди една година и все още не е на въоръжение. От втория списък, отговори са изпратили едва 2 компании. Предложенията, които ще намерят място в доклада, трябва да покриват критериите за огнева мощ, защитеност или бронировка, мобилност, жизнен цикъл (около 30 г.) и разбира се цена. Възможността на машините да плават е опция, а бронировката трябва да е от най-високото 5-то ниво. Високото ниво на бронировка предполага по-голяма тежест, което почти изключва възможността за плавателност. Допълнително изискване е възможността за индустриално сътрудничество или иначе казано - част от производството на машините и/или въоръжението им да бъде направено в България. Военният министър Красимир Каракачанов  няколко пъти каза , че ще държи на това. Според източниците на \"Дневник\" фирмите от военнопромишления комплекс в България са готови да направят обединение за да могат участват в евентуално производство. Компаниите с които ще се премине към втория кръг на избор, след като проектът за инвестиционен разход бъде одобрен от правителството и парламента, ще получат \"искане за предложение\" (Request For Proposal (RFP)), което вече е обвързваща оферта. Най-вероятният вариант за покупката е чрез междудържавен договор. Това би избегнало опасността от блокиране на покупката чрез обжалване на загубилите кандидати и би дало възможност за мостово финансиране при разсрочено плащане.", "date": "2017.08.24", "title": "Армията ще избира нови бойни машини за 1.22 млрд. лв. от 8 предложения"}
{"url": "http://www.dnevnik.bg/bulgaria/2017/08/24/3029367_marinela_toteva_kandidat_za_sudebniia_suvet_ot_bsp/", "text": "Останалите единадесет членове от професионалната квота вече бяха избрани след общи събрания и пряко гласуване на магистратите. Те определиха един следовател, четирима прокурори и шестима съдии да влязат в новия съдебен съвет. Освен съдията от Апелативния специализиран наказателен съд  Драгомир Кояджиков  и съдията от ВКС  Диана Хитова , друга номинация на БСП е тази на Маринела Тотева, която е прокурор във Върховна административна прокуратур. Преди да завърши право в Югозападния университет в Благоевград, Тотева е работила като педагог. През 2000 г. започва работа в Софийската районна прокуратура, където работи до 2005 г., след като е повишена в Окръжна прокуратура - София. След конкурс през 2011 г. е назначена във Върховната административна прокуратура. Средният успех от семестриалните и държавни изпити по право е 4.76, В биографията си е записала, че владее руски език писмено и говоримо, а английски на ниво А1. Концепцията Три са причините, поради които Тотева се е съгласила да бъде кандидат на левицата за съдебния съвет. По думите ѝ заради придобитите от нея знания и дългогодишен опит като магистрат, започнал от най-ниското ниво в съдебната система и достигнала до върховна прокуратура, може да е полезна за дейността на ВСС. Тотева е приела предложението и като признание за дългогодишната ѝ нелека работа като магистрат, \"отдала близо 18 години в служба на обществото и защита на правовия ред в България\". Тя гарантира и, че няма да се чувства обвързана и зависима от предложилата я политическа партия. Според нея задача пред новия състав на ВСС е връщане на общественото доверие и това на отделния магистрат към органа. Усилията на членовете му трябва да се насочат и към овладяване на личното им конфликти, както и очевидното противопоставяне между съдийската и прокурорската колегии. Тя предлага да се въведе наблюдение на ротационен принцип на апелативно, дори на окръжно ниво, от конкретни членове на съвета.  \"Споровете по вътрешни за съдебната система въпроси трябва да се водят не от екраните по телевизията, електронните медии и вестници, а на заседанията на ВСС\", посочва в концепцията си Тотева. Според нея е нужно прецизиране на уредбата за атестиране на магистратите за придобиване на статут на несменяемост, за да се избегне оставане в системата на магистрати без нужния професионален опит, почтеност, етика и морал. \"Ако бъда избрана за член на ВСС, ще поставя за дебат предвиждане на възможност за кариерно израстване на място, с цел да бъде магистратът повишаван в йерархията, да се увеличава възнаграждението му\". Тотева също се обявява за нуждата от уеднаквяване на дисциплинарната практика на ВСС и анализиране на решенията на Върховния административен съд (ВАС) по жалби срещу нея. Тя определя натовареността на магистратите като ключов фактор за предстоящата реформа на съдебната карта. Тотева подкрепя модела на реформа, приет от прокурорската колегия, според който от 113 районни прокуратури ще останат само 28, а другите ще се трансформират техни потделения. Кандидатът на левицата би предложила ако стане член на съвета да бъде изградена електронна деловодна система за обмен на документите на разследващите органи и прокуратурата за бързина и ефективност в наказателния процес. Тотева коментира, че е добре ВСС да спре с \"традиционния метод\" за определяне на проектобюджета на съдебната власт, изготвян на база миналогодишния и лобиране за повече средства. Той трябва да се замени с програмно бюджетиране, където водещи са резултатите на промени. Имотната декларация - три апартамента и три коли Тотева е декларирала три апартамента в София - два на нейно име и един на сина ѝ, къща с двор и парцел в с. Абланица и парцел в Банкя. Има три коли - БМВ 320м, БМВ 118м и Субару Форестър. Тотева има и влог от 149 хил. лв., както и кредит от 101 753 лв.", "date": "2017.08.24", "title": "Маринела Тотева, кандидат за съдебния съвет от БСП: Трябва прецизиране на несменяемостта на магистратите"}
{"url": "http://www.dnevnik.bg/sport/2017/08/24/3029652_bulgariia_zapochva_evrovolei_2017_s_viara_podsilen/", "text": "Волейболът се завръща там, където в последните години се чувства най-уютно - в Полша. От днес страната, поставила нови стандарти със световното през 2014 г., ще е домакин на европейското първенство за мъже. Българският национален отбор открива програмата с мач срещу един от големите фаворити за медалите - Русия. Срещата е тази вечер от 18.30 часа в Краков. Воденият от Пламен Константинов състав ще се опита да надскочи себе си в оспорваната надпревара и да направи това, което не успя като домакин преди две години - да спечели медал. Воден от емоциите, българският отбор стигна финалната фаза на Евроволей 2015 в София, но злощастен обрат от 2:0 до 2:3 срещу Франция и загуба от Италия направиха така, че съставът да не успее да стъпи на почетната стълбичка. Сега тимът се насочва с нова енергия и настроение. В група С са още изненадващият финалист от 2015-а година Словения и Испания. Скок към финалите \"Амбициите на всички са да играем до края, до финалната фаза на първенството. Поне до фаза, в която играхме тук в София. Това са ни минимум амбициите, това ще е трудната част. Ако успеем, мисля, че след това ще постигнем повече\",  каза селекционерът Константинов преди заминаването за Полша . Той допълни: \"Аз никога преди първенства не обичам да казвам силни думи и да обяснявам как ще смачкаме всички или че ще се върнем медалисти, шампиони и т.н., защото съм виждал много често хората как стават за смях с големите изхвърляния. По-добре да го показваме на игрището.\" През лятото в Световната лига България показа някои от характерните си черти. Отборът постигна впечатляващи победи срещу тимове, които сега са на пътя към полуфиналите на Евроволей 2017 -  Русия , Полша и Сърбия, както и срещу олимпийския шампион Бразилия. Въпреки това националите допуснаха загуби срещу наглед по-слаби съперници и пропиляха възможността да стигнат финалите. По това време - малко след края на сезона на клубно ниво, се видя и умората на един от основните състезатели - Цветан Соколов. Другият проблем беше свързан с това, че той нямаше равностоен заместник. Сега Константинов  повика Велизар Чернокожев като втори диагонал , но и вярва, че Соколов е отпочинал и в много по-добра форма. Другата промяна в състава спрямо Световната лига е включването на Тодор Алексиев. Бившият капитан беше извън отбора на се завърна за европейското. Селекционерът вижда и положителна промяна в отношенията в съблекалнята, макар наскоро да каза, че съставът е \"като италианска фамилия\". \"Усещането ми е, че в момента има повече колектив, отколкото е имало преди. Като че ли има сплотеност и момчетата искат да направят нещо. Има промяна в някои от тях - в мислене, вярват повече в колективното. Имам чувството, че има повече вяра. Остава вече да се пренесе и на игрището.\" Какво предлага Евроволей 2017 \"Групата може да ни направи пътя по-лек, но ключовите мачове ще са тези в пряката елиминация\", каза селекционерът. На европейското участват 16 отбора, разпределени в четири групи по четири. Победителите от групите се класират за четвъртфиналите, а вторите и третите играят на кръст с втория и третия от друга група в осминафинал (група А се кръстосва с група С, а група В се кръстосва с група D). Възможните съперници на България са в група А, където са домакинът Полша, Сърбия, Финландия и Естония. На въпрос кои са фаворитите, Константинов отговори: \"Франция, с какъвто и състав да се явява, успява да печели големите турнири. Полша като домакин няма как да не бъде слаган сред фаворитите, Русия връща най-доброто, което има. Не е ясно Италия как ще бъде след тази колеблива Световна лига и скандалите около отбора. В общи линии заподозрените са едни и същи. Сърбите също да не ги изключваме от голямата игра, защото са показвали, че проявяват характер, когато е нужно. А се надяваме и ние да сме в тази група.\" Мразим всички, но първо Русия Наскоро селекционерът заяви, че България играе успешно срещу отбори, които \"мрази\". Сега посочи шеговито, че ако трябва, може да се създаде интрига, само за да се получи желаният ефект на момента. \"Така, както стана с германците (на Евроволей 2015). Те без да искат ни свършиха тази работа. Витал (Хайнен) не знаеше тази специфика от българския характер, но бързо я разбра и почувства. Така че ще търсим кого да мразим на четвъртфинал.\" Първата стъпка е срещу Русия - традиционно неудобен съперник. \"Шансовете срещу Русия са 70:30 в тяхна полза. Винаги е било така. Много тежки мачове се получават. За последно ги бихме в Лигата. Ще бъдат с целия си арсенал. Тежко ще е, но вярвам, че имаме сили да бием всеки един отбор. Видно е, че можем да играем със силните отбори, но липсата на постоянството ни пречи\", каза либерото Теодор Салпаров. Той изтъкна, че победите срещу \"сборная\" обикновено са изстрадани с по 3:2, докато съперникът е печелил и с разгром в последните години. Според него класирането за полуфиналите е много трудна задача. Салпаров е един от петимата в сегашния състав, които преди осем години спечелиха бронзови медали от европейското в Турция. Най-доброто класиране на България е второто място от Париж 1951. След това отборът четири пъти е взимал бронзовите медали. \"Уверени сме и сме готови да започнем турнира. Очакванията ми са дадем най-доброто от себе си в мачовете. Мисля, че това е най-важното в момента. Всеки от нас ще направи максималното за положителен развой на срещите\", каза капитанът Виктор Йосифов. Европейско (почти) като световно Преди три години Полша организира вероятно най-забележителното световно първенство в историята. Домакините предложиха съвкупност от пълни зали, емоционална и компетентна публика и перфектен подход, съчетан с използване на новите технологии при излъчването и отразяването на надпреварата. По всичко личи, че сега поляците се готвят за още от същото. Макар турнирът да е с по-малък мащаб, домакините ще направят всичко възможно да затвърдят имиджа си на една от най-волейболните нации. Първата стъпка ще бъде направена с откриването и дебютния мач на \"дружина полска\". Отборът на Полша излиза срещу Сърбия на футболния стадион във Варшава, където се очакват около 65 000 зрители. \"Подготвихме всичко до последния детайл за този ден, за да накараме запалянковците да се чувстват удовлетворени не само от емоциите от мача, а също и от перфектната организация на събитието. Започнахме работата на стадиона седмица преди церемонията по откриването. Стадионът е готов да посрещне 65 000 души\", каза президентът на полската федерация Яцек Каспшик. В церемонията ще участват над 1600 души. Близо 300 ще са доброволците, ще има и 180 танцьори. Така от началото до края, а и след това Полша ще опита да се покаже като волейболна нация. В последните 10-15 години местната федерация води целенасочена и упорита политика за популяризирането и развитието на волейбола и го превърна в един от водещите спортове в страната. Евроволей 2017 е поредната стъпка напред.", "date": "2017.08.24", "title": "България започва Евроволей 2017 с вяра, подсилен колектив и тежко изпитание"}
{"url": "http://www.dnevnik.bg/video/2017/08/24/3029579_dai_migach_v_sinemorec_dve_sestri_na_koraba_zad_bara/", "text": "В трети епизод екипът на \"Дай мигач 2\" стигна до Синеморец, за да разкаже историята на бар \"Кораба\". Сестрите Йона и Сандра, които са собственички на популярното от години място разказват дали е смелост да държиш бар на морето, как се променят клиентите и какво е било през годините селото на устието на река Велека. Вижте във видеото. \"Дай мигач 2\" е с подкрепата на  Volkswagen е-Golf . ", "date": "2017.08.24", "title": "\"Дай мигач\" в Синеморец: Две сестри на кораба, зад бара"}
{"url": "http://www.dnevnik.bg/zelen/2017/08/24/3029536_fotogaleriia_shturkelite_ne_otlitat_sami/", "text": "Това лято в   основни пациенти са били белите щъркели, които ветеринарите там наричат \"нашите птици, с които трябва скоро да се разделим\".", "date": "2017.08.24", "title": "Фотогалерия: Щъркелите не отлитат сами"}
{"url": "http://www.dnevnik.bg/sviat/2017/08/24/3029537_zemetresenieto_v_iskiia_pokaza_mashtaba_na_nezakonnoto/", "text": "Слабото, но довело до жертви земетресение на италианския курортен остров Иския изложи на показ дълбокото политическо разделение относно незаконното строителство. Трусът, официално записан в Италия с умерената сила от 4.0, събори сгради, уби двама души и рани десетки в район, жителите на който преди седем години се разбунтуваха, за да попречат на булдозерите да съборят незаконно построени жилища. \"Нелепо е, че хора умират при земетресение с подобна сила\", заяви Франческо Педуто, председател на италианската национална асоциация на геолозите. \"В други развити страни земетресение като това не би причинило никакви щети\". През 2015 г. една пета от новите жилища в Италия са били построени незаконно, според статистическото бюро ISTAT. Това е повишение спрямо 9 на сто през 2008 година. В четири южни области, включително Сицилия и Кампания, където се намира Иския, преди две години съотношението е достигало доста над една трета. Правният статус на сградите,  срутили се в понеделник вечерта , е неясен. Но смъртните случаи доведоха до подновяване на дебата за проблема със строителите, които заобикалят правилата, включително нормите, гарантиращи, че домовете могат да устояват на земетресения. \"Иския винаги е била символ на  нелегалното строителство , безразборно изливане на цимент и безнаказаност\", заяви в свое изявление след земетресението природозащитната организация \"Легамбиенте\". Трусът беше усетен три дни преди първата годишнина на много по-силното земетресение с магнитуд 6.2, отнело живота на близо 300 души в Централна Италия,  повечето от тях в град Аматриче . Правителството и политическите партии заявяват, че искат да се справят с проблема, но се колебаят да предприемат действия, малко преди местните избори в Сицилия, които предстоят през ноември, и националните избори в началото на следващата година. Много жилища, особено в бедната южна част на страната, са построени незаконно, за да се спестят пари и време чрез избягване на данъци и бюрократични процедури. Собствениците им се противопоставят на опитите за прилагане на закона. Анджело Камбиано, бивш кмет на малкия сицилиански град Ликата, плати висока цена за борбата си с проблема. Първо получаваше анонимни заплахи, а накрая беше свален от поста си от собствените си съветници. След встъпването си в длъжност през 2015 г. той разруши 67  незаконни жилища , предимно ваканционни домове по крайбрежието. Подходът на Камбиано беше необичаен. Правителства с всякакви политически окраски предпочитаха да обявяват редовни амнистии за незаконното строителство, позволявайки на виновните да легализират позицията си, като платят скромна глоба, без  постройките да бъдат събаряни. Антисистемната партия  \"Движение 5 звезди\" , която е фаворит на предстоящите регионални избори в Сицилия, беше подложена на критики този месец, след като неин кандидат заяви, че неадекватните жилищни политики са принудили много сицилианци да строят незаконно. Мнозина сметнаха думите му за оправдание за незаконното и нестабилно строителство. \"Пет звезди\", чиито лозунги са законността и устойчивото развитие, беше подложена на критики за отказа от принципите си в стремежа към власт. Луиджи ди Майо, най-влиятелният депутат на движението, обясни, че \"всички жилища, за разрушаването на които има заповед, трябва да бъдат съборени\". Трагичен прецедент Земетресенията не са новост за  остров Иския , разположен край южния пристанищен град Неапол. Голям трус през 1883 г. е отнел живота на над 2000 души на острова. Въпреки това не е направено много, за да станат къщите по-безопасни, отколкото са били навремето. Преди седем години стотици жители издигнаха барикади и хвърляха бутилки, за да спрат булдозерите, преди те да стигнат до първото от 600-те незаконно построени жилища, които трябва да бъдат разрушени. Почти всички жилища бяха спасени, а в центъра на острова, засегнат най-тежко от земетресението в понеделник, имаше сблъсъци. Островът има само 64 000 жители, но те са внесли 27 000 искания за възползване от амнистии за незаконно строителство през последните 30 години. Въпреки усилията на природозащитните групи и останалите на думи изявления на политиците, незаконното жилищно строителство в Италия продължава с бързи темпове, въпреки че строителната индустрия като цяло беше засегната тежко от трикратната рецесия след 2008 година. Незаконното строителство може да намали цената на ново жилище с повече от 50 на сто, според Легамбиенте, благодарение на икономиите на материали и работна ръка, както и цените на разрешителни и данъци. Но в страна, в която често има наводнения и свличания на земни маси, както и земетресения, то може да се окаже и проява на недалновидност. \"Прекалено много пъти сме плакали за хора, погребани под останките на незаконно построени жилища\", заяви италианският министър на инфраструктурата Грациано Делрио. \"Време е да кажем: Стига толкова!\" /БТА", "date": "2017.08.24", "title": "Земетресението в Иския показа мащаба на незаконното строителство в Италия"}
{"url": "http://www.dnevnik.bg/sport/2017/08/24/3029677_suduva_i_90_minuti_deliat_ludogorec_ot_grupite_na_liga/", "text": "\"Лудогорец\" се изправя днес срещу литовския \"Судува\" в мач реванш от плейофите на Лига Европа. Българският шампион, който има аванс от  2:0 след първата среща в Разград , е на 90 минути от ново участие в групите на един от двата европейски клубни турнира. Въпреки преднината разградчани увериха, че няма да подценят съперника, а ще излязат за победа на стадиона в Мариямполе. Треньорът  Димитър Димитров , който дебютира начело на шампионите преди седмица не може да разчита на две от звездите си Козмин Моци и Марселиньо, които са наказани. \"Ще играем нападателен футбол и ще търсим победата. Основни футболисти като Моци и Марселиньо когато не играят е загуба за нас, но можем да се справим\", каза Херо преди сблъсъка в Литва. Съперникът обаче  се надява на ранен гол , с който да постави под напрежение разградчани: \"Ще опитаме да се възползваме максимално от домакинското предимство във втория мач. Важно е да вкараме ранен гол, а след това всичко е възможно\", коментираха от щаба на \"Судува\". Домакините са оптимисти и заради завръщането на трима основни играчи, сред които е звездата Каролис Лаукземис, който е напълно възстановен от контузия. За двубоя на линия са още Гиебриус Матулевисиус и Сергей Амирзиан. Тимът срещу негативна серия при визитите си \"Лудогорец\" е считан за абсолютен фаворит и има наглед лесна задача в Литва, но статистиката сочи, че разградчани са без победа като гост в Европа от повече от година. За последно тимът надделя в своя визита над \"Цървена звезда\" с 4:2 на \"Райко Митич\" в Белград на 2 август 2016 г., при това след продължения. Преди това успех в редовното време разградчани записаха над \"Младост\" (Подгорица) с 3:0.      Херо трябва да има едно на ум и поради факта, че \"Лудогорец\" не е толкова стабилен в гостуванията си. От мача с \"Цървена звезда\" разградчани записаха четири равенства и три поражения във визитите си – 0:6 от \"Арсенал\", 1:2 \"Жалгирис' и  0:2 от \"Апоел\" (Беер Шева) . Добрата новина все пак е, че само в три от тези мачове \"Лудогорец\" не отбеляза гол - на \"Емиратс\", в Израел и при гостуването на \"Копенхаген\" през февруари тази година в 1/16-финал от Лига Европа. Ако все пак разградчани се разпишат в Литва ще си гарантират участието до Нова година в европейските турнири. Продължавайки напред към груповата фаза на турнира ще гарантира на \"Лудогорец\" и бонус от 2.6 млн. евро. Освен това шесткратните шампиони ще имат възможност за първи път да приемат мачове от европейските турнири на \"Лудогорец арена\", след реконструкцията на сектор В на стадиона. През седмицата  УЕФА даде зелена светлина  клубът да домакинства в Разград, след като досега се ползваше Националния стадион \"Васил Левски\" в София. Двубоят между \"Лудогорец\" и \"Судува\" е тази вечер от 20.30 ч. и ще се излъчва по Диема Спорт.", "date": "2017.08.24", "title": "\"Судува\" и 90 минути делят \"Лудогорец\" от групите на Лига Европа"}
{"url": "http://www.dnevnik.bg/sviat/2017/08/24/3029551_kolko_zagrajdeniia_sreshtu_atentati_shte_izturpi_edin/", "text": "- Трябва да кажа съвсем честно, че понякога могат да бъдат ограничени само пораженията от атентата, но самият атентат не може да бъде предотвратен. След атаките от 11 септември настъпи основна промяна. Атентатори-самоубийци от кризисни региони се пръснаха по цял свят. И стана въпрос как можем да предпазим обществото от атентатори-самоубийци, които носят взривни колани? Това на практика е невъзможно. - Съществуват различни възможности. За предпазване от атентати с тежки камиони и леки автомобили могат да бъдет взети предпазни мерки. Това не означава, навсякъде да монтираме бетонни или метални пилони, които да пречат на движението. С едно интелигентно \"градско обзавеждане\", както го наричаме ние, можем да ограничем достъпа до централните градски части. Можем да използваме елементи от градинската архитектура, които играят ролята на пилони, без да изглеждат като пилони. - Точно така. Този вариант е не само елегантен. С т.нар. \"градско обзавеждане\" ние се опитваме с помощта на пейки, скулптури, лавки или улични лампи да освежим градското пространство. Когато в града има повече зеленина, това се отразява на градската екология и на градската среда. В повечето случаи хората се чувстват по-уютно в такава зелена среда. - Ние разполагаме с различни категории бетонни и метални пилони, които наистина могат да спрат и един тежък камион. Въпросът е дали имаме нужда от тях навсякъде? Можем например да ограничим скоростта със строителни мерки. Това става чрез поставянето на препятствия като вълнообразните бариери, или т.нар \"легнали полицаи\". Големите булеварди в Ница и Барселона дават възможност на водачите да карат с висока скорост. - Да, разбира се. Трябва обаче да си зададем въпроса, колко сигурност може да понесе едно общество? И дали сигурността не ограничава нашите свободи? Това са въпросите, по които винаги водим дискусия след всеки атентат. Мисля, че все още нямаме ясен отговор на тези въпроси. - В Европа има градове, които преживяха тежки атентати и вече реагираха. Погледнете например Париж или Лондон. Там има засилено полицейско присъствие. Бяха предприети и структурни мерки. Трябва обаче да кажа, че понякога тези мерки са малко пресилени. След атентата в Берлин например бяха поставени бариери във всички коледни базари и в най-малките села. Тези мерки всъщност обслужваха по-скоро чувството за сигурност на гражданите, вместо да създадат истинска сигурност. - На Бирения фестивал в Мюнхен миналата година се проверяваха чантите на посетителите и беше забранено внасянето на раници. Мерките за сигурност се затягат много по време на определени масови мероприятия. Понякога дори се затваря и въздушното пространство. Но ние не искаме да плашим хората. Вероятността някой в Германия да загине при атентат е по-малка, отколокото да бъде ударен от гръм. Това разбира се не е никаква утеха за засегнатите. Когато пътувам с кола през Берлин или Мюнхен нямам усещането, че хората избягват определени места от страх. Обществото реагира много трезво и мисля, че това е единственото разумно нещо, което може да направи.", "date": "2017.08.24", "title": "Колко заграждения срещу атентати ще изтърпи един град"}
{"url": "http://www.dnevnik.bg/sviat/2017/08/24/3029497_zashto_bezdomnite_kucheta_v_mumbai_posiniaha/", "text": "Властите в Мумбай затвориха фабрика за бои след обвинения, че индустриалните отпадъци от дейността ѝ се изхвърлят в близката река и бездомните кучета се боядисват в синьо, пише в. \"Гардиън\". Първоначално снимки на кучетата се появиха в \"Туитър\" и други социални мрежи на 11 август, на фона на съмнения от потребители, че може да са фалшиви. В. \"Хиндустан таймс\" обаче също отрази иторията след сигнали на местни жители, които подадоха оплакване, че въпросната фабрика изхвърля отпадъци в река Касади, където животните често се къпят. Появиха се и кадри с кучета, разхождащи се по улиците с яркосиня кожа, а засегнатите животни се оказаха общо 11. \"Беше шокиращо да се види как бялата им козина напълно е посиняла,\" каза Арати Чаухан, който оглавява организация за правата на животните в Мумбай. \"Забелязахме тук около пет такива кучета и поискахме от агенцията за замърсяване на въздуха да действа срещу подобни компании,\" добави той. Организацията му публикува във \"Фейсбук\" снимки на животните, към които добави, че замърсяването в реката се отразява не само на кучетата, но и на хората, птиците и други обитатели на района. Властите проведоха разследване и потвърдиха, че козината на кучетата е посиняла заради замърсяване на въздуха и водата, свързани с фабриката. Въпросната река Касади преминава през индустриален комплекс, в който има стотици индустриални обекти - само в индустриалната зона Талоджа в района на Мумбай фабриките в химическата, фармацевтичната и хранително-вкусовата промишленост са 977 според данни на друга правозащитна организация.", "date": "2017.08.24", "title": "Защо бездомните кучета в Мумбай посиняха"}
{"url": "http://www.dnevnik.bg/sviat/2017/08/24/3029517_nasochena_li_e_afganistanskata_strategiia_na_trump/", "text": "Президентът на САЩ Доналд Тръмп представи нова стратегия за Афганистан, която ще гарантира продължаваща американска подкрепа след повече от 16 години военен ангажимент в страната. Той призна, че първоначалният му инстинкт е бил да изтегли американските войски от Афганистан, но осъзнал след встъпването си в длъжност, че \"решенията са много по-различни, когато седиш зад бюрото в Овалния кабинет.\" В телевизионно обръщение в праймтайма в понеделник вечер Тръмп предупреди: \"Не можем да повтаряме в Афганистан грешката, която нашите лидери допуснаха в Ирак\" - изтеглянето, което той нарече прибързано и погрешно, което е създало хранителна среда за терористични групировки като \"Ислямска държава\". Анализатори обаче твърдят, че решението за увеличаване на американските усилия в Афганистан може би е по-скоро свързано с по-широката геополитическа картина, и по-конкретно с нарастващото влияние на Китай. \"Става дума не за Афганистан, а за Пакистан\", каза Йозеф Брамъл от Германския съвет за международни отношения. \"А когато мислите за Пакистан, трябва да имате предвид Китай.\" Враждебен тристранен съюз Новата стратегия предвижда промяна в подхода на Вашингтон към Пакистан, за който Тръмп заяви, че осигурява подслон на терористи. Според Брамъл засилващият се натиск върху Пакистан, в съчетание с по-силно американско присъствие в Афганистан, е предупреждение към Исламабад да не се сближава повече с Китай, който упорито се опитва да наложи влиянието си в региона. \"В последно време Пакистан определено се сближава с Китай. Виждам началото на засилена китайско-американска конфронтация\", каза той пред ДПА. И други са на мнение, че Китай, както и Русия, изграждат близки отношения с ядрената сила Пакистан, за да увеличат влиянието си над Афганистан. \"САЩ следва да осъзнаят, че са изправени пред враждебен тристранен съюз в Афганистан между Пакистан, Русия и Китай\", каза пред Дойче веле Паоло Касака, основател на аналитичния център \"Южноазиатски демократичен форум\". Андрю Смол от Германския фонд \"Маршал\" на САЩ обаче не смята, че новата стратегия на САЩ е насочена срещу Китай. Но той признава, че тя наистина взима предвид ролята на Пекин много повече от преди. \"Не смятам, че натискът над Пакистан е конкретно насочен срещу Китай. Разбира се, възможно е Китай да изтълкува нещата именно по този начин, в зависимост от това какви точно мерки ще се вземат\", каза той. Китай дори би могъл да се намеси и да играе посредническа роля между Пакистан и САЩ, ако отношенията се влошат поради американския натиск, смята той. \"Списък с пожелания за Афганистан\" Според други анализатори изявлението на Тръмп не изглежда като сигнал за някакъв по-голям обрат в американската политика. \"Честно казано, не съм съвсем сигурен каква е новата стратегия - изглежда много подобна на предишната\", каза Гарет Прайс от програмата за Азия на \"Чатъм хаус\". По думите му политиката на Тръмп прилича повече на \"списък с пожелания за Афганистан\", обаче не е ясно как може да бъдат постигнати. В изявлението му липсваха конкретни подробности, например колко американски военни допълнително ще бъдат разположени в Афганистан. Вместо това той каза, че основополагащ елемент на новата стратегия е \"преминаването от подход, основан на срокове, към подход, основан на условия\". \"Много пъти съм казвал колко контрапродуктивно е Съединените щати да обявяват предварително датите, на които възнамеряваме да започнем или да прекратим военните опции. Вече няма да говорим за броя на войниците или за своите планове за по-нататъшни военни действия\", заяви президентът на САЩ. Прайс отбеляза, че основното послание в изявлението може би е да демонстрира американската ангажираност спрямо Афганистан, за да се неутрализира нарастващия скептицизъм в региона. \"Мисля, че става дума за нещо толкова близко до настоящото статукво, че не може да се окачестви като нещо невероятно различно\", заяви той. /БТА", "date": "2017.08.24", "title": "Насочена ли e афганистанската стратегия на Тръмп срещу Китай"}
{"url": "http://www.dnevnik.bg/sviat/2017/08/24/3029725_koncert_v_roterdam_be_otmenen_po_signal_na_ispanskata/", "text": "Концерт в Ротердам бе отменен снощи по сигнал на испанската полиция. Близо до залата, където трябваше да се проведе събитието, пък е бил открит микробус с испански регистрационни номера, който е бил пълен с газови бутилки, уточни на пресконференция кметът на Ротердам Ахмед Абуталеб, съобщава БТА. Той каза още, че шофьорът на превозното средство е бил задържан и отведен за разпит. От полицията пък не уточниха дали откритият микробус е свързан с предупреждението от испанските власти. Ротердамската полиция уточни в \"Туитър\", че шофьорът на микробуса е испански гражданин. Отмененият концерт е на американската рок банда от Калифорния \"Аллах-Лас\". Групата бе съпроводена от полицаи, които евакуираха и събралата се в залата публика. Испанската Гражданска гвардия е получила сигнал за възможна атака на концерт в Ротердам снощи, съобщи представител на органите за борба с тероризма в Испания. Тя е споделила информацията с холандските власти и разследва предполагаемата заплаха. Малко по-късно се разбра, че микробусът не е свързан с терористичните атаки в Каталуния миналата седмица.", "date": "2017.08.24", "title": "Концерт в Ротердам бе отменен по сигнал на испанската полиция"}
{"url": "http://www.dnevnik.bg/sport/2017/08/24/3029731_karatancheva_premina_skorostno_purviia_krug_ot/", "text": "Сесил Каратанчева се класира бързо и убедително за втория кръг от квалификациите на US Open. Българската тенисистка спечели с 6:2, 6:2 срещу холандката Аранча Рус. Софиянката имаше нужда от 71 минути, за да приключи мача в своя полза. В следващия кръг тя ще срещне 17-годишната Клеър Лиу. Мачът започна с оспорван и продължителен гейм, приключил с пробив за българката. Малко след това Рус успя да изравни за 2:2. От този момент Каратанчева пое мача под пълен контрол и взе осем последователни гейма, за да спечели първия сет и да поведе с 4:0 във втория. Единственото предизвикателство пред нея дойде в последния гейм, когато сервираше за победата. Холандката поведе с 40:15 и имаше две поредни точки за връщане на единия пробив. Българката се защити и спечели гейма, а с това и мача. Във втория кръг на квалификациите е и Виктория Томова. Българката ще играе в 19.30 ч. тази вечер с Полона Херцог от Словения, след като преди това  отстрани американката Ирина Фалкони . Най-добрата българска тенисистка  Цветана Пиронкова пропуска Откритото първенство на САЩ заради контузия . Травма в рамото слага край на впечатлящата ѝ серия от 47 поредни участия в основната схема на турнирите от Големия шлем.", "date": "2017.08.24", "title": "Каратанчева премина скоростно първия кръг от квалификациите на US Open"}
{"url": "http://www.dnevnik.bg/sviat/2017/08/24/3029730_ruskiiat_poslanik_v_sudan_e_otkrit_murtuv/", "text": "Посланикът на Русия в Судан бе открит мъртъв в плувния басейн в дома си в столицата Хартум. По първоначални данни Миргаяс Ширински, който е имал високо кръвно налягане, е починал от естествена смърт, съобщава БТА. 62-годишният дипломат е починал, докато плувал. Прессекретарят на руското посолство в Судан Сергей Коняшин обяви, че Ширински е бил намерен с признаци на остър сърдечен пристъп. Веднага е бил повикан лекар, но той не успял да спаси посланика. Ширински е четвъртият руски посланик, който умира в последната една година.", "date": "2017.08.24", "title": "Руският посланик в Судан е открит мъртъв"}
{"url": "http://www.dnevnik.bg/na_put/2017/08/24/3029490_curkvata_licenzira_turoperator_za_poklonnicheski/", "text": "Посещение на сръбския манастир \"Манасия\", в който в началото на 15 в. е работил българският книжовник Константин Костенечки, и на Кавала - градът, в който св. апостол Павел за пръв път стъпва на европейска земя, са част от програмата за септември на заработилия наскоро поклонническо-просветен център \"Св. Йоан Рилски\". Звеното е създадено към Софийската митрополия с благословията на патриарх Неофит, а целта е да просвещават енориашите чрез поклоннически пътувания. Отговорник е отец Стилиян Табаков, предстоятел на столичния храм Св. Андрей Първозвани и участник в изготвянето на концепция за развитие на културния и поклонническия туризъм в страната под егидата на Министерството на туризма. Той и екскурзоводи - богослови водят хората из България и съседните страни по интересни исторически маршрути. Центърът вече има лиценз за туроператор и турагент, а в плановете му освен поклонническите пътувания за българи е и да популяризира българските светини, паметници на културата и изкуството сред чуждестранните посетители. Инициаторите планират да организират зелени училища и детски лагери и да обучават екскурзоводи, които водят туристи в българските църкви и манастири. Под управлението на Българската православна църква се намират 122 манастира, обитавани от 250 монаси и монахини, се вижда от сайта на центъра. Най-популярните маршрути за поклоннически пътувания в страната са Рилският, Бачковският и Троянският манастир. Вече функционира сайтът   poklonnik.bg , който предстои да развие версии и на английски и руски език. О центъра изтъкват като плюс на този тип пътувания възможността \"да се насладим от срещата със светостта и братското общение по време на път\". Организаторите подчертават, че кратките двудневни и тридневни пътувания, организирани през почивните дни, са много подходящи \"не само за утвърдени във вярата, а и за хора, които се колебаят и търсят своя път, защото именно такова едно събитие, в общение с вярващи, водени от свещеник и водач-богослов би могло да ги подтикне към развитие на собствения им духовен живот\". Цените са съпоставими на подобни по продължителност и включени услуги пакети, предлагани от светски туроператори, се вижда от сайта на центъра. ", "date": "2017.08.24", "title": "Църквата лицензира туроператор за поклоннически пътувания"}
{"url": "http://www.dnevnik.bg/sport/2017/08/24/3029732_milosh_raonich_propuska_i_us_open/", "text": "Канадският тенисист Милош Раонич ще пропусне и US Open. Той обяви, че все още не е възстановен от травмата на китката на лявата китка, но се надява да се завърне по-късно през сезона. Заради контузията  Раонич не успя да играе в мастърса в Синсинати , спечелен от Григор Димитров. \"Опитах всичко по силите си да се възстановя навреме за US Open, но... Останах без друг вариант освен да се откажа от турнира\", обяви Раонич в \"Инстаграм\". Канадецът посочи, че уважава прекалено много Откритото първенство в САЩ и останалите тенисисти и затова не може да си позволи да заеме място в схемата, когато знае, че не може да играе по най-добрия начин. Раонич влезе в групата на водещи тенисисти, които пропускат US Open. Новак Джокович, Стан Вавринка и Кей Нишикори няма да играят повече през сезона заради травми. Първенството в САЩ започва на 28 август и ще продължи до 10 септември.", "date": "2017.08.24", "title": "Милош Раонич пропуска и US Open"}
{"url": "http://www.dnevnik.bg/bulgaria/2017/08/24/3029733_roditeli_izliazoha_na_protest_v_podkrepa_na_uvolnena/", "text": "Десетки родители излязоха на протест рано тази сутрин пред сградата на Софийската математическа гимназия (СМГ). С него те изразиха подкрепата си към дисциплинарно уволнената преди повече от месец учителка Петя Тодорова, съобщава Би Ти Ви. Тя беше отстранена от директора на гимназията Антони Стоянов за уронване авторитета и престижа на училището, тъй като дискриминирала около 130 ученици за състезание \"Европейско кенгуру\". Малко след уволнението си тя обяви, че  ще търси правата си в съда.  Преди седмица пък друг учител от СМГ – Величка Велкова, която в момента е и.д. директор,  обвини в натиск зам.-министъра на образованието и науката Таня Михайлова . В сигнал до няколко институции и медиите Велкова обяви, че Михайлова й се е обаждала по телефона с искане да възстанови уволнената учителка, за което Величкова нямала законово основание. Тогава пред \"Дневник\" Таня Михайлова обясни, че в Софийската математическа гимназия е направена проверка по случая и констатациите относно уволнението на Тодорова са, че въпросът може да се реши или чрез управленско решение на директора, или по съдебен път. \"Нашият съвет е въпросът да се реши по най-добрия за децата начин\", обясни Михайлова и допълни, че не е оказвала натиск върху Величкова. Именно притеснението как ще започне учебната година за децата им събра родителите пред СМГ. Според тях учениците са свикнали с работата на Петя Тодорова и искат тя да остане на поста си. Те я определиха като \"отличен професионалист\". По информация на БНТ днес от Министерството на образованието трябва да дадат окончателен отговор за това дали учителката ще бъде възстановена на работа.", "date": "2017.08.24", "title": "Родители излязоха на протест в подкрепа на уволнена учителка от Софийската математическа гимназия"}
{"url": "http://www.dnevnik.bg/sviat/2017/08/24/3029734_zaplahata_na_trump_da_zakrie_pravitelstvoto_e_seriozna/", "text": "Президентът на САЩ Доналд Тръмп е сериозен в заплахата си да затвори федералното правителство, даде да се разбере говорителката на Белия дом Сара Хъкаби Сандърс, цитирана от \"Асошиейтед прес\" и БТА. Тя припомни пред репортери, че Тръмп не е крил, че построяването на стена по границата с Мексико ще е приоритет. Президентът очаква да работи с Конгреса за изпълнението на тази цел, отбеляза Хъкаби Сандърс. \"Ако трябва, ще закрием нашето правителство, но ще построим стената\",  обяви Тръмп  на митинг във Финикс, щата Аризона, във вторник вечерта. Камарата на представителите вече одобри законопроект за бюджета, който предвижда финансиране на построяването на защитното съоръжение по границата с Мексико с цел спиране на нелегалната имиграция. Прокарването на текста в Сената, където демократите и умерените имат по-голяма тежест, обаче е по-несигурно, отбелязва АП. ", "date": "2017.08.24", "title": "Заплахата на Тръмп да закрие правителството е сериозна, каза Белият дом"}
{"url": "http://www.dnevnik.bg/bulgaria/2017/08/24/3029738_mvr_izdirva_82-godishniia_dimitur_danchev_ot_sofiia/", "text": "Столичното Първо районно управление издирва 82-годишния Димитър Ганчев Данчев от София. Мъжът напуснал дома си на 3 август и оттогава е в неизвестност, съобщиха от Министерството на вътрешните работи. Димитър Данчев е висок около 170 см и е с побеляла коса. Не се уточнява с какво е бил облечен в деня, в който е изчезнал. От МВР умоляват всички, които имат информация за него, да се обадят на тел.112, 02/9827119, 02/9827166 или в най-близкото районно управление.", "date": "2017.08.24", "title": "МВР издирва 82-годишния Димитър Данчев от София"}
{"url": "http://www.dnevnik.bg/kultura/2017/08/24/3029737_stihotvorenie_na_margarita_serafimova_e_selektirano_za/", "text": "Стихотворение на поетесата  Маргарита Серафимова , която преди близо два месеца издаде  нова книга , е селектирано за Монреалската  международна награда за поезия . Наградата е в размер 20 000 долара. От над 2 200 стихотворения от 70 страни международно редакторско жури е избрало 50 стихотворения, сред които това на Маргарита Серафимова. От тях съдията на наградата, поетът  Майкъл Харис , ще избере едно, чиято автор/ка ще бъде носител на наградата. Победителят ще се обяви в началото на септември 2017 г. Тук  можете да прочетете на английски език стихотворението на Маргарита Серафимова – \"25 November 2016\" (\"25 ноември 2016 г.\"). А  тук  можете да прочетете, както и да чуете на звукозапис прочетени от авторите им всички 50 селектирани стихотворения, включително \"25 ноември 2016 г.\" Всички стихотворения ще бъдат включени в Световна поетична антология, чието издаване предстои до декември 2017 г. Монреалската международна награда за поезия се присъжда веднъж на две години от 2011 г. насам. Всеки път международното редакторско жури и съдията на наградата са различни. Те четат стихотворенията анонимно – без информация за техния автор. Участието е на английски език. Серафимова е авторка на стихосбирките \"Животни и други богове\" (Университетско изд., София, 2016 г.) и \"Демони и свят\" (изд. \"Черно фламинго\", София, 2017 г.). Нейни творби на английски език редовно излизат в американски, британски и ирландски издания. В българската периодична преса нейни стихотворения се намират в \"Литературен вестник\", \"Литературен свят\", \"Факел\", \"НОпоезия\", \"Свободно поетическо общество\", \"Виж!\" и др.", "date": "2017.08.24", "title": "Стихотворение на Маргарита Серафимова е селектирано за Монреалската международна награда за поезия"}
{"url": "http://www.dnevnik.bg/sviat/2017/08/24/3029743_srubskite_diplomati_zapochvat_da_se_vrushtat_v/", "text": "Сръбските дипломати ще започнат от днес да се завръщат в  посолството на Белград в Скопие , а сръбският вицепремиер и министър на външните работи Ивица Дачич и неговият македонски колега Никола Димитров ще се срещнат в петък в Ниш, за да започнат решаването на отворените въпроси с цел развитие на приятелските отношения на двете държави и двата народа, съобщиха белградският вестник \"Вечерне новости\" и македонската агенция МИА. Завръщането на посланика на Сърбия в Скопие се очаква на 31 август. При завръщането си в Скопие посланикът ще поиска среща с премиера Зоран Заев още на 1 септември, пише изданието, а този четвъртък сръбският президент Александър Вучич ще приеме посланика на Македония. Поетапното нормализиране след дипломатическата криза в началото на седмицата бе договорено между външните министри Димитров и Дачич, малко след  телефонния разговор между Заев и Вучич . Белградските вестници съобщават, че двамата са договорили в телефонен разговор принципите на бъдещото сътрудничество след дипломатическо-политическата криза между двете страни, която възникна след изтеглянето на персонала на посолството на Сърбия в Скопие за консултации в Белград, пише БТА. Според в. \"Политика\" разговорът им дава сигнал за утихването на бурята в отношенията между двете страни. Изданието отбелязва, че двамата в дълъг и открит разговор са разгледали нововъзникналите обстоятелства в отношенията между двете страни и се съгласили, че Сърбия и Македония само в диалог ще решават всяко евентуално разногласие във взаимните си отношения. ", "date": "2017.08.24", "title": "Сръбските дипломати започват да се връщат в посолството в Скопие"}
{"url": "http://www.dnevnik.bg/photos/2017/08/24/3029344_fotogaleriia_prizrachnite_srubski_sela_po_granicata_s/", "text": "Някога оживеното село Репусница се намира на склоновете на Стара планина в Сърбия на границата с България. Сега баровете му са празни, къщите затворени и няма никой по улиците. През 1998 г. властите обявяват селото за закрито поради обезлюдяването, причинено от механизирането на икономиката, затварянето на държавните заводи и изселването от Сърбия вследствие на Балканските войни през 90-те години.", "date": "2017.08.24", "title": "Фотогалерия: Призрачните сръбски села по границата с България"}
{"url": "http://www.dnevnik.bg/sviat/2017/08/24/3029750_vse_poveche_migranti_vlizat_v_kanada_prez_granicata/", "text": "Нелегалната имиграция в Канада през границата със Съединените щати се е увеличила чувствително, предаде \"Ройтерс\", цитирана от БТА. Канадските власти се опасяват от скокообразно нарастване на броя на кандидатите за убежище - въпрос, който подлага премиера Джъстин Трюдо на политически натиск преди парламентарните избори през 2019 г., казаха добре осведомени източници. Нелегалните имигранти в Канада от САЩ са се увеличили повече от три пъти през юли и август - броят им е достигнал близо 7000. Голяма тези част от тези хора са от Хаити. Хаитяните ще загубят през януари временния си статут в Съединените щати на защитена категория и вече ще подлежат на депортиране. Канадските власти смятат, че граждани на Салвадор, Никарагуа и Хондурас, които ще загубят защитеното си положение в САЩ в началото на следващата година, също може да поемат на север.  Повечето от новодошлите в Канада отиват в говорещата френски провинция Квебек - нещо, което предизвика протести от страна на опозиционни политици и антиимигрантски групи.  Либералите на Трюдо се нуждаят от подкрепа в Квебек, за да компенсират очакваните загуби на други места преди изборите през октомври 2019 г. Ако обаче управляващата партия предприеме прекалено строги мерки, тя ще рискува да загуби своята от дълго време култивирана репутация на откритост и толерантност. \"Правителството е в истинско затруднение по този\" въпрос, каза един от цитираните източници. Канадският премиер призова кандидатите за убежище да не пресичат границата извън официални пунктове, предаде \"Франс прес\". \"Няма да имате преимущество, ако изберете да влезете в Канада по нередовен начин. Трябва да спазвате правилата, а те са много\", предупреди Джъстин Трюдо след края на правителствено заседание, посветено на увеличаването в последно време на кандидатите за убежище в Канада, пресекли границата пеша.", "date": "2017.08.24", "title": "Все повече мигранти влизат в Канада през границата със САЩ"}
{"url": "http://www.dnevnik.bg/bulgaria/2017/08/24/3029763_s_nova_tehnologiia_chez_veche_moje_da_ustanovi_koi/", "text": "Електроразпределителното дружество в Западна България ЧЕЗ вече може да засича крадците на ток. Това става с новите балансови електромери, които са монтирани на всички трафопостове на компанията. Този тип електромер показва колко ток влиза в трафопоста и ако някой краде електричество, от ЧЕЗ веднага виждат разликата и локализират нарушителя до района на трафопоста, съобщава Би Ти Ви. По данни на дружеството средно 200 абоната се захранват от един трафопост. Когато се установи кражба, извършителят се търси сред тези абонати. Така крадците на ток могат да бъдат хванати доста бързо. От ЧЕЗ обясниха още, че в ромските махали, както повечето хора си мислили, не се краде повече ток от идеалния център на София или смятаните за елитни квартали в столицата. Собственици на заведения, хотели и бизнеси в центъра нанасяли по-големи загуби от ромите. Наскоро ЧЕЗ са установили видна обществена личност да краде ток в София за къщата си с басейн. От компанията обаче отказаха да назоват името му. Най-много ток пък се крадял във врачанското село Галиче. Оказва се, че там се краде повече електричество, отколкото се плаща.", "date": "2017.08.24", "title": "С нова технология ЧЕЗ вече може да установи кой краде ток"}
{"url": "http://www.dnevnik.bg/sviat/2017/08/24/3029759_katar_vrushta_poslanika_si_v_iran_i_zasilva_vruzkite/", "text": "Катар обяви, че ще върне посланика си в Иран, предадоха \"Ройтерс\" и ТАСС. Това ще стане повече от 20 месеца след като той бе отзован в знак на протест срещу атаките срещу саудитски дипломатически мисии в Иран от демонстранти, гневни от  екзекутирането на шиитски духовник  в Саудитска Арабия. Катар предприе този ход в знак на солидарност със сунитското кралство, което е основен регионален съперник на шиитската Ислямска република. През юни тази година обаче Саудитска Арабия и редица нейни съюзници скъсаха дипломатическите си отношения с малкото, но богато и влиятелно емирство, което обвиниха, че подкрепя терористични групировки и  се е сближило с Иран . Катар отрича тези обвинения, като досега не е намерено решение на конфликта. Катарското министерство на външните работи съобщи, че посланикът в Иран ще бъде върнат, без да уточни кога точно ще стане това. Доха иска да засили връзките си с Техеран във всички области, се отбелязва в изявлението. Катарският и иранският външен министър са обсъдили в телефонен разговор двустранните отношения и начините за тяхното укрепване и развиване. Иран позволи на катарската национална авиокомпания да използва въздушното му пространство и изпрати на Катар храни, след като Саудитска Арабия и нейните съюзници  прекъснаха търговските и транспортните си връзки  с емирството. ", "date": "2017.08.24", "title": "Катар връща посланика си в Иран и \"засилва връзките във всички области\""}
{"url": "http://www.dnevnik.bg/sport/2017/08/24/3029747_tejki_grupi_i_golemi_sblusuci_ochakvat_otborite_v/", "text": "\"Ювентус\", \"Барселона\", \"Ливърпул\" и \"Спортинг\" (Лисабон). \"Реал\" (Мадрид), \"Пари Сен Жермен\", \"Тотнъм\" и \"Селтик\". Това са само две от потенциалните \"групи на смъртта\" в Шампионската лига. Тази вечер в 19.00 ч. в Монако ще се тегли жребият за груповата фаза на най-силния клубен турнир, а разпределението на отборите по урни предвещава страхотни сблъсъци. Откакто първа урна е резервирана за шампионите на осемте страни с най-висок национален коефициент, голяма част от фаворитите попадат във втора. Третата също събира някои големи имена на континента, а от четвъртата дебнат опасни съперници. Присъствието на цели три испански отбора във втора урна, по два английски във втора и трета, както и два италиански в трета е предпоставка за оформянето на поне две много тежки групи. Този сезон в турнира ще участват 12 отбора, които са ставали европейски шампиони. Това са рекордьорът \"Реал\" (Мадрид), \"Байерн\", \"Челси\", \"Ювентус\", \"Бенфика\", \"Барселона\", \"Борусия\" (Дортмунд), \"Порто\", \"Манчестър юнайтед\", \"Ливърпул\", \"Селтик\" и \"Фейенорд\". Девет от тях са печелили турнира след трансформирането му в Шампионска лига през 1992 г. Дебютантите в груповата фаза на турнира са два - \"Лайпциг\", който спечели сребърните медали при първото си участие в Бундеслигата, и шампионът на Азербайджан \"Карабах\", който при петия пореден опит успя да преодолее квалификциите. Жребият тази вечер има едно ограничение - два отбора от една и съща футболна асоциация не могат да попаднат в една група. Първите два отбора от осемте групи се класират за осминафиналите на турнира, а завършилите на трето място ще продължат европейското си участие в директните елиминации на Лига Европа. Тази вечер в Монако освен тегленето на жребия ще се състои и церемонията по връчването на  годишните награди на УЕФА  за най-добър футболист и треньор. Ще бъде обявени също  най-добрите играчи по постове , както и идеалният отбор на сезона.", "date": "2017.08.24", "title": "Тежки групи и големи сблъсъци очакват отборите в Шампионска лига"}
{"url": "http://www.dnevnik.bg/sviat/2017/08/24/3029784_kitai_predupredi_sasht_da_se_suobraziavat_s_pakistan/", "text": "САЩ трябва да ценят ролята на Пакистан в Афганистан и да зачитат неговите опасения за сигурността, заяви висш китайски дипломат в телефонен разговор с държавния секретар Рекс Тилърсън, предадоха \"Ройтерс\" и БТА.  Министерството на външните работи на Китай защити своя съюзник Пакистан тази седмица, когато президентът Доналд Тръмп заяви, че САЩ  не могат повече да си затварят очите  за присъствието на екстремисти в безопасни убежища на пакистанска земя. Ян Цзечъ, който има по-висок ранг от външния министър като член на Държавния съвет, каза на Тилърсън в разговора вчера, че Китай е готов за съвместни усилия в координация със САЩ в Афганистан за постигане на мир и стабилност в страната и в региона. \"Трябва да ценим важната роля на Пакистан по афганистанския проблем и да зачитаме суверенитета и основателните опасения за сигурността\", заяви Ян Цзечъ пред американския първи дипломат. Китайският външен министър Ван И се е срещнал с министъра на външните работи на Пакистан Техмина Джанджуа в Пекин във вторник, съобщи днес китайското външно министерство. Той похвалил усилията на Пакистан в борбата с екстремизма и за осигуряване на безопасността на китайско-пакистанския икономически коридор - централна инициатива в рамките на глобалния план за икономическо развитие на президента Си Цзинпин \"Един пояс, един път\". Предвид настоящата сложна и променлива международна и регионална ситуация стратегическото значение на китайско-пакистанските отношения е още по-голямо, подчертал Ван. ", "date": "2017.08.24", "title": "Китай предупреди САЩ да се съобразяват с Пакистан"}
{"url": "http://www.dnevnik.bg/sviat/2017/08/24/3029822_makedonskiiat_prezident_srubskiiat_razuznavach_e_bil/", "text": "Появата на представителя на сръбското разузнаване БИА в парламента в Скопие  в нощта на безредиците  на 27 април, при които над 100 души бяха ранени, е била неправомерна и неискана от македонските служби. Това обяви президентът на Македония Георге Иванов в изявление, разпространено от кабинета му и цитирано от електронното издание МКД. \"Фактите показват, че в критичния ден, преди да влезе в Събранието (парламента), дипломатът не поискал писмено или устно разрешение от овластено лице или компетентен държавен орган. Откакто завършил действието, известил за дейността си, с което не може да се намали отговорността за неразрешения престой в парламента\", казва Иванов по-малко от ден след като лидерите в Белград и Скопие обявиха, че ще се стремят да нормализират отношенията си след кратка дипломатическа криза. Думите му дойдоха след интервю на Живалевич, който в интервю в сряда отхвърли твърдения от управлявалата към момента на безредиците ВМРО-ДПМНЕ, че не е получил одобрение за влизането си в парламента. Сръбският разузнавач каза още, че разрешението било дадено от съветник на президента Иванов и че мисията му не била \"тайна, а добронамерена за сигурността на Македония\". Дни след инцидента Живалевич обясни, че е бил в сградата по служебно задължение, да види дали в инцидента участват лица от Сърбия - футболни фенове или екстремисти. Самият сръбски президент Александър Вучич  каза на същия ден , че Живалевич не се обърнал към него него за разрешение, а \"попитал най-висшия представител на изпълнителната власт\" в Македония. \"Казал им е, че иска да бъде там, (питал) дали му позволяват. Те са били напълно запознати.\" Досега кабинетът на президента се е въздържал от коментари за ситуацията, за да не се злоупотребява с името на съветника и то да не се използва като алиби от Живалевич, за да избегне отговорност. Според Иванов обаче вече е необходимо да се каже, че \"съветникът на президента няма власт\" да разреши влизането в парламента на чуждестранни представители и дипломати. ", "date": "2017.08.24", "title": "Македонският президент: Сръбският разузнавач е бил неправомерно в парламента в нощта на безредиците"}
{"url": "http://www.dnevnik.bg/biznes/2017/08/24/3029769_i_prez_juli_kreditiraneto_produljava_da_raste/", "text": "През юли продължава възходящият темп на кредитиране, стабилен остава и темпът на намаление на лошите и преструктурирани заеми. Депозитите продължават да растат въпреки ниските лихви. Това показват данните на БНБ, цитирани в днешния брой на  \"Капитал daily\" . Ръст в кредитирането има и при фирмите, и при домакинствата. Заемите за домакинствата нарастват с 5.5% на годишна база до общо 9.2 млрд. лв., което е лек спад в сравнение с ръста от 6%, отчетен през юни. Годишното увеличение на корпоративните кредити показва леко увеличение през юли – 2.8%, спрямо отчетения през юни – 2.1%. Обемът им достига 31.3 млрд. лв. За изминалите години след 2014 г., когато фалира КТБ, корпоративното кредитиране е успяло да обърне тенденцията на спад и да възстанови растежа си.  Данните показват, че депозитите продължават да се увеличават. Това се случва въпреки много ниските лихви, които в съчетание с инфлацията може да докарват дори отрицателна доходност на гражданите и фирмите. Спестяванията на домакинствата са 46.025 млрд. лв. в края на юли 2017 г., като се увеличават с 5.3% на годишна база. При фирмените депозити нарастването е с 10.3% на годишна база до 19.986 млрд. лв. Очакванията на централната банка са нарастването на депозитите да се забави в следващите месеци предвид ниските лихви в сектора. Данните на БНБ показват, че продължават да намаляват лошите и преструктурираните кредити. По методологията на централната банка това е целият размер на балансово отчитаните кредити, които са преструктурирани или са необслужвани с просрочие над 90 дни, като тук влизат и тези, които се отчитат като загуба. Общият им обем към края на юли е 7.349 млрд. лв., което представлява дял от 15.3%. На годишна база се понижават за трети пореден месец с двуцифрен темп. Към края на миналия месец той е 10.7%. Това не е обаче делът на необслужваните кредити, които се отчитат в тримесечната надзорна статистика на БНБ. Те не включват преструктурираните заеми и методологията на отчитане е различна. Техният дял е малко над 12.6%.", "date": "2017.08.24", "title": "И през юли кредитирането продължава да расте"}
{"url": "http://www.dnevnik.bg/sport/2017/08/24/3029820_poveche_ot_200_dushi_shte_uchastvat_vuv_vitosha_run/", "text": "Повече от 200 души са се записали за \"Витоша рън\", обявиха организаторите, които очакват броят им да стигне 300. Сред тях е и рекордьорът Шабан Мустафа, който ще опита да подобри постижението си в планинското бягане от центъра на София до Черни връх. Състезанието ще се проведе за 11-и път в събота. Стартът e едновременен за всички участници - в 9 ч. пред Музея на съвременното изкуство в Южния парк до Моста на влюбените. Преди две години  Мустафа постави рекорда с 1.36:46 часа . Най-доброто постижение при жените от 1.54:30 ч. продължава да е на Милка Михайлова от 2011 г. Миналото лято най-бързо до върха на 2290 м стигна Димитър Михайлов. 37-годишният представител на \"Янтра-Исполин\" завърши за 1.48:37 ч., като изпревари само с 41 секунди Илия Кацаров. При жените спечели Мая Недялкова от \"Младост Благоевград\" с 2.05:56 ч. Състезателните категории са мъже и жени, младежи и девойки до 20 г., плюс ветерани над 40, 45, 50, 55, 60, 65 и 70 г. Трасето е с дължина 17.5 км с пет междинни контролни пункта и преминава пo централната алея на Южния парк, продължава по ул. \"Никола Крушкин\", пресича Околовръстния път на кръговото с бул. \"Черни връх\", зад Фантастико, по ул. \"Чемшир\" през \"Драгалевци\", Посетителски център \"Витоша\", пътеката за Черни връх, през Голи връх и Платотo до финала на върха. Маркировката е с ленти и табели.", "date": "2017.08.24", "title": "Повече от 200 души ще участват във \"Витоша рън\", Мустафа ще търси нов рекорд"}
{"url": "http://www.dnevnik.bg/gradska_sreda/2017/08/24/3029774_v_evropa_ima_24_grada_s_po-tejki_zadrustvaniia_ot/", "text": "София е включена за пръв път в  индекса на п роизводителя на навигационни системи \"ТомТом\"  (TomTom) за градовете с най-големи задръствания в света. Позицията на единствения български град, попаднал в класацията, е в \"златната среда\" сред общо 189 оценени населени места от 48 държави. София е на 83-то място в света и на 24-то място в Европа (от 43 града). Според изчисленията на авторите на индекса пътуването в пиков час сутрин в София отнема с 58% повече време, отколкото във време с нормален трафик, а вечерните задръствания отнемат с 66% повече. В световен мащаб най-тежък е трафикът в Мексико сити, където пътуващите в пиковете часове губят двойно повече време, отколкото в ненатоварените. Сред европейските градове най-неблагоприятно се представят Букурещ - с 90% и 98% забавяне съответно, което го поставя на пета позиция в световната класация. Румънската столица е следвана от двата най-големи града в Русия - Москва и Санкт Петербург. Сред европейските столици най-малко са задръстванията в Копенхаген, Амстердам и Будапеща, където закъсненията в часовете пик са под 50%. Най-добре представилият се европейски град е полският Катовице - на 162-ро място в света едва една четвърт удължаване на времето за пътуване в пиковите часове. Индексът се публикува за шеста година поред като целта е да ориентира шофьорите, местните власти и производителите за нивата на задръстванията в урбанизираните територии за вземане на нужните решения. През тази година са изследвани 390 града от 48 държави, с 95 повече, отколкото през миналата. От класацията се вижда, че в почти всички европейски градове, изследвани и през миналата година, положението се влошава. Подобрение с по 1% на времето за пътуване отчитат единствено Варшава (11-то място), Стокхолм (28-мо място), Бирмингам (31-во място) и Лийдс (32-ро място).   1. Букурещ (5) 2. Москва (13) 3. Санкт Петербург (21) 4. Лондон (25) 5. Марсилия (26) 6. Рим (27) 7. Париж (35) 8. Брюксел (37) 9. Манчестър (39) 10. Атина (41) 11. Варшава (42) 12. Кьолн (52) 13. Неапол (59) 14. Хамбург (61) 15. Нижни Новгород (63) 16. Нюкасъл (64) 17. Виена (67) 18. Барселона (68) 19. Милано (72) 20. Мюнхен (76) 21. Ливърпул (78) 22. Антверпен (79) 23. Осло (81) 25. Берлин. (84)", "date": "2017.08.24", "title": "В Европа има 24 града с по-тежки задръствания от София"}
{"url": "http://www.dnevnik.bg/evropa/zemedelie/2017/08/24/3029775_finansiraneto_za_prerabotvateli_po_zemedelskata/", "text": "Oт 3 на 2 млн. евро ще бъде намалена максималната субсидия, която кандидатите по схемата за инвестиции в преработка и маркетинг на селскостопански продукти по Програмата за развитие на селските райони ще могат да получат. Промяната е заложена в проектонаредба за прилагане на схемата, публикувана за обществено обсъждане, съобщава \"Капитал Daily\". Идеята е по този начин да се даде възможност на повече фирми да получат финансиране за своите проекти. Очаква се приемът на бизнес планове за преработка да започне през септември и да продължи 8 седмици според публикувания график на земеделското министерство. Планираният бюджет е за около 100 млн. евро, като това е последната налична сума по тази схема до 2020 г. По неофициална информация на \"Капитал\" обаче на 20 юли се е провело заседание на комитета по наблюдение на програмата, на което е взето решение да се насочат 70 млн. евро към тази схема от други по-слабо атрактивни в програмата, тъй като има риск от загуба на средства през 2018 г., ако не бъдат изпълнени междинните цели по програмата. През настоящия прием на проекти ще има и два нови приоритета, които ще носят допълнителни точки в крайното класиране. Единият е, ако фирмата е експортно ориентирана, а другият- ако има поне тригодишна дейност и да не са получавали досега субсидии за преработка. Запазва се и предимството на компании, които работят в сектори плодове и зеленчуци, преработка на месо и мляко, биологична продукция, етерични култури. Неофициалните данни към момента сочат, че в предходния прием по мярката, който бе през 2016 г., са подадени проекти с инвестиционна стойност от 1.6 млрд. лв., като отпуснатият бюджет за кандидатстването тогава е бил около 200 млн. лв. Така се е стигнало до класиране на предложенията, като одобрените към юли проекти са 190. Основната част от тях са за преработка и маркетинг на плодове и зеленчуци и продукти от животновъдния сектор. Около 15% от одобрените проекти са в сферата на етерично-маслените култури.", "date": "2017.08.24", "title": "Финансирането за преработватели по земеделската програма ще бъде до 2 млн.евро"}
{"url": "http://www.dnevnik.bg/detski_dnevnik/2017/08/24/3029834_direktorut_na_sofiiskata_matematicheska_gimnaziia_da/", "text": "Началникът на Регионалното управление на образованието в София Ваня Кастрева призова директора на Софийската математическа гимназия (СМГ) Антони Стоянов да подаде оставка. Поводът - напрежение в училището и  протести на родители за връщане на работа на уволнена учителка . От интервю на Кастрева пред БНТ се разбра, че ако Стоянов не подаде оставка сам, той може да бъде освободен заради нарушения в училището, констатирани при проверка там. Тази сутрин родители протестираха в подкрепа на Петя Тодорова, която е отстранена от директора на гимназията Антони Стоянов за уронване авторитета и престижа на училището, тъй като дискриминирала около 130 ученици от гимназията за състезание \"Европейско кенгуру\". Малко след уволнението си тя обяви, че  ще търси правата си в съда.  Преди седмица пък друг учител от СМГ – Величка Велкова, която в момента е и.д. директор,  обвини в натиск зам.-министъра на образованието и науката Таня Михайлова . В сигнал до няколко институции и медиите Велкова обяви, че Михайлова й се е обаждала по телефона с искане да възстанови уволнената учителка, за което Величкова нямала законово основание. Тогава пред \"Дневник\" Таня Михайлова обясни, че в гимназията е направена проверка по случая и констатациите относно уволнението на Тодорова са, че въпросът може да се реши или чрез управленско решение на директора, или по съдебен път. \"Нашият съвет е въпросът да се реши по най-добрия за децата начин\", обясни Михайлова и допълни, че не е оказвала натиск върху Величкова.", "date": "2017.08.24", "title": "Директорът на Софийската математическа гимназия да подаде оставка, поиска Ваня Кастрева"}
{"url": "http://www.dnevnik.bg/sviat/2017/08/24/3029828_vurhovniiat_sud_na_indiia_lichnata_neprikosnovenost_e/", "text": "Върховният съд в Индия отсъди, че гражданите имат фундаменталното човешко право на лична неприкосновеност и с решението си ще засегне огромна част от административния живот в Индия от обработката на данни до издаването на лични карти, предадоха \"Ройтерс\" и Би Би Си. Очаква се то да се отрази и на законодателство в различни области като забраната на хомосексуалността, както и на употребата на телешко месо и алкохол в някои индийски щати. Правото на лична неприкосновеност е \"защитено като част от Член 21 (от конституцията), който защитава живота и свободата\". Правителството на Нарендра Моди твърди обратното - че няма нищо \"фундаментално\" в правото на неприкосновеност, тъй като то не е част от конституцията. Решението идва на фона на спорните намерения на правителството за издаване на национални лични карти с биометрични данни. По т.нар. схема \"Аадхар\" са се регистрирали над един милиард души - по-голямата част от населението на Индия - с надеждата, че ще имат по-добър достъп до държавни услуги. Правозащитни организации се опасяват, че са възможни злоупотреби с личните данни на индийците. Правителството обаче досега настояваше, че регистрацията на картите трябва да е задължителна. Критиците на \"Аадхар\" смятат, че биометричните данни дават възможност на властите и на различни организации да получат достъп до информация като потребителски навици, приятели и познати, състояние и собственост. Причината отчасти е и че тези карти вече са задължителни за множество операции като подаване на данъчна декларация или работа с банкови сметки, а много компании се опитват да получат достъп до данните на потребители и клиенти. Ще има специално отсъждане и за схемата \"Аадхар\", обяви адвокатът Прашант Бхушан, цитиран от \"Ройтерс\".", "date": "2017.08.24", "title": "Върховният съд на Индия: Личната неприкосновеност е основно човешко право"}
{"url": "http://www.dnevnik.bg/bulgaria/2017/08/24/3029842_s_promeni_v_dva_zakona_shte_se_premahne/", "text": "Необходими са промени в два закона, за да се премахне дискриминацията по отношение на отпуската и обезщетенията сред осиновителите. Министерството на труда и социалната политика планира да ги изготви и предложи до края на тази година, така че да се изравнят гражданските права за тези семейства, съобщава ведомството пред в. \"Сега\". Социалният министър беше задължен да предложи мерки срещу  проблема с ощетяващата отпуска по майчинство за осиновители на деца до 2 години  след решение на Комисията за защита от дискриминация миналата седмица. И въпреки че министерството обжалва решението с формалния мотив, че социалният министър не може да приема законодателни промени, от там обещават да изготвят и предложат корекции в Кодекса на труда и Кодекса за социално осигуряване, така че да няма неравнопоставеност както между осиновителите на деца на различна възраст, така и между тях и биологичните родители. Сега при осиновяване на дете под една година жените имат право на високоплатеното майчинство само за времето, докато детето навърши една година. Т.е. може да има право само на два или дори един месец обезщетение, ако бебето е на 10 или 11 месеца. А ако детето е на година и един месец например, жената има право на 11 месеца нископлатено майчинство, през което ще получава по 340 лв. месечно, а не обезщетението от 90% от заплатата си. Това правило важи единствено за осиновителите на деца до 2 години, защото ако детето е между 2 и 5 г., на майката се полага една пълна година от високоплатеното майчинство. Обаче не се полага втората нископлатена година, както при другия вид майчинство. Освен това правото се прекъсва веднага щом детето навърши пет години, така че ако например е на 4 години и половина, майката има право на отпуска и обезщетение от НОИ само за остатъка от половин година. От отговора на МТСП се разбира, че експертите търсят начин как правата на всички осиновители на деца до 5 г. да бъдат приравнени. От асоциацията на осиновените и осиновителите предлагат да има целеви отпуск за осиновяване - майката осиновителка да има право на отпуск за отглеждане на дете при осиновяване 2 години, считано от датата на влизане на решението в сила, като през първата се изплаща обезщетение 90% от осигурителния доход, а за втората - полагащото се обезщетение за отглеждане на дете до 2 години.", "date": "2017.08.24", "title": "С промени в два закона ще се премахне дискриминацията срещу осиновители, обеща социалното министерство"}
{"url": "http://www.dnevnik.bg/bulgaria/2017/08/24/3029832_sudut_osvobodi_sreshtu_podpiska_maikata_na/", "text": "Софийският градски съд (СГС) освободи срещу подписка Юлия Василева - майката на изоставеното бебе в столичния Западен парк, съобщи Би Ти Ви. Според магистратите няма опасност тя да се укрие или да извърши ново престъпление. Миналата седмица по-долната съдебна инстанция наложи най-тежката мярка за неотклонение на майката - постоянен арест. Детето беше открито вечерта на 11 август в Западния парк  от случайни минувачи. То беше в добро здравословно състояние. Наказанието, което предвижда законът за така повдигнатото обвинение - създаване на опасност за физическо и душевно развитие на бебето, е лишаване от свобода до 3 години и обществено порицание.", "date": "2017.08.24", "title": "Съдът освободи срещу подписка майката на изоставеното в столичния Западен парк бебе"}
{"url": "http://www.dnevnik.bg/sport/2017/08/24/3029850_pulev_atakuva_ostro_zauerland_zaradi_pregovorite_za/", "text": "Боксьорът Кубрат Пулев се изказа остро срещу отбора си \"Зауерланд\" заради  подготовката за мача с Антъни Джошуа  за световната титла. Българският боксьор изтъкна, че промотърът му се интересува единствено от финансовата изгода от двубоя. \"Водят се преговори, без да да съм попитан дори. Това не е финал на републиканско първенство, а битка за световната титла\", обяви Пулев в публикация във \"Фейсбук\". Той призна за разрив в отношенията си с германците. \"За съжаление с моите промотъри изобщо не сме в синхрон. Първо, мен никой не ме е уведомил за крайна дата. Имахме разговори по тази тема, но не сме се разбрали за нищо конкретно. По принцип от доста време комуникацията ми с Кале Зауерланд и с управителя на компанията не е никак добра. Преди известно време обсъждахме предстоящия двубой, но не стигнахме до нищо конкретно. Мястото, от което разбрах, че тази дата остава твърдо, са медиите. Чуждите и българските\", посочи той.", "date": "2017.08.24", "title": "Пулев атакува остро \"Зауерланд\" заради преговорите за мача с Джошуа"}
{"url": "http://www.dnevnik.bg/biznes/2017/08/24/3029845_biznesut_niama_smisul_ot_osiguritelnite_pragove/", "text": "Съществуването на минимални осигурителни прагове няма смисъл - и без тях осигурителните вноски нарастват с 6%, а приходите от тях - с над 10%. Това пишат до министъра на труда и социалната политика Бисер Петков четирите национално представителни работодателски организации - Конфедерацията на работодателите и индустриалците, Българската стопанска камара, търговско-промишлената палата и Асоциацията на индустриалния капитал. Те предупреждават, че административното определяне на праговете от министъра ще е в разрез с политиката на правителството за намаляване на административната тежест. До утре трябва да приключат преговорите между бизнеса и синдикатите за размера на минималните осигурителни вноски по браншове и професии, които да действат през 2018 г. Работодателите не участват в преговорите за втора година поред, защото смятат, че това е стара и неадекватна регулация, която не се прилага другаде в ЕС, Повод за днешната реакция на бизнеса е предупреждението на министър Петков, направено чрез медиите, че при провал на преговорите, праговете ще бъдат определени административно. Налице е пълен контраст с високо оценените от нас усилия на правителството за намаляване на административната тежест, намеса в икономиката и необходимостта от реформиране на анахроничното и негъвкаво трудово законодателство, пишат работодателските организации.", "date": "2017.08.24", "title": "Бизнесът: Няма смисъл от осигурителните прагове"}
{"url": "http://www.dnevnik.bg/detski_dnevnik/2017/08/24/3029856_okolo_10_ot_mestata_v_sofiiskiia_universitet_ostavat/", "text": "Около 10% от местата в Софийския университет \"Св. Климент Охридски\" остават незаети и след трето класиране, научи \"Дневник\". Официалните данни за незаетите места ще бъдат обобщени утре. Тази година субсидираните от държавата места за първокурсници в най-голямото учебно заведение у нас са 4916. За тях кандидатстваха 6499 души, което по данни на университета говори за ръст на кандидатите спрямо последните години.  Най-желаната специалност отново бе психологията , а на първо класиране в университета бяха приети  3300 студенти . Миналата година  в повечето университети имаше четвърто класиране заради незапълнени места . Допълнителен прием ще има и тази година. На 16 септември в Софийския университет ще има кандидатстудентски изпити по физика, теология, изобразително изкуство и музика.", "date": "2017.08.24", "title": "Около 10% от местата в Софийския университет остават незаети след трето класиране"}
{"url": "http://www.dnevnik.bg/sport/2017/08/24/3029883_botev_zapochva_zashtitata_na_kupata_na_bulgariia_v/", "text": "\"Ботев\" (Пловдив) ще започне защитата на Купата на България с гостуване на \"Локомотив\" (Горна Оряховица). Другите два пловдивски отбора - \"Марица\" и \"Локомотив\", ще се изправят един срещу друг в първия кръг на турнира. \"Лудогорец\" ще играе с \"Оборище\" (Панагюрище), ЦСКА ще пътува до Черноморието за мач с \"Несебър\", а \"Ботев\" (Гълъбово) е първият съперник на \"Левски\". В един от най-интересните сблъсъци от първия кръг лидерът във Втора лига \"Локомотив\" (София) посреща \"Верея\". Мачовете ще се играят на 19, 20 и 21 септември. \"Може да очакваме един мач, който трябва да се изиграе сериозно от футболистите. Надяваме се, че все още и времето е топло по морето, ще има доста симпатизанти на ЦСКА и радостно е, че ще видят отбора, който сега положително и добре играе в този етап\", коментира представителят на червените Димитър Пенев след жребия. В първия кръг на турнира участват 32 отбора - 14-те от Първа лига, 15 от Втора лига (без дублиращия състав на \"Лудогорец) и победителите от квалификациите в Северна, Югозападна и Югоизточна България. Отборите от елита бяха в първа урна, тъй като не могат да се срещат помежду си в първия кръг. Другите два тима от първа урна бяха \"Созопол\" и \"Царско село\", които завършиха най-напред през миналия сезон от настоящите представители на Втора лига. В първия кръг, осминафиналите и четвъртфиналите има една среща, а полуфиналите са в два мача на разменено гостуване. Финалът ще е на 9 или 10 май на Националния стадион \"Васил Левски\". Жребият за първия кръг \"Нефтохимик\" - \"Царско село\" \"Несебър\" - ЦСКА \"Марица\" - \"Локомотив\" (Пловдив) Представител на Северна България - \"Берое\" \"Черноморец\" (Балчик) - \"Славия\" Представител на Югоизточна България - \"Дунав\" \"Монтана\" - \"Черно море\" Представител на Югозападна България - \"Септември\" \"Ботев\" (Враца) - \"Пирин\" (Благоевград) \"Литекс\" - \"Витоша\" (Бистрица) \"Локомотив\" (Горна Оряховица) - \"Ботев\" (Пловдив) \"Оборище\" (Панагюрище) - \"Лудогорец\" \"Струмска слава\" - \"Созопол\" \"Поморие\" - \"Етър\" ", "date": "2017.08.24", "title": "\"Ботев\" започва защитата на Купата на България в Горна Оряховица"}
{"url": "http://www.dnevnik.bg/detski_dnevnik/2017/08/24/3029895_stara_hartiia_za_nova_kniga_i_konkurs_za_razkaz/", "text": "Тази година Хасково, София, Русе, Пловдив и Бургас ще бъдат домакини на националната екокампания \"Стара хартия за нова книга\", съобщиха организаторите \"Екопак България\" АД и Книжен център \"Гринуич\". Всяко дете, което заведе възрастен придружител с поне 5 кг стара хартия за рециклиране, ще получи нова детска книга по избор, както и подаръци. А и колкото повече стара хартия съберат децата, толкова повече дървета ще спасят от изсичане. Под надслов \"Почисти и прочети\" кампанията започва на 9 септември в Хасково от 10 до 14 ч. на сцената на пл. \"Свобода\". В София инициативата ще се състои на 10 септември от 10.30 до 19 ч. на бул. \"Витоша\" 37 пред Книжен център \"Гринуич\". На 17 септември Русе посреща \"Стара хартия за нова книга\" от 10 до 14 ч. на пл. \"Свобода\" пред Съдебната палата. Децата на Пловдив ще имат възможност да предадат своята стара хартия на 23 септември между 10 и 14 ч. на пл. \"Стефан Стамболов\". Финалът на кампанията ще бъде поставен в Бургас на 24 септември от 10 до 14 ч. в приморския парк пред Пантеона. Всички мероприятия се провеждат със съдействието на общините и регионалните библиотеки. Талисман на кампанията тази година е фентъзи героят Пърси Джаксън. 12-годишният тийнейджър с талант да се забърква в неприятности е познат на българските читатели от поредицата на американския писател Рик Риърдън \"Пърси Джаксън и боговете на Олимп\", публикувана от издателство \"Егмонт\". За участниците в петте града ще бъдат подготвени викторини и игри в духа на книгите за Пърси Джаксън, в които децата ще могат да получат допълнителни изненади. Специалното предизвикателство на организаторите също е вдъхновено от митичната тема: конкурс за кратък разказ \"Стари герои в нови истории\". Деца и тийнейджъри до 18-годишна възраст могат да напишат и изпратят история с любим древногръцки персонаж, поставен в нова и необичайна ситуация. В конкурса могат да участват деца, които живеят в общините, в които ще се проведе кампанията. Творбите ще се изпращат предварително от 24 август до 5 септември включително на имейл  konkurs@greenwich.bg , а пълните условия на конкурса можете да прочетете  тук . За да има за всички достатъчно книги, всеки, който изпълни условието да донесе 5 кг стара хартия за рециклиране, ще може да получи само една книга, но не повече. Децата, донесли допълнителни 5 кг хартия, ще получат втора книжка на екотематика – изданието \"Ти можеш да спасиш планетата\", предоставено от \"Екопак България\" АД.", "date": "2017.08.24", "title": "Стара хартия за нова книга и конкурс за разказ"}
{"url": "http://www.dnevnik.bg/biznes/2017/08/24/3029833_kak_bjurokraciiata_vuv_franciia_spira_poleta_na_vodno/", "text": "Френският яхтсмен Ален Тебо иска да превърне дизайна на лодката, използвал, за да подобри през 2009 г. световния рекорд за скорост на плуване, в чист и бърз такси превоз по вода в големите градове. Идеята му среща одобрението на инвеститорите и се очаква за проекта да се наберат между 50 и 100 млн. евро до края на септември, пише \"Ройтерс\". Агенцията припомня, че докато настоящият президент Еманюел Макрон (който днес пристига в България - бел. ред.) е бил министър на икономиката, е обявил, че иска да превърне Франция в нация на стартъпите. Сега от канцеларията му не са коментирали дали все още подкрепя проекта в новото си качество. Проектът SeaBubbles среща трудности в това да убеди властите в Париж да увеличат разрешената скорост за движение по Сена. Създателят на проекта се притеснява, че развитието на компанията ще бъде препятствано от бюрокрацията. Тебо дава пример с това, че му е отнело два месеца да подпише договор за лизинг за два автомобила и месец на адвокатите му да регистрират компанията - нещо, което би отнело няколко часа в други страни. Прототипът на SeaBubbles запазва енергията в батерията си, като се изправя \"на крака\" при висока скорост. Кметът на Париж Ан Идалго подкрепи идеята, като се качи на борда на таксито през юни. Но проектът има шанс само ако се увеличи разрешената скорост за движение по реката. От офиса на кмета не са отговорили на въпроси на агенцията по темата. Засега проектът на яхтсмена е получил известно финансиране от държавна инвестиционна банка, но заявките за получаване на 200 хил. евро правителствена субсидия не са били одобрени с мотива, че такава подкрепа може да получат само компании, които са се доказали. Тебо казва, че поне пет града проявяват интерес към този вид превоз, който би могъл да стане част от обществения им транспорт, но не посочва кои. Държавната инвестиционна банка Bpifran е една от движещите сили за стартъпите в страната с вложени в тях общо 191 млн. евро през 2016 г. Наред с това има и частни инициативи като мегакампуса в Париж - Station F, разположен на 366 хил. кв.м, който отвори врати в края на юни след инвестиция от 250 млн. евро на милиардера Ксавие Ниел. Помага и нарастващото доверие на инвеститорите след победата на Макрон, който наложи публичния си образ като политик, който подкрепя бизнеса, допълва \"Ройтерс\". Ако се съди по данните към момента, 2017 г. може да достигне над 700 сделки със стартъпи до края на годината, което е ръст от 40%. През първата половина на годината в сектора са инвестирани 2.03 млрд. долара. Това прави Франция втората след Англия по най-субсидиран стартъп сектор. Инвеститорите смятат, че стартъпите във Франция нямат толкова проблеми с финансирането, колкото с бюрокрацията и трудовото законодателство, което защитава служителите, но може да бъде проблематично и твърде скъпо за прохождащия бизнес. Франция заема 21 място по конкурентоспособност в тазгодишната класация на Световния икономически форум. Но е 115-а сред 138 страни по критерия \"тежест на държавните регулации\" и на 129 място по бързина, с която може да се наеме или освободи персонал. На първо място сред оплакванията на инвеститорите във френската икономика е тъкмо трудовото законодателство. Всяка местна фирма с над 50 служители трябва да създаде съвет на служителите, а също и синдикат. Съкращенията и освобождаването на служители може да се окажат доста скъпа процедура за работодателите. По тази линия новият президент Макрон обеща да направи промени, припомня \"Ройтерс\". На този фон много малко френски стартъпи са се превърнали в т.нар. еднорози - тоест компании, оценени на над 1 млрд. долара.", "date": "2017.08.24", "title": "Как бюрокрацията във Франция спира полета на водно такси"}
{"url": "http://www.dnevnik.bg/sviat/2017/08/24/3029917_london_pogreshka_zaplashi_s_deportaciia_stotina/", "text": "Правителството на Великобритания се извини за разпращането на около сто писма до граждани от ЕС, че вече нямат право да пребивават на територията на страната и ако не я напуснат до един месец, ще бъдат депортирани, предаде ДПА. Грешката придоби гласност, след като финландката Ева Йохана Холмберг, гост-преподавател по история в Лондонския университет \"Куин Мери\", публикува в социална медия подробности от полученото писмо. \"Вътрешното министерство иска да депортира финландска изследователка, която е омъжена за британец и плаща данъци във Великобритания, т.е. мен\", написа Холмберг в \"Туитър\". Говорителка на вътрешното министерство се извини на хората, получили подобни писма, и каза, че се извършва разследване как те са били разпратени погрешка. \"Влязохме във връзка с всички, които са получили тези писма, за да ги уведомим, че могат да ги пренебрегнат\", каза говорителката. Тя декларира, че \"правата на всички граждани на ЕС, които живеят в Обединеното кралство\", остават непроменени\". Намаляването на миграцията бе едно от основните обещания на  активистите за Брекзит . По време на преговорите по условията за  напускане на ЕС  както Лондон, така и Брюксел определиха за приоритет правното положение на  европейците във Великобритания  и на британците на континента.", "date": "2017.08.24", "title": "Лондон погрешка заплаши с депортация стотина европейци"}
{"url": "http://www.dnevnik.bg/zdrave/2017/08/24/3029847_gugul_shte_prikanva_turseshtite_depresiia_da_se/", "text": "Хората, които търсят в \"Гугъл\" (Google) по ключовата дума \"депресия\", скоро ще бъдат подканвани да попълнят въпросник, за да установят дали страдат от  психичното заболяване . Най-голямата търсачка си партнира с Американския алианс по психични болести, за да разпространи проекта, който в момента е само за потребителите от САЩ, съобщава Би Би Си. Хората, които търсят информация за депресия, ще виждат бутон \"Проверете дали имате клинична депресия\". Достатъчно ще бъде да го последват, за да могат да направят анонимно тест за състоянието си – ниво на депресията и необходимост от оценка от специалист. Инструментът PHQ-9 (The Patient Health Questionnaire-9) включва девет въпроса, например колко често проявявате \"минимален интерес или удоволствие от правенето на неща\" или колко често \"имате трудност с концентрирането върху неща като четене на вестник или гледане на телевизия\". Различни изследвания са посочили, че инструментът е бърз и надежден начин да се определят точно признаците на клиничната депресия. Инструментът може да е полезен, като бързо насочи хората, че е необходимо да потърсят помощ. От алианса обаче предупреждават, че той не е предназначен да поставя медицински диагнози и не бива да се разглежда като заместител на квалифицираната помощ. От \"Гугъл\" са коментирали пред \"Файненшъл таймс\", че ако даден човек попълни теста, отговорите му няма да бъдат съхранявани от компанията и към него няма да бъде насочвана реклама по темата.", "date": "2017.08.24", "title": "\"Гугъл\" ще приканва търсещите \"депресия\" да се тестват за психичното заболяване"}
{"url": "http://www.dnevnik.bg/analizi/2017/08/24/3029888_makron_i_godinata_2440/", "text": "През 1770 г. в Амстердам вижда бял свят една наистина необичайна книга – \"Годината 2440\". Става дума за утопичен роман, дело на Луи-Себастиан Мерсие, плодовит писател, философ и есеист, впоследствие член на Конвента и враг на Робеспиер, който с тази си книга всъщност създава \"утопията по френски\". Ала още тогава съвременниците му си дават сметка, че ако книгите на утопистите винаги са били поместени \"някъде другаде\" – на въображаем остров, както е при Томас Мор, Томазо Кампанела или Франсис Бейкън, то при Мерсие пътуването във времето се извършва някак странно, без той всъщност да напуска Париж. Като \"сън, който може и никога да не е бил\", както гласи подзаглавието на книгата. А подтикът за написването й, става ясно още в началото, е разпра с препатил от живота англичанин, който не разбира как изобщо съществува страна, олицетворявана от град като Париж, \"градът на светлината\", поразяващ не само с красотата и с охолството си, но и с крайната си нищета и толкова силни социални напрежения, които неминуемо (и то много скоро) могат да доведат до взрив. Припомням, че книгата е публикувана в Холандия, където няма цензура, а две десетилетия по-късно във Франция рухва Бастилията и избухва революцията. Сънят на Мерсие, който го прехвърля седем столетия напред във времето, обаче му предоставя възможността да се разходи из един друг, съвсем необичаен Париж през XXV в. – град още по-красив, където хората живеят на практика без конфликти, доволни от възнагражденията си. Проблемните квартали са направо неузнаваеми, а функцията на полицията е чисто символична. Финансите са изключително стабилни, благодарение на новите асигнации, валидни из цяла Европа (един вид евро). Хората във Франция, независимо от личностите си, културни и религиозни различия, са станали много по-търпими едни към други, което се доказва и от световния печат, чийто преглед Мерсие ни дава страна по страна. И тъй: чрез вестите, дошли от Константинопол, научаваме, че Турция вече не е в Европа; освен това мир цари от Токио до Персия и от Мексико, през Филаделфия, до страната на папуасите. А важна роля във всичко туй играе един млад френски владетел, пребиваващ във Версай – просветен, енергичен и неуморен, чиито усилия правят живота във Франция, а и на Стария континент, тъй хармоничен и спокоен. Няма как Еманюел Макрон, днешният президент на Франция, бидейки философ по образование и ученик на големия френски мислител Пол Рикьор, да не е запознат с \"Годината 2440\" на Мерсие. Не твърдя, че тази \"утопия по френски\" е негов блян, ала въпреки всичко се натрапват някои амбициозни препратки, щом човек разгърне програмната му книга  \"Революция\"  – неговият политически манифест, с който спечели изборите и французите му гласуваха картбланш за сериозни промени: не само вътре в страната, но и по \"реориентирането\" или поставянето на \"Европа на нови основи\". Книга, в която \"младият френски управник\" търси решения, за да даде по нещо на всички – по-ниски данъци за бизнеса, но и по-силна държава; по-добри социални шансове за \"отритнатите\", но и по-голяма икономическа конкурентоспособност. , защото президентът Макрон е наясно, че инак дори най-големите на Стария континент лесно ще бъдат прилапани от \"китайския тигър\", поради което Париж и Берлин трескаво обсъждат мерки за опазването на европейската икономика. Истината е, че този амбициозен и едва трийсет и девет годишен \"управник на Елисейския дворец\" в момента е в повече от добра стартова позиция. И това съвсем не е някаква \"френска утопия\", а резултат от благоприятното стечение на вътрешни и външни фактори. Може би от времето на генерал Дьо Гол никой френски президент не е печелил толкова решаващи победи (на президентски и парламентарни избори) при пълен разпад на традиционната опозиция (в случая – и в ляво и в ясно). И никога досега френски президент не е влизал във властта във време, когато вечният съперник – Лондон – е на път да се оттегли от ЕС, оставяйки открит въпроса за \"британското наследство\" в европейските институции. Освен това в Берлин предстоят избори, а преднината на Ангела Меркел е доста крехка. Еманюел Макрон пък е в началото на мандата си, без да е обременен с минало управление или стари скандали. Вярно, че рейтингът му през последните месеци пострада, но това е обяснимо предвид желанието му за \"революция\" в икономиката и в социалната система на Франция. Известно е, че реакционерите в социалната сфера са винаги по-популярни, отколкото революционерите. И че той няма как вечно да ходи по вода, както го изобразяваше на корицата си сп. \"Икономист\". Макрон спечели битката за Елисейския дворец, не само защото французите го предпочетоха пред Марин льо Пен, чиито идеи за излаз от еврото и връщане към франка, икономическо капсулиране и съответно отваряне към Русия предизвикаха сериозни опасения. . В момента 3 500 000 французи в трудоспособна възраст са без работа (безработицата е малко под 10% процента). Макрон спечели, защото обеща да разблокира френската икономика. За целта \"младият управник\" трябва да се захване с прословутата 35-часова работна седмица, което предвещава жестока съпротива от всемогъщите във Франция синдикати. А също и с реформа на пенсионната система (което пък му отваря втори фронт с избирателите в предпенсионна възраст). Ето защо, озовал се между Сцила и Харибда – между 35-часовата работна седмица и пенсионната реформа – изглежда, че Макрон е склонен първо да се захване с френската конкурентоспособност. Ала тук проблемът е не само френски, но и европейски. Става дума за \"командироването на работници\" или за работната мобилност в Европа, която се обсъжда от близо година. Според сега действащото в ЕС законодателство работници от новите страни-членки могат да трудят в период от 36 месеца на западноевропейския пазар, като фирми от техните страни им плащат командировъчни, далеч по-ниски от заплатата, която получава съответният френски или немски работник. , целяща да регламентира този вид \"делокализирани трудови отношения\", предвижда това да става за период не по-дълъг от 24 месеца. В края на юни Франция отхвърли този вариант на директивата, доколкото Еманюел Макрон лично настоя \"командироването на работници\" да се ограничи до 12 месеца, другото било \"социален дъмпинг\". Освен това френското предложение настоява в тези командировъчни задължително да се включват отчисления и за \"транспорт, жилище и храна\" на работниците, така че заплащането да стигне до минималните ставки във Франция и Германия (тоест около 9.70 евро на час). И трето, Франция пледира за въвеждането на общоевропейски контрол над фирмите-посредници, които да не са само \"пощенски кутии\", а да имат съответната дейност на територията на страните си, да плащат там данъци и т.н. Нещо, което предполага да се създаде съответната \"инспекция по труда в ЕС\". Позволих си да навляза по-детайлно в идеите на Макрон за  \"социалния дъмпинг\" , защото те засягат \"ахилесовата пета\" в отношенията между Западна и Източна Европа. Как се гради политическо и икономическо единство в съюз, където социалните неравенства са толкова големи (минималната работна заплата в Германия, Франция, Белгия и Холандия в момента е около 1500 евро, в Испания – 826 евро, в Чехия и Унгария около 350-360 евро, а в Румъния и България съответно 275 и 235 евро)? Очевидно е, че трябва да се потърси компромис. И то в обозримо бъдеще, а не нещата да се оставят в хоризонта на \"годината 2440\". , без някой да си прави илюзии, че могат да се вземат лесни или прости решения и то утре или вдругиден. Френските медии са категорични, че Макрон умишлено \"вдига летвата\", за да може поне част от исканията на Париж да намерят място в текста на бъдещата директива, която ще се обсъжда от европейските социални министри на 23 октомври. Източна Европа очевидно няма да е съгласна с тези искания, тъй като това ще засегне множество местни фирми, чието предимство е евтината работна ръка. Аргументите са познати и добре известни, особено в България. В същото време българите продължават да са най-ниско платените на трудовия пазар в Европа, а от страната има отлив на квалифицирана работна ръка, което все повече се усеща в икономиката. Накратко, в опит да рестартира или провокира \"европейския дух\" младият \"френски управник\" тръгна на своята източноевропейска обиколка, давайки си сметка, че част от идеите му тук неизбежно ще се натъкнат на съпротива. Все пак интересна е стратегията му да посети \"проевропейските държави\" в тази част на континента. В Залцбург, първа стъпка от пътуването му на изток, Макрон има среща с австрийския канцлер Кристиан Керн, където гостуват премиерите на Чехия и Словакия. Някои медии нарекоха това събитие среща във формата \"Аустерлиц\". Полша и Унгария пък са пренебрегнати, което на практика разполовява Вишеградската четворка. Следва посещение в Букурещ при президента Йоханис и премиера Тудосе, като обиколката приключва във Варна със срещи с президента Радев и премиера Борисов. . Ала тъй като в политиката не можеш да казваш само \"не\", когато искаш да чуеш \"да\" за Шенген или \"да\" за едно бъдеще членство в еврозоната, без което България би минала в европейската периферия, изглежда, че на хоризонта се очертава и българско контрапредложение в сферата на отбраната. Ако се вярва на авторитетното икономическо издание \"Ла Трибюн\", Макрон знаково е поканен във Варна, тъй като България смята да обнови флота си с два нови бойни кораба. И така през 2017 г. се връщаме в изходната точка на известните ни колебания от 2007 г. Тогава България преговаряше за закупуването първо на четири, а после на две френски корвети, и то по време на посещението на Никола Саркози в София. Ставаше дума френската \"Армарис\" да поеме Варненската корабостроителница, която да се превърне в неин регионален център и това да доведе до откриването на няколко хиляди и то квалифицирани работни места. Бе начертан дори бизнес план за изплащането на двете корвети, включващ гратисен период и десетгодишен срок. След което офертата бе анулирана. Заговори, че не ни трябват кораби, а самолети – Ф-16 или \"Грипен\". Икономическата криза от 2009 г. запрати всички тези планове на бунището. А сега, ако се вярва на публикациите в чуждата преса, България отново обявява обществена поръчка за два бойни кораба и ще води преговори с Франция (без да има яснота ще купуваме ли и самолети – нови \"Грипен\" или Ф-16 втора употреба от Португалия). Така Еманюел Макрон \"влиза в обувките\" на Никола Саркози, без да е много ясно ще се сбъднат ли тези български намерения. Тъй като българската утопия никога не е била увенчавана с конкретна дата.", "date": "2017.08.24", "title": "Макрон и \"Годината 2440\""}
{"url": "http://www.dnevnik.bg/bulgaria/2017/08/24/3029935_motivite_za_otnemane_na_dopuska_na_zam-shefa_na/", "text": "Решението и мотивите, с които Държавната комисия по сигурността на информацията (ДКСИ) потвърди отнемането на допуска на заместник-председателя на бюрото за контрол на СРС-та Георги Гатев, са класифицирана информация. Това се разбира от отговор на комисията до \"Дневник\". По-рано тази седмица  стана известно, че ДКСИ  е отхвърлила жалбата на Гатев срещу отнетия му от ДАНС допуск до класифицирана информация.  ДАНС отне допуска на зам.-шефа  на бюрото по разследвания след искане на прокуратурата. Гатев обжалва решението на агенцията, но  тя го потвърди.  Така случаят отива във Върховния административен съд (ВАС). Държавното обвинение аргументира предложението си за отнема на допуска му със среща на Гатев с обвиняем магистрат в заведение, след която магистратът подал заявление да бъде проверено дали е подслушван незаконно. Той обаче не го написал сам, а това станало на компютъра на административния секретар на институцията. По същия начин било изготвено и заявление от друг подсъдим магистрат.", "date": "2017.08.24", "title": "Мотивите за отнемане на допуска на зам.-шефа на бюрото за подслушване са класифицирана информация"}
{"url": "http://www.dnevnik.bg/razvlechenie/2017/08/24/3029899_bezbog_e_predlojen_za_nominaciia_na_evropeiskite/", "text": "Българският филм \"Безбог\" е сред 51 филма, които са в списъка с предложения за номинация на Европейските филмови награди. Филмът е първият пълнометражен за режисьорката Ралица Петрова, за което получи наградата на Асоциацията на филмовите критици ФИПРЕССИ за най-добър дебют от Източна Европа. \"Безбог\" пък взе голямата награда \"Златен леопард\" на фестивала в Локарно, като има и още  25 национални и международни награди . Европейските награди се раздават ежегодно от Европейската филмова академия и са еквивалент на американските \"Оскар\". Тази година заключителната церемонията ще се състои на 9 декември в Берлин. \"Безбог\" разказва за медицинската сестра Гана, която краде личните карти на пациентите от старческия дом, в който работи, за да ги продава на черния пазар. За ролята си на Гана Ирена Иванова получи актьорските награди от фестивалите в Сараево и Локарно. \"Филмът се противопоставя на многото липси, с които сме принудени да живеем в България. От липсата на правосъдие до липсата на ценности\", каза  Ралица Петрова в интервю  за портал \"Култура\".", "date": "2017.08.24", "title": "\"Безбог\" е предложен за номинация на Европейските филмови награди"}
{"url": "http://www.dnevnik.bg/sport/2017/08/24/3029938_basketbolistite_iztegliha_mechtan_jrebii_za_svetovnite/", "text": "Българският национален отбор по баскетбол изтегли възможно най-добрия жребий за първата фаза от квалификациите за световното първенство в Китай през 2018 г. Тимът, воден от Любомир Минчев, попадна в група с Чехия, Исландия и Финландия. Четири отбора ще изиграят по два мача на разменено гостуване. За втората фаза на квалификациите в зона \"Европа\" ще се класират заелите първите три места. След това се оформят четири групи с по шест отбора, като първите три от всяка се класират за световното първенство. България започва с домакинство на Финландия на 24 ноември, а три дни по-късно гостува на Исландия. На 22 февруари Любомир Минчев и неговите възпитаници посрещат Чехия, а на 25 февруари им предстои пътуване до Финландия. Последните два мача на националните са на 29 юни с Исландия у дома и на 2 юли в Чехия. Осемте групи бяха оформени предварително, а тегленият днес жребий трябваше да определи само къде ще попаднат осемте отбора, които минаха през предварителни квалификации - България, Беларус, Швеция, Босна и Херцеговина, Холандия, Австрия, Естония и Косово. Някои от групите бяха изключително тежки като група А, в която чакаха европейският шампион Испания, Черна гора и Словения. Там попадна съставът на Беларус, който беше заедно с България в предварителните квалификации и загуби двете си срещи с тима на Любомир Минчев. Другите тежки групи бяха група Е с Франция, Русия и Белгия, група G със Сърбия, Германия и Грузия, група H с Гърция, Израел и Великобритания и група В с Турция, Украйна и Латвия. В тях попаднаха съответно Босна и Херцеговина, Австрия, Естония и Швеция. Жребият за първата фаза Испания, Черна гора, Словения, Беларус; Турция, Украйна, Латвия, Швеция;  Литва, Полша, Унгария, Косово;  Италия, Хърватия, Румъния, Холандия;  Франция, Русия, Белгия, Босна и Херцеговина;  Чехия, Финландия, Исландия, България;  Сърбия, Германия, Грузия, Австрия;  Гърция, Израел, Великобритания, Естония;", "date": "2017.08.24", "title": "Баскетболистите изтеглиха мечтан жребий за световните квалификации"}
{"url": "http://www.dnevnik.bg/morski/2017/08/24/3029947_dvijenieto_v_centura_na_varna_shte_bude_ogranicheno/", "text": "Временни ограничения на движението и паркирането в централната част на Варна ще бъдат въведени във връзка с посещението на президента на Френската република Еманюел Макрон. Това съобщиха от общинската администрация в града. От 20 ч. днес (24 август) до 18 ч. утре (25 август) няма да се допускат престой и паркиране в следните участъци: - от кръстовището на ул. \"Найден Геров\" с бул. \"Княз Борис I\" в посока локално платно за официален вход на хотел \"Суис Белхотел\"; - по ул. \"Константин Фотинов\" от официалния вход на хотел \"Суис Белхотел\" до кръстовището с ул. \"Васил Друмев\"; - от кръстовището на ул. \"Константин Фотинов\" с ул. \"Васил Друмев\" до кръстовището на бул. \"Княз Борис I\" с ул. \"Васил Друмев\". От 13 ч. до 18 ч. утре ще бъде забранено и движението на автомобили в същите участъци, както и по ул. \"Найден Геров\" - от кръстовището с ул. \"Васил Друмев\" до кръстовището с бул. \"Княз Борис I\". Президентът на Франция Еманюел Макрон и съпругата му Брижит ще пристигнат на летище Варна късно тази нощ и ще бъдат настанени в някогашната персонална вила на бившия диктатор Тодор Живков (1954 до 1989 г.) в правителствената резиденция \"Евксиноград\". В 10 ч. президентът на България Румен Радев ще посрещне Макрон с официална церемония пред двореца \"Евксиноград\", а веднага след нея двамата ще проведат среща \"на четири очи\" и ще ръководят пленарните разговори между официалните делегации на двете президентски институции. В 11.15 ч. двамата президенти ще дадат съвместна пресконференция. За 11.35 ч. е насрочена срещата на \"четири очи\" между министър-председателя Бойко Борисов и президента на Френската република Еманюел Макрон. Тя също ще бъде последвана от пленарни разговори. От българска страна в тях ще участват вицепремиерите Екатерина Захариева, Томислав Дончев и Красимир Каракачанов и министърът на финансите Владислав Горанов. Пресконференцията на премиера Борисов и президента Макрон ще се състои в 12.45 ч. Около 15 ч. Бойко Борисов и френския му гост ще посетят Центъра с навигационни симулатори във Висшето военноморско училище \"Н. Й. Вапцаров\" във Варна. Очаква се Еманюел Макрон и съпругата му Брижит да отлетят от страната около 18 ч. в петък.", "date": "2017.08.24", "title": "Движението в центъра на Варна ще бъде ограничено заради посещението на Еманюел Макрон"}
{"url": "http://www.dnevnik.bg/sviat/2017/08/24/3029844_desetki_hiliadi_grajdani_na_evrosujuza_sa_napusnali/", "text": "Нетната миграция към Великобритания е намаляла с 81 000 души до 246 000 през 12-те месеца от март миналата година до същия месец на 2017 г. По-голямата част от този спад се дължи на напускащите европейски граждани - общо 44 000 души или с 20 000 повече, отколкото за предходния период. Това показва официалната британска статистика, публикувана в четвъртък. Само сред гражданите на Европейския съюз в Обединеното кралство нетната миграция за разглеждания период е 127 000, с 51 000 по-малко от предходния - най-ниското ниво от края на 2013 г. насам. Това означава, че прирастът на граждани на страни от Европейския съюз е бил с 40% по-малък за този период, отколкото за предходните 12 месеца. За разглеждания период общият брой на имигрантите, пристигнали във Великобритания - 588 000 души - е най-малкият от юни 2014 г. Емигриралите от страната са достигнали 342 000 - най-големият брой от септември 2012 г., казва Агенцията за национална статистика. Тези общи данни включват както гражданите на ЕС, така и на страни извън съюза и британските граждани, които напускат или пристигат в страната. Все по-малко източноевропейци Особено рязко се е увеличил делът на напускащите от източноевропейските държави, присъединили се към Европейския съюз през 2014 г. и представляващи отделна статистическа категория в Обединеното кралство (EС8). Близо 17 000 повече граждани на Чехия, Естония, Унгария, Латвия, Литва, Полша, Словакия и Словения са си тръгнали за 12-те месеца до март тази година, отколкото в предходния период.", "date": "2017.08.24", "title": "Десетки хиляди граждани на евросъюза са напуснали Великобритания за 12 месеца"}
{"url": "http://www.dnevnik.bg/tehnologii/2017/08/24/3029969_feisbuk_shte_pozvoli_na_platenite_medii_da_subirat/", "text": "\"Фейсбук\" (Facebook) ще предложи на новинарските организации опция да събират абонати, без \"Фейсбук\" да получава част от доходите им.  Това обяви създателят на \"Фейсбук\"  Марк Зукърбърг . Новата инициатива е част от проекта за борба с  фалшивите новини  Facebook Journalism Project, който започна дейност през януари тази година. \"Ако хората се абонират, след като са видели техен текст във \"Фейсбук\", парите ще отиват направо при издателите, които работят усилено, за да разкрият истината, а \"Фейсбук\" няма да взима нищо. Планираме да започнем с малка група американски и европейски издатели по-късно през годината и ще се вслушваме в техните впечатления.\" Зукърбърг  пише още, че компанията ще започне да поставя медийни лога до статиите, разпространявани в социалната мрежа, за да помогне на потребителите да се ориентират откъде идва информацията. \"Когато хората потърсят дадена статия или видят такава, събрала интерес, те ще виждат и логото на издателя ѝ до нея. Тази идея дойде от разговорите ни с новинарски организации по целия свят. Целта ни е накрая да има лого до всяка новина във \"Фейсбук\", така че хората да разбират по-добре какво четат\", пише Зукърбърг. Засега новата опция ще се прилага само за статиите в секцията Trending и в търсачката, но се очаква в бъдеще да я има навсякъде. Проектът  Facebook Journalism Project започна  с идеята да се засилят връзките на компанията с издателите, за да се разработят съвместно механизми, които да действат още преди публикуването на журналистическите материали. Компанията на  Зукърбърг  също смята да въведе програми за обучение на журналисти, които да им помогнат по-добре да търсят по-успешно в платформата за новини и събития. \"Фейсбук\" също разчита да е полезен и на широката публика, като ѝ помогне да разграничава надеждни източници на информация, което ще направи по-ефективна борбата с фалшивите новини. Това усилие на социалната мрежа е най-твърдото признание, че носи отговорност за потреблението и масовото разпространение на новини. До неотдавна собственикът на мрежата  Марк Зукърбърг  обявяваше \"Фейсбук\" за технологична компания, но през последната година и половина изникнаха твърде много въпроси за това как информацията, която се разпространява чрез нея, се отразява на всичките 1.8 млрд. През декември \"Фейсбук\" започна партньорство с външни групи, за да проверяват фактите в публикуваните в мрежата истории и да идентифицират такива, които вероятно са фалшиви новини. Тъкмо тогава Зукърбърг обяви: \"Осъзнавам, че имаме по-голяма отговорност от това да поддържаме една технология, през която преминава информационният поток.\"", "date": "2017.08.24", "title": "\"Фейсбук\" ще позволи на платените медии да събират абонати безплатно"}
{"url": "http://www.dnevnik.bg/biznes/2017/08/24/3029955_durjavata_shte_poiska_predvaritelno_izpulnenie_na/", "text": "За да избегне ново забавяне, държавата ще поиска от компетентните органи да разрешат предварително изпълнение на договора за изграждане на тол система за тежкотоварните автомобили над 3.5 тона. Това е съобщил днес министърът на регионалното развитие и благоустройството Николай Нанков при посещение в Годеч, съобщиха от ведомството. \"Ще поискаме предварително изпълнение от компетентните органи - Комисията за защита на конкуренцията и Върховния административен съд, в случай на обжалване на решението на комисията за избор на изпълнител, който да изгради и внедри тол системата\", е казал министърът. При последния кръг от процедурата, на стойност около 200 млн. лв. , участваха шест обединения  на български и чуждестранни фирми. В момента документацията им се обработва от оценителната комисия. Конкурсът за пръв път беше обявен при предишното правителство на ГЕРБ през април 2016 г. и оттогава е обжалван от 14 дружества. Много често жалбоподатели са фирми за общо строителство с много нисък капитал и с почти никакви печалби. Премиерът Бойко Борисов вече обяви, че при ново забавяне правителството ще възложи работата на държавна компания. По изчисления на регионалното министерство България губи най-малко 1.5 млн. лв. на ден от забавянето на тол системата. Крайният срок, който правителството си поставя за въвеждане на тол-системата, е краят на 2018 г.", "date": "2017.08.24", "title": "Държавата ще поиска предварително изпълнение на договора за тол системата"}
{"url": "http://www.dnevnik.bg/biznes/2017/08/24/3029958_ministurut_na_finansite_predlaga_oblekcheniia_za/", "text": "С промени във Валутния закон Министерството на финансите облекчава някои административни процедури. Това се вижда от проекта, публикуван за обществено обсъждане в портала за обществени консултации на правителството. От проекта се вижда, че се предлага да отпадне регистрационният режим за фирмите, които добиват, преработват и правят сделки с благородни метали и скъпоценни камъни и изделия от тях по занятие. В момента се изисква регистрация в Министерството на финансите 14 дни преди започване на дейността. Със законопроекта се предвижда Министерският съвет с наредба да определи изискванията към дейността по добиване, преработване и сделки с благородни метали и скъпоценни камъни и изделия от тях. Не се предвижда отпадане на изискванията за проверка и маркиране на изделията от благородни метали, както и за идентифициране на скъпоценните камъни, с което се осигурява защита на гражданите и търговците. В резултат на промяната ще се намалят административната тежест и разходите за бизнеса и гражданите, е записано в мотивите към проекта. В него се посочва и че предлаганите изменения не са свързани с никакви разходи както за бизнеса, така и за държавата. Предвижда се още да се отмени воденето на регистър от митническите власти за търговските кредити по износа и вноса и за финансовия лизинг между местни и чуждестранни фирми. Това означава и че ще отпадне необходимостта от подаването на декларация пред митниците.", "date": "2017.08.24", "title": "Министърът на финансите предлага облекчения за бизнеса във Валутния закон"}
{"url": "http://www.dnevnik.bg/bulgaria/2017/08/24/3029998_pojar_v_sofiia_napravi_putia_kum_tri_kvartala/", "text": "Голям пожар горя за няколко часа в складова база на столичната ул. \"Челопешко шосе\", съобщиха от Министерството на вътрешните работи. Към момента няма данни за пострадали при инцидента, като от МВР уточниха, че няма опасност за хората и населените места наблизо.  Заради пожара улицата беше затворена, а пътят към три квартала остана непроходим. Това са \"Челопечене\", \"Кремиковци\" и \"Ботунец\", съобщава БНР. В района все още се разнася гъст черен дим, заради който видимостта е намалена. Въпреки това вредните емисии заради пожара не превишават нормалните стойности. Общо осем пожарни коли гасиха пожара. На мястото на инцидента бяха изпратени и няколко водоноски. Пожарът е възникнал в производствено хале, което представлява механичен цех за производство на пушки за пейнтбол. Огънят е унищожил цеха, склад за готова продукция, 2 микробуса, 3 леки автомобила, техника и офис оборудване. Частично е засегнат склад наблизо. Пожарът е локализиран на площ от около 300 кв.м. При инцидента е паднало хале с големина от 200 кв.м.  Преди месец имаше пожар и в склад в индустриалната зона на Казичене. Тогава се запали хале с дрехи втора употреба на компанията за онлайн продажби Remixshop.com.  Щетите бяха оценени на около 9 млн. лв.", "date": "2017.08.24", "title": "Пожар в София направи пътя към три квартала непроходим (допълнена)"}
{"url": "http://www.dnevnik.bg/photos/2017/08/24/3029937_fotogaleriia_protest_sreshtu_otglejdaneto_na_norki/", "text": "Гражданска инициатива за забрана на добива на \"ценни кожи\" в България, представители на организации за защита на животните, природозащитници и граждани протестираха днес пред Министерството на земеделието. Протестиращите настояват да бъдат затворени фермите, които отглеждат американски норки за кожи в България. В момента в страната има две такива ферми за ценни кожи: едната е до старозагорското село Маджерито, а втората е до варненското село Любен Каравелово", "date": "2017.08.24", "title": "Фотогалерия: Протест срещу отглеждането на норки заради кожи"}
{"url": "http://www.dnevnik.bg/bulgaria/2017/08/24/3030048_trima_policai_shte_rabotiat_v_novata_priemna_v_kvartal/", "text": "Трима полицаи ще работят в новата приемна на полицията, която беше открита днес в квартал \"Лозница\" в Асеновград. Това се случва два месеца след като имаше инцидент между роми и българи, завършил с арести и ранени. Тогава, за да успокоят напрежението, управляващите поеха обещание да възстановяват приемната в квартала. Днес на събитието присъства вътрешният министър Валентин Радев. Той заяви, че ще бъдат въведени ред и законност в ромската махала в Асеновград. \"Не се радвам, че откриваме приемна тук. Ще се радвам, ако след време на нейно място открием детска площадка\", заяви Радев, цитиран от  dariknews.bg . Полицейска приемна в Асеновград не е имало от 10 години. 30 хиляди лева са били инвестирани от община Асеновград, а държавата е отпуснала още 15 000 лева.", "date": "2017.08.24", "title": "Трима полицаи ще работят в новата приемна в квартал \"Лозница\" в Асеновград"}
{"url": "http://www.dnevnik.bg/gradska_sreda/2017/08/24/3029982_pet_organizacii_iskat_konnata_baza_da_ne_bude_mestena/", "text": "Петиция срещу предвиденото преместване на конната база от Борисовата градина в Ловния парк са инициирали фондациите \"Вземи ме вкъщи\", \"Център за рехабилитация посредством хипотерапия, терапевтична езда и зоотерапия\", \"Форум\" и сдруженията \"РПЦ - На ти с природата\", \"Приятели за животните\". Преместването на конната база е част от предвижданията на подробния устройствен план за парка,  който беше представен през юли . Автори на проекта са проектантското студио \"Ковачев архитекти\" по поръчка на Столичната община от 2015 г. Сред предложенията в плана са премахването на рекламните и преместваемите обекти, автокъщата за луксозни автомобили \"Капитолия\", заведенията на езерото \"Ариана\" и клуб \"Маймунарника\", построяване на музей \"Зелената памет на София\", 4 паркинга за автомобили. В петицията се посочва, че настоящото място на конната база е най-подходящо за всички посетители на парка, като също така се вписва хармонично в уюта и зеленината на парка. Организациите не приемат аргумента на проектантите, че конната база затруднява влизането в парка и е неподходящо съоръжение за тази негова част. Организациите отбелязват, че конната база е мястото, където деца и юноши с увреждания практикуват лечебна гимнастика (хипотерапия), при която основно средство е общуването с конете и ездата. В петицията се казва и че в медийните си изяви и изказвания служителите на общината и проектантите не отговарят на важни въпроси като дали е направено проучване за посещаемостта и интереса на гражданите към конната база, колко ще струва преместването й и изграждането на нова, как ще се гарантира безопасността в отдалечения район на Ловен парк.", "date": "2017.08.24", "title": "Пет организации искат конната база да не бъде местена от Борисовата градина"}
{"url": "http://www.dnevnik.bg/biznes/2017/08/24/3029980_ministur_nankov_se_nadiava_otsechkata_kresna_-/", "text": "Участъкът от магистрала \"Струма\" между може да бъде изграден предсрочно и да е готов през 2018 г., прогнозира днес министърът на регионалното развитие и благоустройството Николай Нанков, цитиран от пресцентъра на министерството. Строителството започна точно преди година, а предвиденият срок според сайта на Агенция пътна инфраструктура е 1280 дни, тоест 3.5 г. Общата дължина е 23.6 км, изпълнител е консорциум, воден от \"Главболгарстрой\", стойността на проекта е 234 млн. лв. Следващата седмица - на 31 август, ще бъде направена първа копка на 6-километров участък от Лот 3.1 от магистралата между  Разрешението за строеж на обекта е издадено през миналата седмица, а през тази е обнародвано в \"Държавен вестник\". През следващата седмица ще бъде обявена нова обществена поръчка за строителството на   на магистралата. За да върви по-бързо строителството, обектът е разделен на три отсечки - самият тунел и подходите от двете страни. Общата дължина е 4.4 км, а на самия тунел - 2 км.  Нанков е посочил, че са изпълнени всички процедури, отнасящи се да оценката за въздействие върху околната среда за участъка от магистралата през   и е напомнил, че на 11 септември ще бъдат направени обществените обсъждания. Очакваме в края на октомври да имаме и положително становище по ОВОС, е заявил министърът и е допълнил, че целта е през май - юни 2019 г. да има избран изпълнител и издадено строително разрешение, така че до 2023 г. участъкът да бъде построен. Срокът е важен, защото, ако не бъде спазен България ще трябва да върне на Брюксел парите за строителството на цялата магистрала от Перник до Кулата. До края на следващата седмица ще бъде обявена и обществена поръчка в две обособени позиции за строителството на скоростния път , като за обекта има осигурено финансиране в размер на 20 млн. евро по линия на Инструмента за свързана Европа.", "date": "2017.08.24", "title": "Министър Нанков се надява отсечката Кресна - Сандански да е готова предсрочно"}
{"url": "http://www.dnevnik.bg/sport/2017/08/24/3029343_futbol_na_kamerna_scena_kude_e_publikata_na_purva_liga/", "text": "Ако в понеделник вечер сте минали покрай националния стадион и сте се зачудили защо осветлението работи, но пък е необичайно тихо като за футболен мач - спокойно, Валери Симеонов няма нищо общо. По това време \"Васил Левски\" прие четвъртото домакинство на \"Септември\" в Първа лига - при  загубата с 0:1 срещу \"Берое\" . На стадиона са присъствали... 80 зрители. Общо в четирите си домакински мача от началото на сезона новакът в елита събра 1670 души (според данните на bulgarian-football.com). Казано по друг начин в тези срещи отборът изпълни малко по-малко от 1% от капацитета на \"Васил Левски\". Темата с посещаемостта не е проблем единствено за \"Септември\", нито дори за другите новаци \"Витоша\" и \"Етър\". Тя засяга и останалите участници - от отборите с традиционно най-голяма посещаемост до шампиона \"Лудогорец\". Ехото на празния стадион След шест изиграни кръга и общо 39 мача (две срещи бяха отложени, а \"Ботев\" прие \"Пирин\" пред празни трибуни в първия кръг заради наказание) на стадионите се събраха общо 62 370 души. Или средно по 1599 на мач. Близо половината от мачовете (17) се играха пред по-малко от 1000 зрители. На 12 двубоя (или 30% от всички до момента) посещаемостта беше под 500 души. Един мач пък държи цели 11.7% от общата посещаемост. Това е  най-посетеният двубой до момента - между ЦСКА и \"Лудогорец\" на \"Българска армия\"  със записани 7300 зрители. Само още една среща успя да събере повече от 4000 души - тази  между \"Пирин\" и \"Левски\" . В първия си сезон в настоящия формат миналата година Първа лига събра 76 751 души до седмия кръг или средно по 1827 зрители. Година по-рано в последния сезон от старата А група при десет отбора след шест кръга зрителите са 73 220 или по 2440 на мач. Данните ясно показват спад в средната посещаемост в последните четири години. Новаците номади Една част от причините за проблема могат да се търсят в ранното започване на сезона и отпускарския сезон. Обяснение може да бъде намерено с това кои са новите отбори в Първа лига. \"Септември\" и \"Витоша\" постигнаха голям успех с изкачването си в елита, но по-трудно могат да се борят да привлекат вниманието в столицата в компанията на още три софийски отбора. Досега те ползваха \"Васил Левски\", като в предстоящия кръг \"Витоша\" ще играе в Бистрица. \"Етър\" трябваше да домакинства в първите си два мача в Ловеч, като събра по около 380 души. Посещаемостта скочи близо седем пъти за мача с \"Пирин\" (2050 зрители), който беше първият във Велико Търново. \"С добро представяне и постигане на резултати ще можем да привлечем хора. Пример за това е \"Дунав\". Ние и \"Септември\" сме нови клубове и е необходимо време, за да се привлекат зрители\", каза треньорът на \"Витоша\" Костадин Ангелов пред \"Дневник\". Според него всеки клуб трябва да познава целевата си публика и да развива маркетингова стратегия. \"Ние не разчитаме на феновете, за да се издържаме. Не мисля, че изобщо някой клуб в България го прави. Нашата политика е насочена към децата, тъй като те са бъдещите ни фенове\", добави той. Ангелов допълни, че в борбата с останалите клубове в София \"Витоша\" разчита на зрителите от околните райони - \"Младост\" и \"Дружба\", от където са основна част от децата в школата. \"Доколкото знам, рейтингът на мачовете е висок, хората се интересуват. Може би един от проблемите са високите цени - има билети по 10-15 лева, а българският футбол предлага продукт за 5 лева\", каза треньорът. Това касае пряко \"Септември\" - за мача с ЦСКА клубът обяви билети по 12 и 15 лева, което отблъсна част от привържениците на червените. Въпреки това на стадиона имаше 1400 души, а в останалите си три домакинства с \"Дунав\", \"Славия\" и \"Берое\" бяха привлечени съответно 110, 80 и 80 зрители. В момента \"Витоша\" строи нова трибуна на стадиона в Бистрица. Ангелов уточни, че това се прави не заради очакване на публика, а за да се отговори на изискванията на БФС. Грандове в застой Водещите отбори са по-напред по посещаемост, но резултатите в никакъв случай не са успокояващи. За шампиона \"Лудогорец\" темата с публиката традиционно e болезнена, макар тимът да играе хубав футбол, да има резултати и да разполага със стадиона, предлагащ най-добри условия за зрителите. В първия си мач у дома разградчани играха с \"Локомотив\" (Пловдив) пред 850 зрители. За второто домакинство - срещу \"Верея\", беше отворен и новият сектор В, но броят на привържениците беше 870. Миналата година средната посещаемост на шампионите е била 1842 души, а година по-рано 2905 души. Проблемът е валиден с пълна сила и отборите с традиционно най-голяма публика. \"Левски\" събра общо малко над 3000 души за мачовете си с \"Витоша\" и \"Дунав\". ЦСКА тръгна със 7300 зрители срещу \"Лудогорец\", но след това въпреки добрите резултати и убедителните победи игра пред по-малко от 2000 души срещу \"Витоша\". Наскоро финансовият директор на \"Левски\"  Красимир Иванов каза пред \"Дневник\" , че ръководството на клуба се надява вдигането на качеството да доведе до повишаване на посещаемостта на домакинските мачове. Срещу \"Витоша\" в състава на сините бяха двете нови звезди - игралите във Висшата лига Жорди Гомес и Габриел Обертан. Дори идването на Делио Роси като треньор не предизвика раздвижване на \"Георги Аспарухов\". \"Клубовете би трябвало да има подход към различните групи фенове. Засега концентрацията остава единствено насочена към организираните фенове, а определено това е само една малка част от потенциалната зрителска аудитория, като често тези зрители в България не са най-платежоспособните. Работата с останалите, които могат да дадат повече и трябва да бъдат убедени да го направят, не се върши или не се върши качествено. Това, което е пропуснато от много години, е, че не се работи с деца и младежи. Това са хората, които в един момент ще са бъдещите потребители на футболния продукт\",  каза наскоро финансовият експерт Юлиян Михов в интервю пред \"Дневник\" .", "date": "2017.08.24", "title": "Футбол на камерна сцена: Къде е публиката на Първа лига"}
{"url": "http://www.dnevnik.bg/biznes/2017/08/24/3030046_sled_6_g_sudeben_proces_hamburg_shte_obezshteti_2/", "text": "Оглавяващата санитарната служба на Хамбург Корнелия Прюфер-Сторкс сложи началото на най-тежката криза за испанския земеделски сектор през май 2011 г. Тогава тя обяви, че испански краставици са причината за смъртоносната епидемия ешерихия коли, която причини смъртта на 56 германци. Това впоследствие се оказа грешен извод, който обаче доведе до огромни щети за испанските компании. Шест години по-късно съдът в Хамбург задължи местните власти да платят обезщетение на испанските компании, съобщава \"Ел Паис\". Двете дистрибуторски компании са подали жалбата си срещу властите в Хамбург през 2011 г. Те са поискали да бъдат обезщетени с 2.28 млн. евро за щетите, които са понесли от фалшивите обвинения. Съдът сега задължава властите да подпишат споразумение, според което ще изплатят определена сума на компаниите. Размерът й не се съобщава, но явно е шестцифрена, посочва изданието. Кризата преди шест години нанесе щети и на двустранните отношения между Германия и Испания. С приключването на процеса се смята, че напрежението е приключило. От санитарната служба на Хамбург коментират, че с това се слага край на дълга съдебна битка, както и на допълнителни разходи по казуса от страна на местните власти. Кризата отпреди шест години разтърси целия земеделски сектор на Испания и изкара производители на протест пред посолството на Германия. Последствията от кризата бяха, припомня вестникът, че само в рамките на 24 часа са блокирани всички договори за износ на испанска земеделска продукция, а камионите, които вече са били на път, са върнати. Пет дни по-късно Прюфер-Сторкс признава, че не испанските краставици са предизвикали заразата. Епицентърът на кризата беше в Хамбург, но в цяла Германия тогава са регистрирани 3842 случая на зараза с бактерията. В резултат на щетите, понесени и от производители в други страни от ЕС, Брюксел изплати 210 млн. евро обезщетения на земеделци в рамките на общността.", "date": "2017.08.24", "title": "След 6 г. съдебен процес Хамбург ще обезщети 2 испански фирми заради кризата с ешерихия коли"}
{"url": "http://www.dnevnik.bg/tehnologii/2017/08/24/3030061_v_germaniia_zaduljavat_avtonomnite_koli_da_zashtitiat/", "text": "Защита на хората, а не на имущество или животни - това ще са приоритетите, поставени пред производителите на автомобили без водачи в Германия. В страната в сряда бяха представени юридически препоръки на транспортното министерство за т.нар. автономни коли, които да помогнат за изработване на правната рамка, преди тези превозни средства да бъдат допуснати масово по пътищата. Базирани в Германия автомобилни гиганти като \"Фолксваген\", \"Даймлер\" и BMW инвестират усилено в технологии за коли без шофьори. Затова регулаторите в страната се опитват да изработят и правила, по които да бъдат програмирани тези машини за реакция в извънредни ситуации. Програмите трябва да дават ясен отговор пред избор между това да блъснеш велосипедист или да увеличиш скоростта над допустимото в името на това да избегнеш сблъсък с него например. Новите етични инструкции са дело на назначена от правителството комисия от специалисти по морал, право и технологии. Според тях софтуерът на автономните автомобили трябва да бъде създаван така, че животът и здравето на хората да бъдат защитавани на всяка цена. Това означава също, че, в случай че инцидентът е неизбежен, програмата трябва да избере онзи вариант, при който хората ще пострадат най-малко, дори това да означава унищожаване на имущество или убиване на животни на пътя. В същото време софтуерът не бива да има възможност да прави избор според възрастта, пола или физическото състояние на хората в инцидента. Това засяга и дилеми като тази с възрастна жена и дете, пресичащи улицата, докато водачът/компютърът светкавично трябва да реши кого да блъсне и кого да спаси. Министърът на транспорта Александер Добринд заяви, че комисията е съставила първите в света етични правила за автоматичното шофиране. Това става броени месеци, след като Германия одобри закон, определящ, че шофьор трябва да има винаги зад волана, за да поеме контрола над автономната кола. Така се открива и възможност да се продължи с тестовете с подобни автомобили, без да се нарушава законът.", "date": "2017.08.24", "title": "В Германия задължават автономните коли да защитят хората на всяка цена"}
{"url": "http://www.dnevnik.bg/intervju/2017/08/24/3029950_d-r_desislava_katelieva_problemi_s_poddrujkata_na/", "text": "В  Две седмици по-късно се оказа, че същата съдба е застигнала и националната система за спешни случаи 112, защото МВР е прекратило поръчката за изпълнител на поддръжката й, обявена през юни. Вестник \"Труд\"  разказа за прекратената поръчка  и за редица проблеми с приемането на сигнали и пращането на спешни екипи заради лошата поддръжка. Сега не е ясно кога ще бъде обявен нов търг и дотогава кой ще гарантира техническата изправност на спешния номер, макар че  вътрешният министър Валентин Радев увери , че няма да има проблеми.  Според председателя на Националната асоциация на работещите в Спешната медицинска помощ д-р Десислава Кателиева, проблеми с двете системи - на общия спешен номер 112 и медицинската спешна система (бившия номер 150) - всъщност има много по-отдавна и комуникацията между тях е трудна. \"Дневник\" я помоли да разкаже как това се отразява на работата на спешните медицински екипи и какво може да се направи.  - Проблеми всъщност има от самото начало. Двете системи работят паралелно, като едната приема и препредава информацията на другата. Остарели системи, при полжение че има проблеми в поддръжката и на едната и на другата, защото ту се обявяват обществени поръчки, ту се отменят и отлагат, няма как да не дефектират. Освен обичайните проблеми в свързването между тях се появяват и грешки при приемане на повикванията, при преценките на операторите. - Всички спешни повиквания се приемат от тел. 112. Ако е спешен медицински сигнал те трябва да направят връзката със 150 и там нашите оператори съгласно действащите триажни протоколи да направят преценка на състоянието. Но когато тел. 112 не може да се свърже с медицинските координатори, фактически техните оператори правят преценка на спешното състояние, което не е редно и е в разрес с действащата част от стандарта за спешна медицина, който е в сила от декември 2015 г. Допускат се грешки в локализацията, в степента на спешност. Практически колегите ни отиват на мястото без да са наясно къде и за какво отиват. Не винаги се прави и точна преценка на опасността от агресия – както виждате, за последната седмица има четири нападения над наши екипи. - Не мога да ви кажа колко често, но колегите споделят че практически не знаят къде отиват и за какво. Това е така, просто защото не се спазват изискванията, заложени по стандарта за спешна медицина. Ние отново сме в процедура на преработване на този стандарт и в момента тече общественото му обсъждане. Надявам се да влезе в сила и наистина да започнем да прилагаме триажните протоколи и да се прилагат от колегите ни, а не от операторите на 112. - Когато няма проблем с комуникациите, сигналът се прехвърля, но когато не могат да направят връзката, тогава те приемат повикването според собствената си компетентност. Но те нямат същите триажни протоколи, по които работим ние. Поради което един човек без медицинско образование трябва да преценява едно състояние дали е животозастрашаващо, или не е, не може да разбере дали е паник атака или се касае за случай, за който трябва веднага да бъде реагирано, нито пък може да даде напътствия какво да се прави докато пристигне спешният екип. В същото време 60% от всички обаждания на 112 са спешни медицински повиквания по официалните данни на линията. Редно е всички медицински повиквания да минават през нашите оператори, но поради различни технически проблеми и на едната и на другата система, това не се прави. Всичко това е в резултат на несъвършенството на две паралелно работещи комуникационни системи. - Тези грешки също са от самото начало. Получават се, защото центровете на 112 са шест в страната, а нашите центрове са 27 по области. Преди, като се обаждаха на телефон 150, гражданите попадаха директно на съответния център за спешна медицинска помощ за областта и не ставаха такива грешки да приемеш адрес в София, а той да е за Варна. Докато сега вие може да се обаждате от София, обаче ви свързват с някой друг център на 112. Там може в бързината може да пропуснат да уточнят града. При повикване за спешен случай близките на пациентите са притеснени и понякога пропускат да кажат града, те приемат че звънят на оператор в същия град и че се подразбира къде се намират и къде е този адрес. Но има страшно много улици, които са дублирани в нашите градове, както и например \"Крайбрежната\" в Бургас, Варна, Поморие, Несебър, Созопол, Балчик и т.н. е една и съща, но практически, разбира се, не е все тая къде ще пратите линейката. Освен това, когато се обадите на оператор, който живее в съответния град и знае кое къде е, е много по-лесно да се ориентира как да се откриете с екипа в условие на спешност. Вижте, телефон 112 трябва да съществува. Това е установена европейска практика и ни прави част от Европейския съюз. Но този телефон трябва да се поддържа - не може от 2015 г. той да няма поддръжка и за пореден път да се отлага обществената поръчка за това. И не може да разчитаме за спешния медицински телефон на отлагане във времето и на това, че някоя фирма безвъзмездно ще го поддържа. Комуникациите са изключително важни в спешната помощ и е редно така да се изгради системата, че когато се обадите на спешния номер 112 веднага операторът да ви свързва със спешния медицински телефон. Ако се касае за животозастрашаващо състояние, нашите оператори по протокол могат да започнат да оказват помощ още по телефона. В спешната медицина един човек, изпаднал в клинична смърт има осем минути да бъде спасен. И може да бъде спасен, ако връзката и преценката станат достатъчно бързо и най-близкият екип се отправи към мястото. - Преди две години ходих с мои колеги в Румъния и се срещнах с  д-р Раед Арафат - създателят на успешната румънска реформа в Спешната помощ . Той беше така добър да ни позволи да влезем в техния център на 112. Там стоят едновременно медици, полицаи, представители на гражданска защита и противопожарна безопасност и оператори на телефона. Освен това имаше видеокамери, които показваха най-важните кръстовища в града на големи екрани. Пред очите ни буквално стана катастрофа и още преди да се е обадил който и да е, спешните екипи вече бяха задействани и изпратени на мястото на катастрофата. В момента, в който се обади човек за медицински случай, веднага операторът го прехвърля на лекаря вътре в звеното и той веднага преценява какво да направи – съвет ли ще даде, екип ли ще изпрати, ще поддържа ли връзка с пациента до пристигане на екипа. Всичко това се прави наведнъж и съм го виждала работещо в Румъния, където в момента се смята че е  най-сполучливо развиващата се система на Спешна медицинска помощ в Европа . Надявам се един ден да го видя и в България. Като изисквания, които трябва да се изпълнят, за да се случи, ги имаме в стандарта по спешна медицина, включително и в сега действащия текст. Въпросът е кога това нещо ще започне да се спазва. Кога комуникационната система ще се усъвършенства така че да не се губи време между двете, да няма изкривяване на информацията, бавене на екипите. - Не знам. Някъде се губи това кога между обществените поръчки. - Стандартът в новия си вид по никакъв начин не се променя философията му, залегнала преди година и половина – за съвременна, модерна спешна медицинска помощ. В него се говори за система на триаж, за алгоритми и правила, за изисквания за квалификациите на хората и към организацията на спешната помощ. Това е един изключително позитивен нормативен акт, който за съжаление буксува между Висшия административен съд и Министерството на здравеопзавнето, поради което след като непрекъснато е обжалван и стопиран, той не може да се прилага. Хубавото в новия проект за стандарта е, че пренаписаната част за болнична помощ сега е още по-добре написана. Това, което е премахнато – изискването за площта на спешните отделения, не е ограничаващо, защото остават изискванията за това колко зони да има в спешното отделение, как да бъдат оборудвани и организирани. Намалението на броя легла в различните зони на спешните отделения, се касае за намаление на минималния брой легла, т.е. ако едно лечебно заведение има капацитета и необходимостта от повече спешни легла в спешното си отделение, то няма ограничение от стандарта да ги постави. И другата промяна – намаленото изискване за брой лекари със специалности анестезиология, реанимация и спешна медицина. Това са едни от най-дефицитните специалности и практически няма кадри в системата, че да има толкова завишено искане за бройката им във всяко спешно отделение. Но не е намален броят на дежурните лекари в спешното отделение, и освен това може да бъдат ползвани лекарите от интензивните отделения на болниците. Така че аз не смятам, че има занижаване на стандарта, а напротив. И аз и колегите ми смятаме, че този стандарт е в един още по-добър вид от предишния и се надяваме скоро да стане действащ нормативен акт и да започнат директорите на лечебните заведения и на спешните центрове да се съобразяват с него, също и държавата да има достатъчно пари за нови линейки и оборудване на нови спешни отделения и филиали, и задължително да се подобрят комуникациите.", "date": "2017.08.24", "title": "Д-р Десислава Кателиева: Проблеми с поддръжката на телефон 112 има от самото начало"}
{"url": "http://www.dnevnik.bg/photos/2017/08/24/3029880_fotogaleriia_lulu_-_jivata_kukla_koiato_vseki_moje_da/", "text": "Лулу Хашимото е \"жива кукла\" и е най-новата модна тенденция в Токио. Лули е костюм на кукла, който покрива човек от глава до пети - с перука, маска за лице и чорапогащи, боядисани така, че да имитират ставите на кукла.", "date": "2017.08.24", "title": "Фотогалерия: Лулу - живата кукла, която всеки може да срещне в Токио"}
{"url": "http://www.dnevnik.bg/sport/2017/08/24/3029971_nacionalniiat_otbor_ima_kachestva_no_mu_lipsva/", "text": "Бившият нападател Мартин Петров определи липсата на постоянство като основна пречка пред българския национален отбор по футбол за постигане на по-добри резултати. Според него съставът има възможности, които трябва да опита да развие в оставащите четири мача от квалификациите за световното през 2018 г. в Русия. \"Отборът може още да израства, но го няма това постоянство. Видяхме какъв мач направихме срещу Холандия, но за съжаление загубихме срещу Беларус. Има още мачове и се надявам точно в тях най-накрая отборът да се окомплектова и да придобие необходимото самочувствие\", каза Петров при представянето на нов семеен сектор на Националния стадион \"Васил Левски\". Според бившия играч на \"Манчестър сити\" единствено победи на националния отбор ще върнат феновете на стадиона. Петров допълни, че предстоящият мач с Швеция на 31 август може бъде добра основа за това начинание. \"Хората идват на мачовете, когато има добри резултати. Надявам се, че играчите ще подходят сериозно срещу Швеция и ще се раздадат на терена. Знам какво е да играеш на пълен стадион и е съвсем друго, когато играеш на празен. Дори и да не си напълно подготвен физически, публиката ти дава крила да се раздадеш на терена\", каза Петров, който в момента работи като футболен агент. Въпреки желанието му да присъстват повече хора на мачовете на националния отбор, той е категоричен, че не би посетил мач от Първа лига с децата си, докато не бъдат взети мерки за засилване на сигурността по стадионите. За мача с Швеция на \"Васил Левски\" ще има \"семеен сектор\" по инициатива на спонсора на националния отбор \"Виваком\". Капацитетът на зоната е 400 зрители, като един възрастен може да заведе до три деца под 14 години със себе си. Цената на билет за възрастен ще е 40 лева, а за всяко дете ще се доплаща по 2 лева. Секторът е със самостоятелен вход и е отделен от останалите. За по-голямо удобство седалките ще бъдат \"облечени\" с меки подложки.", "date": "2017.08.24", "title": "Националният отбор има качества, но му липсва постоянство, заяви Мартин Петров"}
{"url": "http://www.dnevnik.bg/citat_na_deniia/2017/08/24/3030143_citat_na_denia_berbatov_da_mi_se_obadi_ako_tursi/", "text": "Това заяви бившият нападател на националния отбор Мартин Петров за екзотичния трансфер на своя добър приятел Димитър Бербатов. Бившият футболист на \"Манчестър юнайтед\"  премина в индийския \"Керала\" . Договорът на Бербатов е за една година.", "date": "2017.08.24", "title": "Цитат на деня: Бербатов да ми се обади, ако търси някой да му води слона"}
{"url": "http://www.dnevnik.bg/video/2017/08/24/3029991_protest_sreshtu_fermite_za_amerikanski_norki_v/", "text": "Гражданска инициатива за забрана на добива на \"ценни кожи\" в България, представители на организации за защита на животните, природозащитници протестираха в четвъртък пред Министерството на земеделието. Протестиращите настояват да бъдат затворени фермите, които отглеждат американски норки за кожи в България. В момента в страната има две такива ферми за ценни кожи: едната е до старозагорското село Маджерито, а втората е до варненското село Любен Каравелово. Неправителствени организации излязоха с обща декларация, с която се обявяват срещу промени в Наредба 2 от Закона за ветеринарномедицинския контрол. Промените предвиждат легализирането на отглеждането на американска норка в България, която да бъде употребявана за кожи, предупреждават протестиращите.", "date": "2017.08.24", "title": null}
{"url": "http://www.dnevnik.bg/bulgaria/2017/08/24/3030144_prevozvachi_poiskaha_borisov_da_zashtiti_tiah_pri/", "text": "От Съюза на международните превозвачи изпратиха писмо до министър-председателя Бойко Борисов преди срещата му с френския президент Емануел Макрон, който тази вечер пристига в България. В него те настояват премиерът да обърне специално внимание на няколко конкретни въпроса, свързани с българската икономика. Дават пример със законодателните промени във Франция и амбициите на страната да ги наложи и в целия ЕС. Анонсирани като противодействие на социалния дъмпинг, те представляват механизъм, с който се упражнява нелоялна конкуренция с транспортните фирми, посочват превозвачите. С термина социален дъмпинг в Западна Европа се означава конкуренцията от източноевропейски работници с по-ниски заплати, социални осигуровки, данъци и по-либерално трудово законодателство. Така наети в командировка служители от тези страни е възможно да плащат социалните си осигуровки в родината си, а често и да получават заплатата си там. Това прави тези работници доста по-евтини за местните работодатели. Франция вече ограничи тази възможност.  Българските международни превозвачи посочват, че секторът е в криза заради силните удари, насочени към българските фирми, упражняващи дейност по международен автомобилен превоз на стоки. Рестриктивните мерки срещу българските превозвачи, предприети на национално ниво в така наречените големи държави членки, се пренасят и на общоевропейско ниво. Недостатъците в правната рамка дават възможност за нарушаване на основни права и свободи, заложени в Договора за функциониране на Европейския съюз, а именно дадените в него свобода на предоставяне на услуги и свобода на движение, се казва в писмото на превозвачите. Те посочват, че по този начин се отнема конкурентното предимство не само на българските превозвачи, но и на всички останали от Централна и Източна Европа, което в никакъв случай не би могло да бъде счетено за справедливо, ефикасно и социално отговорно намерение за регулиране на правната рамка от страна на комисията. Превозвачите разчитат премиерът да постави въпроса пред Макрон с \"достатъчна категоричност\". Законодателното предложение на Европейската комисия, продиктувано от желанието на Франция да ограничи българските превозвачи от достъп до общоевропейския пазар, според председателя на организацията Ангел Траков прекрачва така наречените червени линии. Това е така, защото никой не отчита факта, че разпоредбите за командироване и административните изискания не съответстват на изключително мобилното естество на работа на водачите в международния автомобилен транспорт. В Съюза на международните превозвачи членуват над 380 транспортни фирми, упражняващи дейност по международен автомобилен превоз на товари на територията на Европейския съюз. По-рано днес румънските медии съобщиха, че местната организация на френските превозвачи е поискала разрешение да протестира в Букурещ при посещението на Макрон, който днес е там. Протестът обаче не е бил разрешен. Превозвачите са против мерките на Франция срещу така наречения социален дъмпинг. Те предвиждат 10 евро на час заплащане на превозвачите и забрана върху обичайната седмична почивка в кабината на камиона на френска територия. \"Франция иска шофьорите да спят в хотел, въпреки че няма достатъчно осигурени паркоместа за автомобилите и стоките, които те превозват. Искаме отново да напомним за множеството набези срещу румънски, полски и източноевропейски превозвачи във Франция на паркинги\", посочват румънските превозвачи. Според тях въведените мерки на практика ограничават достъпа на източноевропейски превозвачи до ЕС.", "date": "2017.08.24", "title": "Превозвачи поискаха Борисов да защити тях при преговорите с Макрон"}
{"url": "http://www.dnevnik.bg/sport/2017/08/24/3030214_ibrahimovich_podpisa_nov_dogovor_s_junaited_i_vze_10/", "text": "Златан Ибрахимович отново ще облече екипа на \"Манчестър юнайтед\". Шведският нападател подписа договор за една година и получи фланелката с номер 10. Миналия сезон той носеше номер 9, който сега е на гърба на рекордната покупка Ромелу Лукаку. \"Завръщам се, за да довърша това, което започнах. Моето намерение винаги е било да остана, това на клуба - също\", заяви Ибрахимович пред клубния сайт след подписването на договора. \"Нямам търпение отново да изляза на терена на \"Олд трафорд\". Но съм наясно, че ще ми е нужно време, за да бъда напълно готов за игра. Работя много здраво и ще продължа да го правя, за да съм сигурен, че ще бъда във възможно най-добро състояние, когато се завърна на терена\", допълни шведът, който през октомври ще навърши 36 години.  Ибрахимович се присъедини към \"Юнайтед\"  като свободен агент през миналото лято и направи чудесен дебют в английския футбол. Той беше водещият голмайстор за \"Юнайтед\" през миналия сезон с 28 попадения в 46 мача във всички турнир. Шведският нападател се намираше в отлична форма, но  увреди кръстни връзки в реванша с белгийския \"Андерлехт\"  от четвъртфиналите на Лига Европа през април. Той беше опериран в САЩ, като прогнозите са, че ще бъде извън игра до края на календарната година. В договора на Ибрахимович имаше опция за удължаване с още един сезон, но контузията  накара ръководството на клуба да не я активира . Според английските медии седмичната заплата в предишния му контракт е била 375 хиляди паунда. Въпреки изтичането на договора шведският голмайстор продължи да живее в Манчестър и да използва базата на \"червените дяволи\" за своята рехабилитация. Още в средата на юли мениджърът на \"Юнайтед\" Жозе Моуриньо намекна, че Ибрахимович ще остане в клуба. \"Щастливи сме, че Златан се възстановява добре, и сме също толкова щастливи, че отново ще можем да разчитаме на неговата амбиция и опит\", заяви днес Моуриньо след обявяването на договора. \"След приноса си за отбора през миналия сезон той заслужава нашето доверие. Ще бъдем търпеливи, докато чакаме да се завърне. Нямам никакво съмнение, че той ще има много важна роля през втората част от сезона\", каза още португалецът. Ибрахимович има 420 гола в 723 мача на клубно ниво и 62 попадения в 116-те си срещи с екипа на шведския национален отбор.", "date": "2017.08.24", "title": "Ибрахимович подписа нов договор с \"Юнайтед\" и взе №10"}
{"url": "http://www.dnevnik.bg/razvlechenie/2017/08/24/3030186_leidi_gaga_promotira_dokumentalen_film_s_bulgarska/", "text": "Певицата Лейди Гага пусна в профила си в социалната мрежа \"Инстаграм\" кратък клип, в който звучи мотив от българската фолклорна песен \"Кавал свири\". Видеото е качено преди 4 часа и вече е гледано над 500 хиляди пъти, макар и да е дълго няколко секунди и да няма никакви обяснения. На него се вижда как певицата се издига над земята, теглена на въжета. Клипът е трейлър към предстоящия филм Gaga: Five Foot Two, който документира подготовката на Лейди Гага за изпълнението й в  почивката между двете полувремена на Супербоул LI  през февруари тази година. В коментарите на публикацията потребителите са започнали спор дали песента е българска, македонска или сръбска, като един от тях е \" Za vsichki makedonci deto pak pretendirat da e tqhno..sit down\" Лейди Гага е носител на награда \"Грами\", като има 5 издадени албума, като 4 от тях са постигнали платинен статут по продажби.", "date": "2017.08.24", "title": "Лейди Гага промотира документален филм с българска фоклорна песен"}
{"url": "http://www.dnevnik.bg/bulgaria/2017/08/24/3030267_razbita_e_bulgarsko-ispanska_grupa_razprostraniavala/", "text": "Организирана престъпна група, занимавала се с разпространение на фалшиви евро в държави от Европейския съюз, е неутрализирана при операция на българските и испанските служби, съобщи МВР. При полицейски акции в понеделник (21 август) са задържани общо 15 души - деветима в Испания и шестима в България. От пресцентъра на МВР уточниха пред \"Дневник\", че шестимата, арестувани в България, са български граждани, останалите - испански. Първоначално на летище София при опит да изнесе 20 хил. фалшиви евро е задържан 46-годишен български гражданин с инициали К. Н. Той има присъди за обсебване и притежание на незаконно оръжие. След това в столицата и в Пазарджик са задържани други петима членове на групата, на възраст между 43 и 58 години. Друг от участниците е обявен за общодържавно издирване. При последвали обиски на четири адреса и автомобил са иззети около 100 хил. лева в различна валута, късо и дълго огнестрелно оръжие, марихуана и кокаин. Двама от задържаните българи са обвинени за участие в организирана престъпна група - 43-годишен мъж с инициали А. Т., който е освободен от ареста срещу 10 хил. лева гаранция, и арестуваният на летище София, на когото днес Специализираният съд е наложил постоянна мярка \"задържане под стража\". Действията по неутрализирането на престъпната група са осъществени от служители на Главната дирекция \"Борба с организираната престъпност\" към МВР и бригадата за борба с банковите фалшификации към Националната банка в Испания, с подкрепата на Европол и Евроджъст. Акцията е била ръководена от българската специализирана прокуратура.", "date": "2017.08.24", "title": "Разбита е българско-испанска група, разпространявала фалшиви евро в ЕС"}
{"url": "http://www.dnevnik.bg/sviat/2017/08/24/3030129_rabotnici_ot_es_v_polovinata_britanski_hranitelni/", "text": "Почти половината британски компании в хранителния бизнес съобщават, че техни работници от страни от ЕС мислят да си тръгнат заради несигурността около Брекзит, показва проучване в сектора, разпространено в четвъртък. Преработката на храни съставлява най-големият дял от производството във Великобритания и е силно зависима от имигрантите. В същото време споровете за чуждестранните работници се водят за сектори като производство на автомобили или авиационна и космическа техника. Допитването на 7 търговски организации в хранителния сектор показва, че 47% от компаниите, включително ферми, преработвателни предприятия, супермаркети и ресторанти, казват, че служителите им от ЕС вече обмислят какво да правят в бъдеще в резултат на референдума от миналото лято. Близо една трета от отговорилите в периода март-май 2017 г. казват, че част от хората им от ЕС вече са си тръгнали. Като цяло британската икономика показва признаци на бързо забавяне през тази година, но на трудовия пазар ефектът не е толкова ясно изразен. По официални данни от второто тримесечие броят на работещите в страната европейци е с 1.6% по-голям на годишна база - най-слабото увеличаване от 7 години насам. \"Внезапно свиване на броя на гражданите от ЕС, имащи право законно да работят във Великобритания след Брекзит, ще доведе до значителни прекъсвания в цялата верига за снабдяване с храни\", казва Андрю Опи, директор в Британския консорциум за търговия на дребно. Той допълва, че последиците ще са ограничаване на достъпа до определени храни и повишаване цените на стоките. Около 20% от близо 2 милиона европейци, работещи в Обединеното кралство, са наети във веригата за производство и търговия с храни и напитки. Над една трета (36%) от компаниите в допитването казват, че без достъп до такива работници бизнесът им няма да оцелее. Премиерът Тереза Мей обеща на гражданите от останалите 26 страни в ЕС гаранции да останат, стига да са вече пребиваващи във Великобритания, но подробностите за това как ще функционира бъдещата система за граничен контрол още са неясни. \"Трябва да изтъкнем колко важно е бързо да получим подробна информация за новата система преди 2019 г., ако се разчита тя да бъде приложена след изтичането на двегодишния срок за задействане на член 50 от Договора за ЕС\", се казва в доклада с допитването. Проблемни са и отношенията с Ирландия, защото Лондон не иска възстановяване на митническата граница, но и тук не е ясно дали изобщо има работеща формула. В доклада се прогнозира, че някои компании може да се преместят в Ирландия, след като престане действието на Общото търговско пространство. Данни от четвъртък за второто тримесечие, разпространени в четвъртък, показват, че обезценяването на паунда се отразява отрицателно на желанието и възможностите на британците да пазаруват. Износът не успява да запълни дупката, отворена от намаленото вътрешно потребление, а бизнес инвестициите са замразени заради неяснотите около Брекзит. Икономиката е нараснала с 0.3% (през първите три месеца ръстът бе 0.2%), което е най-слабият резултат на развита икономика в света от началото на 2017 г. насам. Друг доклад - на Конфедерацията на британската индустрия, показва, че през август се забавят продажбите на дребно с най-бързото темпо от повече от година насам. През май потребителската инфлация е достигнала 4-годишен връх от 2.9%", "date": "2017.08.24", "title": "Работници от ЕС в половината британски хранителни фирми се канят да си тръгнат"}
{"url": "http://www.dnevnik.bg/politika/2017/08/24/3030130_sujuzut_na_sudiite_kum_bsp_bez_nezavisimost_na_vss_ot/", "text": "Съюзът на съдиите в България обяви, че борбата с корупцията по високите етажи на властта предполага независимост на съдебната система. \"Отново поставяме въпроса, че устройството на Висшия съдебен съвет (ВСС) не съответства на международните стандарти и не обезпечава независимост от политическо вмешателство. А без такава независимост никаква борба с корупцията не може да е успешна. Защото корупцията е нещо, в което са ангажирани лица, които упражняват власт\", заяви председателят на управителния съвет на Съюза на съдиите Атанас Атанасов след среща с лидера на БСП Корнелия Нинова днес. Съюзът на съдиите има три основни критики към  антикорупционния закон на БСП , за който депутати от левицата поискаха становище от съдиите днес. Първата е относно механизма, по който президентът Румен Радев ще назначава ръководител на агенция \"Антикорупция\". В законопроекта не е разписана подробна процедура за това, а от Съюза на съдиите съветват тя да бъде прозрачна, да има яснота яснота защо се избира определен кандидат, кой предлага кандидатите, могат ли неправителствените организации да вземат участие в оценката им и др. Лидерът на БСП обяви, че процедура ще бъде разписана. На въпрос на журналисти дали трябва президентът, а не Министерския съвет да назначава ръководителя на този орган, Атанасов обяви, че решението е политическо, но разясни, че не е противоконституционно това да се прави от държавния глава. Втората критика на съдиите е, че в законопроекта не е предвиден механизъм за отчетност на агенция \"Антикорупция\". И с тази критика социалистите щели да се съобразят. Третата е относно разследващи функции на някои от служителите й, т.нар. разследващи агенти. \"Те не са противоконституционни, но трябва да се намери баланс между йерархичната подчиненост на директора на антикорупционния орган и процесуалната - на прокуратурата\", каза още Атанасов. \"Нашият закон вероятно не е съвършен\", обяви Нинова и подчерта, че социалистите ще се съобразят и с препоръките на други експерти, с които ще се срещнат. Ще има разговори и с главния прокурор Сотир Цацаров, и с президента Румен Радев. Решението какъв антикорупционен закон да се внесе ще бъде взето от Националния съвет на БСП. На въпрос на журналисти дали реално със създаването на новата агенция борбата с корупцията ще се подобри, тъй като обвинителният акт отново ще е в ръцете на прокуратурата, Нинова отвърна: \"Вие какво искате? Да отменим правомощията на прокуратурата?\" Депутатът Крум Зарков пък разясни, че целта на агенцията е да подобри разследването, тъй като Цацаров бил казвал, че до тях не стигат достатъчно добре направени разследвания за корупция. \"По наказателния процес господар на обвинението е и остава прокуратурата\", заяви още Зарков.", "date": "2017.08.24", "title": "Съюзът на съдиите към БСП: Без независимост на ВСС от политическо вмешателство борбата с корупцията няма да е успешна"}
{"url": "http://www.dnevnik.bg/sport/2017/08/24/3030298_svetoven_shampion_v_koloezdeneto_e_arestuvan_za/", "text": "Полицията в Австралия арестува бившия колоездач Джак Бобридж, съобщи PerthNow.com. Двукратният медалист от олимпийски игри в  колоезденето  на писта е обвинен в продажба на стотици таблетки екстази, като е заловен в акция с полицаи под прикритие. Близо година след като беше на подиума в Рио след сребърен медал в отборното преследване, 28-годишният Бобридж се изправи пред съда в Пърт в четвъртък. Той сложи край на кариерата си в края на миналия сезон, след като лекуваше ревматоиден артрит. Бобридж беше сред най-универсалните австралийски колоездачи, като успешно съчета кариера на пистата и на шосе. На писта той се състезаваше в дисциплините за издръжливост, както и отборното и индивидуално преследване, а на шосе беше специалист в бягането по часовник. Бобридж е участник на три различни олимпийски игри, четирикратен златен медалист от Игрите на Британската общност, световен шампион и бивш рекордьор в  едночасовата езда на колодрум . Съседи на бившия колоездач в Пърт са признали, че преди няколко дни са видели най-малко шест полицейски автомобила пред дома му и още толкова цивилни. Повече от час детективи са претърсвали къщата и двора на Бобридж заедно със специално обучени кучета. Органите са повдигнали шест различни обвинения на спортиста за продажба на значително количество метилендиоксиметамфетамин, познат още като  екстази . Бобридж е действал в няколко различни предградия на Пърт, като е следен в специализирана операция под прикритие от няколко месеца. Доказателствата на обвинителите показват, че една партида от продадените таблетки съдържа 146 хапчета. Магистратите заключиха, че обвинението е толкова сериозно, че колоездачът няма да се размине без затвор. В момента наблюдаващият съдия по делото Илейн Кампионе освободи Бобридж под гаранция от 10 хил. долара и при нареждане да не напуска страната. Освен това бившият колоездач е предал своя международен паспорт и няма право на контактува с другите обвиняеми. Джак Бобридж караше за последно за отбора на  \"Трек Сегафредо\" , но сложи край на кариерата си през 2016 г. Той е родом от Аделаида, но живее в Пърт, където откри фитнес зала. Полицията в града разкри, че залавянето на колоездача е част от мащабна акция срещу разпространители на наркотици. През юни е конфискувана дрога на обща стойност 1.1 млн. долара, сред които екстази,  кристални метамфетамини, кокаин , канабис и стероиди. Джак Бобридж ще се завърне в съда отново през септември, когато започва разглеждането на делото.", "date": "2017.08.24", "title": "Световен шампион в колоезденето е арестуван за продажба на екстази"}
{"url": "http://www.dnevnik.bg/biznes/2017/08/24/3030282_2017_g_se_ochakva_da_e_rekordna_za_investiciite_v/", "text": "Със сделки за над 400 млн. евро само за първите осем месеца 2017 г. се очертава като рекордна за инвестиции в търговски площи, показват данните на консултантската компания за бизнес имоти Forton. До момента се е сменила или приключва смяната на собствеността на пет големи шопинг центъра, а до края на годината се очакват още сделки в този сегмент. Ако всички те бъдат завършени, общата стойност на транзакциите в ритейл сегмента ще надхвърли 520 млн. евро, а на целия пазар ще надмине 900 млн. евро, посочват от компанията. С този резултат 2017 изпреварва предкризисната 2008 г., когато със сделките за The Mall, City Center Sofia и други проекти обемът на пазара на търговски площи достигна 345 млн. евро. Според анализа на компанията България не прави изключение от общата тенденция в Централна и Източна Европа, където придобиванията на търговски центрове са най-силният двигател на инвестиционните пазари тази година. Според Михаела Лашова, изпълнителен директор на компанията, основната причина за повишения инвеститорски интерес в България е ръстът на икономиката и потреблението, които водят до по-високи обороти на търговците и съответно на наемите. Тези положителни тенденции се подкрепят и от ограниченото строителство на нови площи. Това помага на работещите проекти да затвърдят позициите си на пазара и увеличава привлекателността им за инвеститорите. Интерес за придобивания има основно от фондове и компании, които изграждат портфолио от активи в региона и нашата страна е сред целевите им пазари, сочат данните на компанията.", "date": "2017.08.24", "title": "2017 г. се очаква да е рекордна за инвестициите в търговски площи, сочи анализ"}
{"url": "http://www.dnevnik.bg/sviat/2017/08/24/3030142_muje_s_hubavi_ochi_i_kartofeno_pjure_kakvo_obicha/", "text": "Каква е истинската Ангела Меркел? За мнозина германци техният дългогодишен канцлер е предпазлив, но способен ръководител, на когото могат да разчитат в днешния размирен свят. Но преди изборите следващия месец в общественото пространство се появи информация и за друга страна от живота на 63-годишната Меркел. Тя отвори вратата към личния си живот, който обикновено старателно пази от светлината на прожекторите. На предходните избори преди четири години най-влиятелният лидер в Европа призна, че ѝ харесват мъжете \"с хубави очи\" и че като студентка се е напила с черешово вино. Тези дни, когато предизборната ѝ кампания за четвърти мандат навлиза в последните си седмици, Меркел хвърли още светлина върху личния си живот, като допусна фотографи в личния си апартамент в центъра на Берлин. Сподели и рецептата си за едно от най-популярните в Германия домашни ястия: картофената супа. \"Винаги сама си правя картофеното пюре, с преса, а не с домакински уред\", каза тя пред германското седмично списание за светски клюки \"Бунте\". \"Така консистенцията е на малки парченца.\" Меркел не живее в някоя от официалните правителствени резиденции, а от години живее със съпруга си Йоахим Зауер в апартамент в четириетажна сграда. От него се виждат няколко от най-големите музеи в Берлин, представящи едни от най-богатите колекции от световно културно наследство. През юни женското списание \"Хойте вохе\" публикува поредица от снимки, на които се вижда един по-скоро типичен за Германия апартамент с дървени подове, бели стени и голямо огледало, окачено над дълъг сив диван в хола, както и спретната кухня с малка маса. \"Обичам да ям късно вечер\", призна Меркел пред \"Бунте\". Жилището се намира в една от най-посещаваните части на Берлин и затова учудени туристи често може да видят как жената, наричана  новият лидер на свободния свят , късно вечер слиза или рано сутрин се качва в правителствения автомобил, отивайки към близката сграда на канцлерството. Меркел е  дъщеря на протестантски пастор  и е израснала в бившата ГДР. В Германия е добре известен факт, че тя се интересува много от културния живот на страната си. Миналия месец тя заведе лидерите на държавите от групата на 20-те най-големи икономики да слушат Девета симфония на Бетовен в новооткритата хамбургска филхармония на брега на река Елба, за да покаже на света най-новия обект от германския културен пейзаж. \"Почитател съм на класическата музика\", каза тя в едно от седмичните си видеообръщения, в които говори и за това как се е учила да свири на флейта и пиано. Германският канцлер започва ежегодната си лятна си ваканция с посещение на първата вечер на Вагнеровия фестивал в Байройт, а преди да стане канцлер, бе редовен посетител на берлинските оперни спектакли и концерти. Миналата седмица тя разкри и кой е любимият ѝ емотикон. \"Усмихнатото личице\", каза тя пред популярни млади видеоблогъри. \"Може да е и с малко сърчице\", добави Меркел, която от 12 години управлява най-голямата икономика в Европа. Меркел обикновено успява да държи личния си живот далеч от политиката. Тя рядко се появява на обществени места със Зауер, втория си съпруг. Преподавателят по квантова химия понякога показва леко раздразнение от медийния цирк, който заобикаля съпругата му. На видео от първите години на Меркел като канцлер се вижда как двамата вървят под ръка по крайбрежна улица, а Зауер носи чадър, за да се крие от фотографите. В предишни интервюта Меркел, която е и ръководител на германската консервативна партия Християндемократически съюз, е разказвала как хранителните ѝ предпочитания са оформени от 35-те години, които е живяла при комунизма. В миналото тя е говорила и за това как често в събота вечер приготвя руло от говеждо с червено зеле, когато със Зауер успеят да отскочат до скромната си вила северно от Берлин. В интервюто за \"Бунте\" Меркел, която е физик по образование, похвали Зауер, че ѝ помага в ежедневието, особено по време на сегашната предизборна кампания. \"Винаги ме подкрепя, например често пазарува за вкъщи\", каза тя. Подобно на канцлера, която редовно може да бъде видяна в околните магазини със синя чанта в ръката, Зауер също може да бъде видян да чака на опашка пред касите на супермаркетите, включително в кулинарния отдел на берлинския филиал на френската верига универсални магазини \"Галери Лафайет\". Въпреки ангажиментите си заради кампанията Меркел продължава да следи как вървят картофите, които растат в градината ѝ за следващата порция супа. \"Изглеждат добре, казва тя пред \"Бунте\". Но още нямаме реколта.\"", "date": "2017.08.24", "title": "Мъже с хубави очи и картофено пюре: какво обича Ангела Меркел"}
{"url": "http://www.dnevnik.bg/photos/2017/08/24/3030114_snimka_na_denia_skafandurut_na_speis_eks/", "text": "Новият костюм, разработен от компанията на Илон Мъск \"Спейс екс\" (SpaceX), за астронавтите в космическите полети, планирани за 2018 г. Компанията разработва версия на товарната си капсула \"Дракон\", предназначена за полети с екипаж, която се очаква да полети в космоса догодина. Новият костюм вече е преминал успешно изпитания на Земята.", "date": "2017.08.24", "title": "Снимка на деня: Скафандърът на \"Спейс екс\""}
{"url": "http://www.dnevnik.bg/detski_dnevnik/2017/08/24/3030318_na_uchilishte_ne_hodiat_21_hil_deca_koito_sa_predimno/", "text": "Над 21 хил. деца в училищна възраст не посещават учебните занятия. Повечето тях са от ромски произход. Това сочат данни на просветното ведомство, които бяха обявени на Национална кръгла маса за етническата интеграция в Асеновград днес, съобщи БНР. Желанието на правителството е тази година групи от различни институции  да обикалят от врата на врата, за да убеждават родителите да пратят децата на училище . В екипите ще има и полицаи. Днес зам.-министърът на образованието и науката Деница Сачева обяви, че с тази задача ще бъдат натоварени 1100 екипа, в които ще участват 11 600 души. Според вицепремиера Валери Симеонов за първи път държавата полага такива мащабни усилия да обхване всички деца в училище. За да се следи дали реално децата ходят на училище, ще се ползва системата за видеонаблюдение в училищата.", "date": "2017.08.24", "title": "На училище не ходят 21 хил. деца, които са предимно от ромски произход"}
{"url": "http://www.dnevnik.bg/sviat/2017/08/24/3030274_surbiia_i_makedoniia_-_edin_balkanski_trilur/", "text": "Предполагаем шпионаж, изкуствено създадено напрежение и много приказки на вятъра - стандартните елементи на многото балкански драми. Това, което направи сръбското правителство в неделя, обаче е уникално. То  привика целия си дипломатически персонал  от македонската столица Скопие за \"неотложни съвещания\" в Белград. Сръбският президент Александър Вучич заяви, че имало доказателства за \"много офанзивна дейност на тайните служби срещу Сърбия\". А фактът, че президентът не сподели повече подробности, само развинти фантазиите на журналистите. Вестник \"Informer\", неофициалният рупор на сръбското правителство, веднага излезе със заглавие: \"Скандал: македонците шпионират дори и Вучич?\" А останалите булевардни вестници веднага изправиха новия македонски премиер Зоран Заев на  позорния стълб : \"Заев обявява война на Сърбия\" и \"Заев ни забива нож в гърба\", припяваха те на един глас. Мистерията със сръбския агент За да се справи с дългогодишния автократ Никола Груевски, социалдемократът Зоран Заев трябваше да влезе в сговор с шефовете на албанските партии в Македония. Сделката съдържаше  редица отстъпки за албанците , които съставляват около една четвърт от населението на Македония. Така в началото на юни Заев взе властта, а Груевски попадна на мушката на правосъдието за злоупотреба с власт, изборни манипулации и корупция в особено големи размери. Сръбското правителство до последно държеше на Груевски, най-вече заради \"албанския въпрос\". И когато в края на април тълпа от негови привърженици щурмува парламента в Скопие, за да осуети съставянето на нова правителствена коалиция, записи от размириците бяха  запечатали един сръбски таен агент  в първите редици на бунтовниците. По време на щурма срещу парламента бяха ранени много депутати, в това число и самият Заев. Белград се опита да омаловажи факта, а новото македонско правителство пък реши да спазва дипломатичния тон спрямо северната си съседка. Възможно е обаче, именно този инцидент да е подтикнал македонските тайни служби да наблюдават под лупа сръбските дипломати в страната, твърди Боян Елек от белградския Център за политика и сигурност. \"Все още не знаем защо сътрудникът на сръбските тайни служби е бил пред парламента в този ден, нито какви е била неговата задача. Логично е обаче македонските служби да предприемат някои контрамерки\", казва експертът за ДВ. Скопие категорично отхвърля всякакви обвинения в шпионаж. Македонските медии обаче тиражират предположения, че Белград е предприел тази зрелищна стъпка, за да потули  предполагаемата активност  на сръбските тайни служби срещу Заев. Косово - ябълката на раздора Много наблюдатели обаче смятат, че други са причините за избухналия с нова сила спор между Белград и Скопие. В края на октомври в Общото събрание на ЮНЕСКО отново ще се проведе гласуване за приемането на Косово в организацията. Сърбия не признава независимостта на Косово, а Македония обратно. Преди две години Косово не беше прието в ЮНЕСКО - тогава не му достигнаха само три гласа за необходимото мнозинство от две трети. През май Зоран Заев обяви, че при следващото гласуване Македония ще остане \"неутрална\". След което обаче зачестиха индикациите, че Скопие ще подкрепи приемането на Косово в ЮНЕСКО. \"Разполагаме с такива информации\", потвърди лично  сръбският президент Вучич . На което от Скопие отговарят, че Македония ще се ориентира по мнозинството страни - членки на ЕС. \"Сръбската страна просто не разбира, че ние сме мултиетническа държава, чието правителство трябва да действа в интерес на всички граждани. Вероятно ще гласуваме за приемането на Косово в ЮНЕСКО, защото това отговаря на нашите държавни интереси\", изтъкна бившият македонски външен министър Денко Малески в интервю за ДВ. Освен това става дума и за геополитика. След приемането на Черна гора в НАТО Сърбия е заобиколена почти изцяло от страни - членки на алианса. Новото македонско правителство също се стреми към пълноправно членство. Режимът на бившия утранационалист Вучич се представя за проевропейски и реформаторски, но темата НАТО си остава табу. По време на косовската война през 1999 година НАТО масирано бомбардира Сърбия. Освен това сръбските политици се стараят да поддържат най-добри отношения с \"православната майчица\" Русия. Македонско-албанският дипломат Алайдин Демири окачествява \"истерията\" на Белград като опит да бъде осуетено присъединяването на Македония към ЕС и НАТО. Изкуствени кризи със съседите Анализаторът Боян Елек пък смята, че е разгадал метода на управление на сръбския президент Вучич: опитва се да създава изкуствени кризи със съседните държави  Хърватия , Черна гора,  Косово  или Македония, за да се представи във вътрешнополитически план като умен и разсъдлив политик. \"Това изисква постоянно създаване на кризи и на чувство за несигурност от заплахите на съседите. След което сръбските политици се появяват в ролята на спасители, които разрешават проблемите\", казва той. По този начин те държат собственото си население в напрежение. А същинските проблеми, като икономическата нищета, разпределението на държавните служби по партийна линия и цензурата в медиите, остават на заден план. И в този случай важи старата поговорка: \"Напънала се планината и родила мишка\". В сряда Вучич и Заев проведоха телефонен разговор, за да успокоят ситуацията и подчертаят приятелските отношения между Сърбия и Македония. И двете страни искали да продължат диалога, да засилят икономическото си сътрудничество и взаимно да се подкрепят по пътя към ЕС. Даже сръбските дипломати  се връщали в Скопие  от днес (24 август).", "date": "2017.08.24", "title": "Сърбия и Македония - един балкански трилър"}
{"url": "http://www.dnevnik.bg/sviat/2017/08/24/3030325_pone_14_dushi_sa_izcheznali_v_svlachishte_v_shveicariia/", "text": "Спасителни екипи издирват 14 души, изчезнали в свлачище в швейцарски курорт близо до италианската граница, съобщи агенция \"Ройтерс\". Изчезналите са германци, австрийци и швейцарци. Сред тях няма деца, става въпрос за туристи и катерачи, чиито близки не могат да се свържат с тях. Скална маса се е свлякла вчера сутринта от връх Пиц Ченгало (3369 м) в долина до селцето Бондо в кантона Гризон (Граубюнден) до границата с Италия. Калният поток стигнал до селцето, чиито жители - общо стотина души - са евакуирани. От върха са се изсипали 4 милиона кубически метра скали, отломки и кал. Десетина сгради са разрушени или повредени в Бондо, където има предупредителна система за свличания, посочва ДПА.", "date": "2017.08.24", "title": "Поне 14 души са изчезнали в свлачище в Швейцария"}
{"url": "http://www.dnevnik.bg/sviat/2017/08/24/3030283_ne_sledvaite_parite_-_teroristite_v_evropa_se/", "text": "Ред терористични групировки са на самоиздръжка и харчат все по-малко за своите атаки - затова борбата с финансирането на тероризма търпи провал, уверяват експерти. Международните мерки срещу финансирането на тероризма, предприети след 11 септември 2001 г., дадоха ефект и все още са необходими, но далеч не достатъчни, за да възпрепятстват действията на организации като \"Ал Кайда\", \"Ислямска държава\" или на джихадисти, вдъхновени от опасната им пропаганда, добавят те. В статия, озаглавена \"Не следвайте парите\" (препратка към култовата реплика от американския филм \"Цялото президентско войнство\": \"Следвай парите\"), Питър Нойман, директор на Международния център за изучаване на радикализацията (International Centre for the Study of Radicalisation, ICSR) в лондонския \"Кингс колидж\", твърди, че \"над 15 години след началото на обявената от САЩ  \"война срещу терора\"  войната срещу финансирането на тероризма се провали\". \"За повечето атентати са нужни съвсем малко пари, а терористите използват много начини за финансиране и трансфер на средства, които не минават през международната финансова система - пише той. Войната срещу финансирането на тероризма във вида, в който се води от 2001 г., често е била скъпа и безрезултатна.\" През януари 2015 г. военното разузнаване на Норвегия възлага на норвежката изследователка Емили Офтедал да проучи 40 терористични клетки, организирали или направили опит да организират атентати в Европа през периода от 1994 до 2013 г. Анализът разкрива, че в три четвърти от случаите сумите за организиране на атаки не са надхвърляли 10 000 долара. С включен депозит \"Терористите събират, прехвърлят и харчат парите по твърде банален начин - пише тя в доклада си. Средствата идват най-често от заплати или спестявания на участниците, на второ място е дребната престъпност.\" Едва четвърт от изследваните мрежи са получавали пари от международна терористична организация и никоя не е зависела само от външна подкрепа, добавя Офтедал. Седемдесет на сто от проучените клетки са се издържали с легални средства, най-често от заплатите на членовете си, но и чрез  трафик на наркотици , оръжия и други стоки, както и с кражби. Все по-разпространен начин за получаване на средства, използван по-специално за нападенията във Франция от 2015 г., е тегленето на  потребителски кредити  от специализираните структури, най-вече с фалшиви документи - и терористите, планирали самоубийствени мисии или заминаващи на джихад някъде, откъдето не смятат да се връщат, изобщо не се канят да ги погасяват. Примерно масовият убиец  Амеди Кулибали , нападнал еврейския хипермаркет в Париж през януари 2015 г., изтеглил 6000 евро като заем от кредитната къща \"Кофидис\". С парите купил оръжия и както каза, дал \"няколко хиляди евро\" на един от братята Куаши, избили маса народ в редакцията на \"Шарли ебдо\", \"за да приключи с необходимите покупки\". Според Жан-Шарл Бризар, председател на Центъра за анализ на тероризма и експерт по финансиране на джихадистките мрежи, тези кредитни институции \"трябва да действат с повишена бдителност и особено да внимават за фалшиви документи. (Терористите) ги използват за теглене на потребителски заеми с подправени фишове от заплати например. Както направи Кулибали\". \"В Европа - сподели той пред АФП - терористичните операции се извършват вече главно със собствени средства. С пари от потребителски заеми, фалшификации, трафик на дребно или просто спестявания (на терористите). Изпразват си банковите сметки и това им стига.\" Такива финансови операции, ненадхвърлящи няколко хиляди евро, остават и може да останат задълго незабелязани от служби като френската \"Тракфин\", упълномощена да се бори с прането на пари и финансирането на тероризма. А да наемеш бус, за да го използваш за таран и да се врежеш с него в тълпата, както се случва все по-често в Европа, струва само няколкостотин евро.", "date": "2017.08.24", "title": "Не следвайте парите - терористите в Европа се финансират на дребно"}
{"url": "http://www.dnevnik.bg/photos/2017/08/24/3030340_snimka_na_denia_purvite_dami_na_franciia_i_rumuniia/", "text": "Кармен Йоханис (вляво) и Брижит Макрон по време на церемонията за официалното посрещане на френския президент Еманюел Макрон от румънския му колега Клаус Йоханис в Букурещ. Визитата на френския държавен глава е част от обиколката му в Централна и Източна Европа, приключваща утре във Варна.", "date": "2017.08.24", "title": "Снимка на деня: Първите дами на Франция и Румъния"}
{"url": "http://www.dnevnik.bg/sviat/2017/08/24/3030339_london_iska_da_zapazi_evropeiskite_pravila_za_zashtita/", "text": "Великобритания иска да продължи след Брекзит тясното сътрудничество с Европейския съюз в защитата на личните данни и предлага споразумение за взаимност, за да се гарантира свободният информационен поток, предадоха агенциите \"Ройтерс\" и \"Франс прес\". В новата серия документи, представящи целите на Великобритания в преговорите за напускане на Европейския съюз, британското правителство посочва, че Лондон е играл важна роля в определянето на правилата на ЕС за защита на личните данни и че ще напусне блока, спазвайки тези правила. \"Потоците от данни между Обединеното кралство и Европейския съюз имат ключово значение за нашия споделен икономически просперитет, както и за по-широко сътрудничество, включително между силите на реда\", отбелязва в работен документ британското министерство за Брекзит. \"Поради това е много важно в рамката на бъдещото партньорство между Обединеното кралство и ЕС да се споразумеем за продължаване на откритата размяна на данни въз основа на взаимно доверие в нашите норми и изисквания за защита на данните\", гласи документът. Министерството подчертава, че британското законодателство в тази сфера ще бъде съобразено с европейското в момента на ефективното излизане от ЕС през март 2019 г. и че тези законодателства ще бъдат на практика идентични. Моделът Великобритания - ЕС в сферата на размяната и защитата на личните данни може да донесе стабилност за предприятията и за властите, се казва в работния документ. В него се посочва, че \"ще бъде в интерес и на Великобритания, и на ЕС да постигнат съгласие още в началото на процеса, за да бъдат взаимно признати законодателните рамки в сферата на защитата на личните данни\". По данни на министерството за Брекзит икономиката на ЕС, основана на данни, сега се оценява на 272 млрд. евро, или около 2% от БВП на европейския блок. Това число може да нарасне до 643 млрд. евро през 2020 г., или над 3% от БВП на ЕС. Наред с това 75 на сто от потока данни от Великобритания към чужбина е към страни от ЕС. Посочва се също, че в Г-20 Великобритания е страната с най-голяма цифрова икономика като дял от БВП.", "date": "2017.08.24", "title": "Лондон иска да запази европейските правила за защита на данните след Брекзит"}
{"url": "http://www.dnevnik.bg/biznes/2017/08/24/3030343_za_6_meseca_vunshniiat_dulg_namaliava_s_01/", "text": "Брутният външен дълг в края на юни 2017 г. е 34.615 млрд евро (70 на сто от БВП), което е с 27 млн. евро (0.1 на сто) по-малко в сравнение с края на 2016 г. Това показват данните на БНБ. Дългът нараства с 4.1 млн. евро (0.01 на сто) спрямо юни 2016 г. (34.611 млрд. лв., 73.1 процента от БВП). В края на юни дългосрочните задължения са 26.245 млрд евро (75.8 на сто от брутния дълг, 53.1 на сто от БВП), като намаляват с 409.7 млн. евро (1.5 на сто) спрямо края на 2016 г. Дългосрочният дълг намалява със 779.8 млн. евро (2.9 на сто) спрямо юни 2016 г. Краткосрочните задължения възлизат на 8.370 млрд. евро (24.2 на сто от брутния дълг, 16.9 на сто от БВП) и нарастват с 382.7 млн. евро (4.8 на сто) спрямо края на 2016 г. Краткосрочният външен дълг нараства със 783.9 млн. евро (10.3 на сто) спрямо юни 2016 г. Брутният външен дълг на сектор Държавно управление е 6.394 млрд евро (12.9 на сто от БВП). Спрямо края на 2016 г. той намалява с 387.8 млн. евро (5.7 на сто). Дългът на сектора се понижава със 189.6 млн. евро (2.9 на сто) спрямо юни 2016 г. (6.584 млрд. евро, 13.9 на сто от БВП). През първите шест месеца на 2017 г. извършените плащания по обслужването на брутния външен дълг са 2.397 млрд. евро (4.8 на сто от БВП) при 2.954 млрд. евро (6.2 на сто от БВП) за първото полугодие на 2016 г., отчита БНБ.", "date": "2017.08.24", "title": "За 6 месеца външният дълг намалява с 0.1%"}
{"url": "http://www.dnevnik.bg/sport/2017/08/24/3030355_futbolistite_na_vereia_obiaviha_boikot_zaradi/", "text": "Бойкот заради неполучени пари обявиха футболистите на \"Верея\". Играчите на Илиан Илиев отказаха да излязат за тренировка в четвъртък преди обед, като държат да им се изплатят дължимите суми. За забавяне на пари заговори нападателят Валери Домовчийски след  мача с \"Локомотив\" (Пловдив) : \"Много трудно се работи в такава обстановка, имаме забавяне и неуредици\", каза опитният нападател. \"Вярно е, но повече не мога да коментирам. Не искам да говоря\", потвърди треньорът на тима от Стара Загора Илиан Илиев пред \"Блиц\". \"Верея\" започна много силно новия сезон, като записа три победи в първите си шест мача и се намира на четвърто място в класирането. Отборът на Илиан Илиев  победи \"Левски\" с 2:0  и има 10 точки. Това не е първи подобен случай в тима, след като в края на миналия сезон играчите отново бойкотираха. Тогава тимът не беше получавал заплати в продължение на пет месеца и заплаши, че няма да излезе за двубоя с \"Пирин\". След намесата на бившия треньор  Александър Томаш  проблемът се разреши.  се свърза с президента на \"Верея\" Галин Михайлов, който призна, че към днешна дата има забавена една заплата и шест премии. Утре е падежът на втората заплата, която също ще стане дължима. \"Утре ще се срещна с отбора и ще говоря с футболистите. На този етап не мога да им платя, но след 15-20 дни ще започна да се разплащам, за да изчистя всичко. Задълженията не са към всички, защото три премии са от миналия сезон, за играчи, които вече не са в отбора\", каза Михайлов. Босът на \"Верея\", който е член на съвета на директорите на  \"Трейс груп\" , обясни, че който не е съгласен със ситуацията, ще бъде освободен, а тимът може да играе с футболисти от дублиращия отбор. \"Искам ясно и точно да кажа, че заплаха за бъдещето на нашия клуб няма. Няма начин да преустановим участие в първенството, ако се говори така, това са спекулации. Ще продължим да играем, дори с момчета от втория отбор\", добави Михайлов. Следващият мач на \"Верея\" е гостуване на новака в Първа лига \"Витоша\" (Бистрица) в понеделник.", "date": "2017.08.24", "title": "Футболистите на \"Верея\" обявиха бойкот заради неполучени пари, президентът ще плати до 20 дни"}
{"url": "http://www.dnevnik.bg/sport/2017/08/24/3030367_voleibolistkite_postignaha_treta_poredna_pobeda_v/", "text": "Женският национален отбор по волейбол постигна трета поредна победа в  световните квалификации в Ротердам . Възпитаничките на Иван Сеферинов надделяха над Гърция с 3:1 (26:24, 21:25, 25:21, 25:17) след близо два часа игра в зала \"Топспорт Сентрум\". България имаше труден първи гейм, който обаче беше спечелен с 26:24, но след това гъркините изравниха след 21:25. По-класният български състав не срещна никакви трудности в следващите две части и закономерно се поздрави с успеха от 25:21 и 25:17. Мирослава Паскова беше най-резултатна за българския успех със 17 точки, а 14 точки добави Нася Димитрова. Анти Василатонаки реализира 18 точки за Гърция. Българският състав има 9 точки до момента и се доближава до класиране за шампионата на планетата през 2018 година. Домакините от Холандия са с пълен актив от 6 точки, като по-късно срещат  Чехия . Петък е почивен ден за турнира в Ротердам, а в събота България ще се изправи срещу Белгия от 18.00 часа в следващ решителен двубой за класиране на Мондиал 2018.", "date": "2017.08.24", "title": "Волейболистките постигнаха трета поредна победа в световните квалификации"}
{"url": "http://www.dnevnik.bg/sviat/2017/08/24/3030371_problemut_s_komandirovanite_rabotnici_ot_es_-_koi_kude/", "text": "Ето някои данни, свързани с пораждащите много противоречия въпрос: Какво казват правилата на ЕС? Работниците, които са изпращани в друга страна от ЕС да предоставят временни услуги, трябва да получават съответната законно установена минимална заплата, да имат право на празнични дни и почивки в държавата, в която работят, наред с всички останали условия. В строителството работниците трябва също да получават заплащане и условия, каквито са договорени по общозадължителните колективни споразумения или арбитражни решения. Държавите членки могат да разширят тази защита и за други сектори. Отделна регулация на ЕС постановява, че работници на временни позиции за не повече от 2 години ще останат свързани със социалната осигурителна система на страната, от която идват. Колко работници са засегнати? През 2014 година е имало 1,92 милиона командировани служители в ЕС или с 44,4 процента повече спрямо 2010 година, според Европейската комисия. Тези назначения представляват около 0,7 процента от работната сила в ЕС. Откъде идват и къде отиват? Около 86 процента от работниците през 2014 година са били командировани в 15-те по-стари членки на ЕС, главно заподноевропейски страни, а само 54 процента са излезли от тези страни. Германия е посрещнала най-много командировани работници през 2014 година - 418 908, следвана от Франция - 177 674 и Белгия - 156 556. Полша е изпратила най-много работници в чужбина през 2014 година - 463 174, следвана от Германия - 240 862 и Франция 139 040. Около 42 процента от командированите работници са били в строителния сектор. Какво буди спорове в правилата? На първо място профсъюзите и критиците заявяват, че командированите работници са използвани за намаляване на местните заплати и влошаване на условията. Командированите работници нямат право по закон да се възползват от колективни договори, които не се смятат за общозадължителни, както и от други незадължителни практики, някои бонуси, социални плащания и повишения за натрупан трудов стаж. Съдът на ЕС взе решение срещу колективни действия на профсъюзите, целящи командированите служители да получат условия на труд, надхвърлящи разпоредбите на ЕС. Самата Европейска комисия казва, че работниците, командировани в други страни в ЕС, получават по-малко от местните работници - между 10 и 50 процента по-малко в зависимост от страната и сектора. На второ място Макрон и други критици от Западна Европа заявяват, че тъй като социалните вноски често са по-малки в командироващите страни, командированите работници струват на работодателя си по-малко. Според тях това води до нечестна конкуренция - т. нар. социален дъмпинг. Според фондацията \"Робер Шуман\" през 2011 година размерът на социалните вноски на работодателите във Франция е бил 49 процента спрямо 28,45 процента в Румъния и 27,84 процента в България. На трето място френските власти заявяват, че е трудно да се осъществява надзор върху правилата и се извършват измами със служители, които не са работили преди за компанията, която ги командирова, или не се спазва ограничението от 24 месеца. Има ли предложения за промяна на разпоредбите? Миналата година Европейската комисия предложи изменения на директивата за командированите служители, които според нея ще гарантират \"еднакви правила на играта\". Според новите разпоредби командированите работници ще имат право на същите възнаграждения като местните работници, включително бонуси, социални плащания и плащания за извънреден труд. Общозадължителните колективни споразумения ще се отнасят за командированите служители във всички сектори. Държавните органи също може да наложат условия за плащането на заплатите не само на преките изпълнителни, но и на подизпълнителите.  Ограничението от 2 години за командировките, като се има предвид трудовото законодателство и социалното осигуряване. Макрон обаче настоява за ограничение от 12 месеца и други мерки срещу измами. Как са приети предложенията Профсъюзите, Европейският парламент и по-богатите страни членки, включително Австрия, Франция, Германия и Швеция приветстват предложенията. Централна и Източна Европа се противопоставят, заявявайки, че разликата в заплащането е законен елемент на преимуществото в конкуренцията на предоставящите услугите. Работодателската организация \"Бизнес Европа\" каза, че предложенията са \"атака срещу единния пазар\" и че главните проблеми са незаконните практики, а не самите правила, както и обременяващите данъци, които правят труда в по-богатите страни неконкурентоспособен. Националните парламенти на 11 страни членки - България, Хърватия, Чехия, Дания, Естония, Унгария, Латвия, Литва, Полша, Румъния и Словакия - официално се противопоставиха на предложенията, заявявайки, че подкопават националните компетенции. Европейската комисия обаче отхвърли протеста им. Макрон се надява да спечели на своя страна поне някои от тези страни членки. По време на президентската предизборна кампания той защити принципа на разпоредбите за командированите работници срещу крайнодесните и крайнолевите си опоненти, които призоваха Франция едностранно да спре да прилага тези правила.", "date": "2017.08.24", "title": "Проблемът с командированите работници от ЕС - кой, къде и защо"}
{"url": "http://www.dnevnik.bg/bulgaria/2017/08/24/3030361_dushteriata_na_cvetan_vasilev_e_s_miarka_za/", "text": "Дъщерята на Цветан Василев - Радосвета Василева, е с мярка за неотклонение в Сърбия, но не е в ареста. Това съобщи самата тя в новосъздадения си блог. Радосвета Василева твърди, че е издирвана с червена бюлетина от Интерпол заради обвинението в пранене на пари, предявено й от българската прокуратура. От български официални източници е известно, че тя има издадена европейска заповед за арест, а справка на \"Дневник\" в сайта на Интерпол показва, че червена бюлетина е издадена само за майка й. Тези бюлетини могат да не бъдат публикувани в страницата на полицейската служба, по искане на издирващата държава. Василева информира, че е отишла в Белград за рождения ден на баща си на 12 август и по своя инициатива е отишла в полицията, за да се регистрира, както изисква местното законодателство. От полицаите разбрала, че е издирвана и се налага да я задържат. След като сръбските власти получили потвърждение от София, че са задържали правилния човек, случаят и бил разгледан от сръбски съд, който я освободил да се прибере при родителите си, но й наложил мярка за неотклонение. Тя изказва подозрение, както майка й, че обвиненията срещу нея са в пряка връзка с жалбата по закона  \"Магнитски\" в САЩ, заведена от нейния баща на 11 август  срещу поругаването на човешките му права от главния прокурор Сотир Цацаров и от депутата от ДПС Делян Пеевски, опитал преди години да застави баща й да му прехвърли КТБ.", "date": "2017.08.24", "title": "Дъщерята на Цветан Василев е с мярка за неотклонение в Сърбия"}
{"url": "http://www.dnevnik.bg/detski_dnevnik/2017/08/24/3030383_direktorut_na_sofiiskata_matematicheska_gimnaziia/", "text": "Директорът на Софийската математическа гимназия (СМГ) Антони Стоянов отказва да подаде оставка и най-вероятно ще бъде уволнен, обясни пред \"Дневник\" началникът на на Регионалното управление на образованието в София Ваня Кастрева. Днес  Кастрева, която е негов работодател, го призова да подаде оставка  заради напрежение в училището и  протести на родители за връщане на работа на уволнена учителка . Искането за оставка е подкрепено и от образователния министър Красимир Вълчев. От думите на Кастрева се разбра, че ако Стоянов не подаде оставка сам, той може да бъде освободен заради нарушения в училището, констатирани при проверка там. По неофициална информация той е прекратявал трудовите правоотношения на учители за лятната ваканция.Пред \"Дневник\" Кастрева каза, че ако няма оставка до понеделник, ще започне процедурата по дисциплинарно уволнение. От просветното ведомство обясниха пред \"Дневник\", че днес експерти са отишли да правят нова проверка, но не са били допуснати в училището. Пред него протестират и родители в подкрепа на дисциплинарно уволнената от директора учителка Петя Тодорова. Някои от тях дори изразили предположения, че Стоянов е спал в гимназията. На място отишла и Кастрева, пред която той отказал да подаде оставка. Стоянов не отговаря на телефона си. Тази сутрин родители протестираха в подкрепа на Петя Тодорова, която е отстранена от директора на гимназията Антони Стоянов за уронване авторитета и престижа на училището, тъй като дискриминирала около 130 ученици от гимназията за състезание \"Европейско кенгуру\". Малко след уволнението си тя обяви, че  ще търси правата си в съда. Преди седмица пък друг учител от СМГ – Величка Велкова, която в момента е и.д. директор, обвини в натиск зам.-министъра на образованието и науката Таня Михайлова. В сигнал до няколко институции и медиите Велкова обяви, че Михайлова й се е обаждала по телефона с искане да възстанови уволнената учителка, за което Величкова нямала законово основание. Тогава пред \"Дневник\" Таня Михайлова обясни, че в гимназията е направена проверка по случая и констатациите относно уволнението на Тодорова са, че въпросът може да се реши или чрез управленско решение на директора, или по съдебен път. \"Нашият съвет е въпросът да се реши по най-добрия за децата начин\", обясни Михайлова и допълни, че не е оказвала натиск върху Величкова.", "date": "2017.08.24", "title": "Директорът на Софийската математическа гимназия отказва да подаде оставка и най-вероятно ще бъде уволнен"}
{"url": "http://www.dnevnik.bg/sviat/2017/08/24/3030062_shte_dade_li_atakata_v_barselona_novi_sili_na/", "text": "Атаките в Барселона изведоха на преден план напрежението между централното правителство в Испания и властите в Каталуня седмици преди планирания от автономната област референдум за независимост, който Мадрид обяви за незаконен, пише \"Уолстрийт джърнъл\". Разследването на атаките, които убиха 15 души, и издирването на извършителите дадоха на каталунското правителство възможност да демонстрира основния си аргумент - че може да управлява независимо от Мадрид. Отговорът на атаката се ръководи основно от каталунския премиер Карлес Пудждемон, който е сред главните застъпници на референдума. Под негов надзор местните власти изпъкват повече в разследването от централното правителство. В понеделник по националната телевизия именно той направи изявлението, че каталунската полиция е застреляла атентатора от Барселона. Представител на централното правителство в Мадрид каза, че каталунските власти действат изцяло в правомощията си и че координацията между Мадрид и Барселона е интензивна и ефикасна след атаките, пише \"Уолстрийт джърнъл\". \"Сякаш вече е държава\" \"Каталунското правителство има достатъчна автономия, за да се справи с този конфликт само, и е доказало, че сме готови да се справим с всичко, което би могло да дойде\", казва Еулалия Комас Кодина, 21-годишна студентка в Барселона. \"Каталуня реагира сякаш вече е държава\", каза Рефар Рекежо, професор по политология в университета \"Помпеу Фабра\" в Барселона. И той, и други експерти обаче смятат, че инцидентът няма да промени обществените нагласи по въпроса, който вече е очертал дълбоки разделителни линии в каталунското общество. Последното такова допитване, проведено в Каталуня, беше през 2014 г., но то беше символично, а в него участваха малко над 2 милиона от 5.4 милиона каталунски гласоподаватели. Голяма част от противниците на независимостта бойкотираха референдума, който обаче конституционният съд на страната определи не само за невалиден, а и за незаконен. Този път властите в Барселона търсят начин да избегнат възможността Мадрид да оспори допитването и отлагат до последния възможен момент приемането на закона, който ще го насрочи. Независимо от това испанският премиер Мариано Рахой настоява, че референдумът няма да се проведе, докато той оглавява правителството. Възможно е след насрочване на допитването със съответния закон Мадрид да опита да наложи правни санкции на лидерите на движението в подкрепа на референдума. Бившият премиер Артур Мас например загуби възможността да се кандидатира за изборни длъжности, след като оспори забраната на конституционния съд за неформалния референдум. Ако повечето гласуват за автономия на референдума (и ако той все пак се състои), Барселона е възможно  едностранно да обяви независимост , макар централното правителство вероятно да опита да договори други условия за напускане, пише \"Уолстрийт джърнъл\". Който и да било от двата курса би довел до политическа и конституционна криза в Испания. \"Едното няма общо с другото\" Каталуня обяви новия референдум, стъпвайки и на факта, че е една от най-богатите испански области, а Барселона е вторият по големина град в страната. Два от водещите вестници в страната, \"Ел паис\" и \"Ел мундо\", обаче призоваха каталунските власти миналия петък да изоставят проекта за независимост и да се съсредоточат върху сигурността. На това Пудждемон отговори презрително в интервю за радио RAC1: \"Всеки, който иска да се съмнява в ангажимента към тероризма на каталунската полиция и институциите, е - ще го кажа ясно - нещастник.\" В изявление, цитирано от каталунското издание \"Вангуардия\", властите в Барселона увериха, че \"процесът\" по организиране и провеждане на допитването трябва да продължи, защото \"нормалността е голямото поражение\" на тези хора, имайки предвид терористите. \"Едното няма нищо общо с другото... Каталуня е подготвена и иска да се самоуправлява, жалко е двете неща да се смесват,\" каза говорителят на правителството на Каталуня Жорди Турул. \"Да питаме жителите какво мислят не е престъпление.\" Признаци на разделение Местните власти имат правомощия в редица области, включително полицейски въпроси и сигурност. В резултат и Каталуня пое контрола върху разследването на терористичните атаки. Социалната система и гражданското право, както и други области, несвързани с този сектор, са обаче също в ръцете на Барселона. След атаките миналата седмица правителствата на Испания и Каталуня декларираха единството си. \"Испания е народ, обединен... от ценностите на демокрацията, свободата и човешките права\", каза Рахой. \"Би било срамно да се видят пукнатини в отговора на терористичните атаки заради политиката\", каза и Рекежо. Човекът, приел чуждестранните пратеници като външните министри на Франция и Германия след атентатите обаче, беше Раул Ромева -  \"външният министър\"  на Каталуня, въпреки решението на конституционния съд от юни, че Ромева и институцията му нямат никаква роля в испанската външна политика. Междувременно вътрешният министър в Барселона, Жоаким Форн, влезе в противоречие с този в Мадрид, Хуан Игнасио Соидо, след като каза пред репортери в неделя, че терористичната група ще бъде неутрализирана едва когато всички участници в групата бъдат заловени. По-рано Соидо беше обявил, че терористичната клетка, замесена в нападенията, е напълно разгромена. Около информацията, че белгийската полиция попитала Испания за \"имама от Рипол\", радикализирал извършителите на атентата в Барселона, каталунските власти съобщиха, че техните собствени сили на реда са били известени само неформално за имама, докато той бил във Фландрия. Според говорителя Турул \"Мосос д'Ескуадра\" - както се нарича каталунската полиция - трябва да се интегрира в Европол, за да избегне подобни ситуации, а \"ако ни казват, че за да си член на Европол, трябва да си държава, нека го имаме предвид.\" Каталунските власти показваха разликите с Испания и по други начини - в окончателния списък на убитите и ранените при атаката имаше разграничение между каталунци и испанци. Нееднозначна подкрепа Не е ясно как атаките ще се отразят на референдума - проучвания, проведени от каталунското правителство през юни, установиха, че 41% от респондентите искат областта им да стане отделна държава, но около 49 не искат това. Към 62 на сто от тях искат регионът да има по-голяма степен на автономия. Испанците обаче не подкрепят това - повечето от тях са против възможността за независимост. Идеята се споделя едва от 10% от респондентите на национално ниво според допитване от миналия месец. Според Лоренцо Видино, който оглавява програма за екстремизъм в университета \"Джордж Вашингтон\", атаките могат да въздействат по два начина. Някои каталунци ще се почувстват в по-голяма степен испанци след нападенията, отговорност за които пое \"Ислямска държава\" и които бяха най-лошите след атаката от гара \"Аточа\" в Мадрид през 2004 г. Възможен обаче е и друг път - каталунците да почувстват гордост от способността на силите си за сигурност да залавят или убиват терористи. Нерешилите гласоподаватели може се обединят около статуквото, но е също толкова възможно да разтълкуват случващото се по друг начин, например \"имаме държава, имаме работеща полиция\", казва Видино.", "date": "2017.08.24", "title": "Ще даде ли атаката в Барселона нови сили на каталунската кауза за независимост"}
{"url": "http://www.dnevnik.bg/sport/2017/08/24/3030390_fetel_shte_pregovaria_za_nov_dogovor_s_ferari_sled/", "text": "Без новини около бъдещето на Себастиан Фетел започна състезателния уикенд за Гран при на Белгия във Формула 1. Четирикратният световен шампион все още не е подписал нов договор с \"Ферари\", като обясни че това няма да се случи в следващите две седмици. Лидерът в световния шампионат е обвързан със Скудерията до края на сезона, докато неговият съотборник  Кими Райконен вече подписа  едногодишно удължаване на контракта си. Президентът на \"Ферари\" Серджио Маркионе наскоро намекна, че новината за новия договор на Фетел може да бъде обявена за Гран при на Италия, но пилотът отрече. \"Нищо не мога да кажа, не знам...със сигурност ще има някакви новини скоро. Не знам какво значи скоро, зависи кого питате. Засега не мога да кажа нищо за бъдещето ми, защото цялата ми концентрация е изцяло върху следващите две състезания. Не очаквам да подпиша в следващите две седмици, ако трябва да съм честен\", каза Фетел. След едномесечната пауза в календара, предстоят надпреварите на  \"Спа\"  и \"Монца\", които традиционно показват фаворита за титлата. \"Ферари\" няма победа в Храма на скоростта пред своите тифози от 2010 г., когато Фернандо Алонсо спечели, но се надява да прекъсне серията. Райконен хвали Фетел В традиционната пресконференция в четвъртък участие взе Кими Райконен, който говореше и за собственото си бъдеще, но похвали  Фетел . \"Себастиан е най-добрият съотборник, разбираме се много добре и се надявам всичко да си остане както е в момента\", каза Ледения. Той уточни, че е подписал нов договор с \"Ферари\", защото се чувства щастлив в отбора и вярва, че още е бърз. \"Чувствата на отбора са същите, те ми вярват. Напоследък нещата вървят малко по-добре и ние искаме да се представяме максимално силно. Уверен съм, че вървим в правилната посока\", добави 37-годишният ветеран. По темата Фетел говориха и хора от падока на Формула 1. Двама бивши пилоти на  Скудерията  – Жан Алези и Мика Сало изразиха мнението си. \"Мисля, че Фетел ще остане, колата на \"Ферари\" е силна, той се чувства добре, а духът в отбора е отличен, благодарение на Маркионе и Маурицио Аривабене\", каза французинът, който караше за \"Ферари\" между 1991 и 1995 г. Сало, който записа шест старта за Скудерията през 1999 г. добави: \"Двамата са отличен тандем и мисля, че са най-добрият избор за \"Ферари\".", "date": "2017.08.24", "title": "Фетел ще преговаря за нов договор с \"Ферари\" след \"Монца\""}
{"url": "http://www.dnevnik.bg/sviat/2017/08/24/3030389_bulgarski_fotograf_i_world_press_photo_suzdadoha/", "text": "Издателската къща FotoEvidence на  Светлана Бахчеванова , родена в България фотограф и фоторепортер, работеща през последните години предимно в САЩ, и  фондация World Press Photo, стояща зад един от най-престижните фотоконкурси в света,  обявиха в четвъртък съвместен проект . Благодарение на партньорството годишната награда FotoEvidence Book Award става част от изложба на World Press Photo, обикаляща над 100 града по света. Това означава, че победителят на FotoEvidence и други двама финалисти ще изложат свои снимки догодина в Амстердам на World Press Photo Exhibition 2018. По същото време ще излезе новият фото албум FotoEvidence Book, който ще бъде показван на пътуващата по света World Press Photo Exhibition. \"Развълнувани сме от партньорството си с фондация World Press Photo поради общата ни отдаденост на най-високите стандарти и новите инициатниви в документалната фотография и фотожурналистиката\", казва по този повод Бахчеванова, основала FotoEvidence през 2010г. След 7 години и 16 албума очакваме с новия проект да достигнем до световна аудитория и да засилим още повече мисията си в подкрепа на социалната справедливост, подпомагането на смели фотографи и защитата на човешките права, допълва тя. \"Разбира ме, че тези фото албуми заемат специално, но трудно, място на пазара за книги с фотография\", казва Ларс Боиринг, управляващ директор на фондация World Press Photo Foundation. Затова искаме тези произведения да стигнат до глобална публика, да подкрепим Светлана и нейния екип и да доразвием съвместната ни мисия, допълва той. Светлана Бахчеванова е първият фотограф в редакцията на създадения през февруари 1990 г. вестник \"Демокрация\", а от 1997 до 2001 г. работеше за Пресфото в Българската телеграфна агенция (БТА). От 2001 г. живее в Бруклин, Ню Йорк, където основа издателството FotoEvidence Press и годишната награда FotoEvidence Book Award. Всяка година международно жури избира един фотограф, чиято работа е фокусирана върху нарушени човешки права и я публикува като книга, а изложба с фотографиите на победителя в конкурса и на четиримата финалисти се организира в Ню Йорк. За тазгодишната награда може да се кандидатства до 15 декември, а победителите, които първи ще се възползват от сътрудничеството с WPP, ще бъдат обявени на 7 февруари 2018г. През есента на следващата година фондацията на Светлана Бахчеванова организира в Ню Йорк изложба 2018 FotoEvidence Book Award, на която ще бъде поканен победителят.", "date": "2017.08.24", "title": "Български фотограф и World Press Photo създадоха съвместен проект"}
{"url": "http://www.dnevnik.bg/sport/2017/08/24/3030396_polski_triumf_v_shestiia_etap_na_vuelta_kontador_spazi/", "text": "Полякът Томаш Марчински от \"Лото-Судал\" спечели шестия етап в  Обиколката на Испания  – 204 км от Виляреал до Сагунто. Опитният състезател стигна до първия си етапен успех в голяма обиколка на 34 години, като се наложи във финалния спринт над сънародника си Павел Полянски (\"Бора\") и Енрик Мас от \"Куикстеп\". Тримата караха най-разумно и се откъснаха на последната височина от голямата група на бегълците. В спринта Марчински нямаше конкуренция и победи с повече от велосипед разлика. Мас затвърди доброто представяне на своя отбор  \"Куикстеп\" , който в първите шест етапа има две победи, три втори места, едно трето и едно седмо. Първоначално етапът се считаше за преходен преди високите планини и възможност за някои от спринтьорите, но наличието на четири кратки и стръмни височини и обща денивелация от малко над 3000 метра, го направиха много интересен. Лидерите в генералното класиране не стояха спокойни, като Алберто Контадор беше в основата на по-интересните действия.  Ел Пистолеро спази обещанието си  да атакува в своята последна \"Вуелта\" и на последното изкачване \"Пуерто дел Гарби\" атакува, като увлече със себе си Крис Фрум. Макар, че двамата бяха най-силни те не спечелиха време срещу другите фаворити. След етапа Контадор призна, че познава отлично региона, защото тренира там. \"Чувствах се отлично, забавляваха се, искам това в  моето последно състезание . Денят беше много изискващ и можеше да предизвика проблеми, съжалявам, че не спечелих някакво време\", каза испанецът. Още от началото на етапа се откъсна огромна група от 37 състезатели, сред които отново личаха много силни имена. \"Скай\" обаче контролираше разликата и не ги пусна да заминат на повече от три минути и половина. Тимът на  Крис Фрум  наложи високо темпо на последните две височини, а от това се възползва Контадор. Ел Пистолеро атакува, като увлече със себе си Фрум, Воут Пулс и Естебан Чавес. Джарлисон Пантано се върна от избягалата група, за да помага на Контадор, а след най-стръмната част от 21% до испанеца остана Фрум. Малшанс имаше досегашният втори в класирането Тиджей Ван Гардърен, който се разсея и падна елементарно, повличайки със себе си Карлос Бетанкур от \"Мовистар\".  Фрум и Контадор си даваха смени, но не можаха да се откъснат много, като след височината голямата група на Чавес ги догони. Всички фаворити завършиха заедно, като на минимално изоставане от 17 секунди пристигнаха Ван Гардърен, Краусвайк, Саймън Йейтс и Давид де ла Крус. Най-големият губещ беше Ромен Барде, който завърши трети в  Тура , но французинът обяви, че е в Испания с идеята за етапни победи, а не за генерално класиране. Той пристигна на близо седем минути след победителите в етапа. В генералното класиране Тиджей Ван Гардърен вече не е втори, като мястото му зае Чавес. Другият лидер на BMC Николас Роуч е трети. Десятката попълват още Нибали, Де Ла Крус, Ару, Адам Йейтс, Майкъл Уудс и Саймън Йейтс. Утре предстои най-дългият етап в тазгодишната \"Вуелта\" - 207 км от Лирия до Куенка.", "date": "2017.08.24", "title": "Полски триумф в шестия етап на \"Вуелта\", Контадор спази обещанието си да атакува"}
{"url": "http://www.dnevnik.bg/gradska_sreda/2017/08/24/3030392_grajdani_iskat_vremenna_zabrana_za_stroitelstvo_v/", "text": "Списък с 10 искания са внесли днес до кмета на София Йорданка жители на столичния квартал \"Стрелбище\". Едно от тях е да бъде наложена временна забрана за строителство в столицата. Внеслите исканията са част от инициативен комитет \"Помощ за Стрелбище\" против  намерението на строителната фирма НИКМИ да построи 150-метрова сграда в квартала  на ъгъла между булевардите \"България\" и \"Иван Гешов\". Днес те излизат на пореден протест срещу намеренията на фирмата. По време на протеста миналата седмица те блокираха за кратко движението на булевардите. НИКМИ е получила имота от 4 декара през 2006 г. със замяна от Столичната община. Тогава теренът е бил предвиден за застрояване. Три години по-късно общината приема изменение на Общия устройствен план на града, според който парцелът на НИКМИ е за озеленяване и в него може да се построи кафене, църква или тоалетна. Строителната фирма обжалва изменението, като през 2016 г. Върховният административен съд отсъжда в тяхна полза. Главният архитект на София Здравко Здравков обаче отказва да изпълни решението на съда. Кметът на София, както и  общински съветници от ГЕРБ и опозицията  също се обявяват срещу планирания строеж. \"От 10-те искания най-важно е налагането на мораториум върху строителството в София\",  Това каза пред \"Дневник\" общинският съветник от БСП Николай Николов, който е част от инициативния комитет. Искането е да не се одобрява инвестиционни намерения за високи сгради в жилищни квартали и промяна на устройствени планове за парцели, които са зелена площ. Николов обясни, че забраната трябва да бъде наложена, докато не се изясни казуса с терена на НИКМИ и не се намери решение, както и докато не се изменят устройствените закони така, че да бъдат затворени  вратичките, които позволяват високо строителство на неподходящи за това места. Мораториум върху строителството не се иска за пръв път от жители на София. През април  Столичният общински съвет отхвърли предложението  на инициативен комитет \"За Зелен Младост\", за провеждане на местен референдум от два въпроса, единият от които предлагаше именно налагането на временна забрана за строителството. Тогава общински съветници и архитекти, сред които бе и Здравко Здравков, се обявиха против искането, защото би блокирало големи инвестиции в града, във време, в което бизнесът в имоти е подем.", "date": "2017.08.24", "title": "Граждани искат временна забрана за строителство в София"}
{"url": "http://www.dnevnik.bg/ot_vas/novini_ot_vas/2017/08/24/3030377_lokomotivut_na_rodnata_istoriia/", "text": "Избирам да пътувам по маршрута Търново - Стара Загора по железопътната линия. Реставриран локомотив от близкото минало напомнящ локомотива на родната история!", "date": "2017.08.24", "title": "Локомотивът на родната история"}
{"url": "http://www.dnevnik.bg/skorost/2017/08/24/3030401_zapochva_vtori_remont_na_carigradsko_shose/", "text": "Още преди да е приключил  ремонтът на \"Цариградско шосе\" в района на \"Орлов мост , който трябва да завърши в неделя, в събота започва обновяване на друга част от булеварда. От полунощ се забранява влизането на превозни средства по двете леви ленти на булеварда в посока центъра в района на техно парк София. Ограничените ще е валидно до полунощ на 27 август. Движението ще се извършва в десните две пътни ленти на булеварда в същия участък. От полунощ на 28 август до полунощ на 30 август пък няма да могат да се ползват двете пътни ленти от дясната страна на платно на бул. \"Цариградско шосе\" в посока центъра. Движението ще се извършва в левите две пътни ленти на булеварда в същия участък. Този участък на \"Цариградско шосе\" беше основно ремонтиран през 2015 година, но по него се появиха пукнатини. От столичната община обясниха, че причината за нарушенията по настилката не е некачествена работа на изпълнителя, а химична реакция. Докато тече ремонтът, ако в района стават задръствания, като алтернатива може да се ползва локалните платна на \"Цариградско шосе\" откъм \"Младост\"(откъдето минава тролеи 5 и автобус 84). За целта е нужно слизане от булеварда на детелината при \"Младост\" и влизане в успоредното на основния на \"Цариградско шосе\" локал (виж картата).", "date": "2017.08.24", "title": "Започва втори ремонт на \"Цариградско шосе\""}
{"url": "http://www.dnevnik.bg/sport/2017/08/24/3030384_real_borusiia_i_totnum_se_subraha_v_grupata_na_smurtta/", "text": "Носителят на трофея в Шампионската лига \"Реал\" (Мадрид) отново се събра с \"Борусия\" (Дортмунд), а вицешампионът на Англия \"Тотнъм\" и кипърският първенец АПОЕЛ с Живко Миланов в състава ще им правят компания в най-интригуващата група. Другият отбор с български представител - \"Спартак\" (Москва) на Ивелин Попов, ще играе със завърналия се в турнира след тригодишно отсъствие \"Ливърпул\", рекордьорът по трофеи в Лига Европа \"Севиля\" и \"Марибор\". Въпреки предпоставките за изключително тежки групи , в повечето попаднаха два изявени фаворита и два отбора, които се очаква да си оспорват третото място, даващо право на участие в директните елиминации на Лига Европа. Като най-непредвидима се очертава група G. Там попаднаха \"Монако\", \"Порто\", \"Бешикташ\" и един от двата дебютанта в турнира - \"Лайпциг\", който завоюва сребърните медали при първото си участие в Бундеслигата.  Другият дебютант - \"Карабах\", изтегли много тежък жребий. Шампионът на Азербайджан ще премери сили с английския първенец \"Челси\", финалиста в турнира от 2014 и 2016 г. \"Атлетико\" (Мадрид) и италианския \"Рома\".  Звездни сблъсъци ще има в група В и група D. В първата се събраха \"Байерн\" (Мюнхен) и \"Пари сен жермен\", а във втората - \"Ювентус\" и \"Барселона\". Шампионът в Лига Европа \"Манчестър юнайтед\" ще играе с още три отбора, носещи титулярни екипи с червен цвят - \"Бенфика\", ЦСКА (Москва) и \"Базел\". Доста интригуваща се очертава групата на другия претендент от Манчестър - \"Сити\". \"Гражданите\" изтеглиха \"Шахтьор\" (Донецк), \"Наполи\" и \"Фейенорд\".  Групите на Шампионска лига 2017/2018 \"Бенфика\", \"Манчестър юнайтед\", \"Базел\", ЦСКА (Москва);   \"Байерн\", ПСЖ, \"Андерлехт\", \"Селтик\";  \"Челси\", \"Атлетико\" (Мадрид), \"Рома\", \"Карабах\";  \"Ювентус\", \"Барселона\", \"Олимпиакос\", \"Спортинг\" (Лисабон);  \"Спартак\" (Москва), \"Севиля\", \"Ливърпул\", \"Марибор\";  \"Шахтьор\" (Донецк), \"Манчестър сити\", \"Наполи\", \"Фейенорд\";   \"Монако\", \"Порто\", \"Бешикташ\", \"Лайпциг\";  \"Реал\" (Мадрид), \"Борусия\" (Дортмунд), \"Тотнъм\", АПОЕЛ; ", "date": "2017.08.24", "title": "\"Реал\", \"Борусия\" и \"Тотнъм\" се събраха в \"групата на смъртта\""}
