{"url": "http://www.dnevnik.bg/sport/2017/08/08/3021100_real_zashtiti_superkupata_na_evropa_sled_lekciia_nad/", "text": "\"Реал\" (Мадрид) защити  Суперкупата на Европа , след като надделя с 2:1 над \"Манчестър юнайтед\" на стадион \"Филип Втори\" в Скопие. Шампионът на Испания и Европа показа, че в момента е най-добрият отбор на Стария континент и не остави съмнение в надмощието си. Головете за испанския гранд вкараха Каземиро и Иско, а на два пъти гредите спасиха \"Юнайтед\". Лукаку върна един гол за англичаните, но въпреки това \"Реал\" доминираше. За четвърти път в историята си клубът от Мадрид печели Суперкупата. Преди това \"Реал\" го стори през 2002, 2014 и 2016 г. \"Манчестър юнайтед\" не успя да добави втора купа от надпреварата, след тази през 1991 г. \"Червените дяволи\" за трети път са подгласник след 1999 и 2008 г. Жозе Моуриньо също не успя да завоюва единствената купа, която липсва в богатата му визитка. Треньорът на \"Реал\" Зинедин Зидан успя да донесе шести трофей на клуба, въпреки че води отбора само от година и половина. След като успя да защити купата от  Шампионската лига  през май, сега \"Реал\" печели за втори път поред и Суперкупата на Европа, след като преди година го стори срещу \"Севиля\". Двубоят се игра при много горещо време от над 30 градуса и голяма влажност в македонската столица, което спомогна за ниското темпо на моменти. Зинедин Зидан очаквано остави на пейката Кристиано Роналдо, който преди два дни се присъедини към подготовката на европейските шампионите. Френският треньор заложи на двама нападатели – Бензема и Гарет Бейл, а зад тях със свободна роля беше Иско. Жозе Моуриньо включи в титулярния състав и трите си нови попълнения – Неманя Матич,  Ромелу Лукаку  и Виктор Линдельоф. Испанският клуб от началото на своя стил на игра с продължително владение на топката и агресивна преса. При всяко статично положение европейският клубен шампион стигаше до опасност пред Де Хеа. За сметка на това \"Юнайтед\" прие играта дълбоко в своята половина и типично за Жозе Моуриньо се защитаваше много дълбоко, предоставяйки цялата инициатива на съперника. В 16-ата минута \"Реал\" като по чудо не откри, след като Каземиро беше изпуснат при корнер. Ударът на бразилеца обаче срещна гредата. Само две минути по-късно халфът имаше нов отличен шанс, но стреля неточно. В 24-ата минута прошка нямаше и \"Реал\" най-накрая откри. Карвахал намери Каземиро в наказателното поле, който с удар от въздуха с левия крак промуши топката покрай Де Хеа – 1:0. Повторенията обаче показаха, че в момента на паса бразилецът се намира зад защитата на \"Юнайтед\". Наличието на трима играчи в центъра за \"Реал\" – Каземиро, Кроос и Модрич, донесе голямо предимство на тима на Зидан. Триото наложи контрол в средата на терена, като единствено Неманя Матич успяваше да окаже някаква съпротива, но срещу трима имаше проблеми. До края на първата част \"червените дяволи\" нямаха чисто голово положение, а за сметка на това \"Реал\" пропиля друг такъв след неточно изпълнение на Бензема. Нападателят хвърли много сили, като често се прибираше дълбоко, за да помага при отнемането на топката. След почивката Жозе Моуриньо пусна на терена Маркъс Рашфорд вместо инертния Джеси Лингард. Този ход обаче не успя да освежи играта на \"Юнайтед\", защото \"Реал\" действаше много спокойно и с голямо самочувствие. В 51-ата минута комбинация между Иско и Гарет Бейл остави защитниците на \"Юнайтед\" като замръзнали на място. Бранителите пред Давид Де Хеа само изгледаха как халфът вкарва втори гол за \"Реал\". Англичаните пропуснаха още в следващата атака, като първо Навас отрази удар с глава на Погба, а при добавката Лукаку стреля много неточно. \"Реал\" комбинираше много умело, придвижваше се много плавно и компактно по терена, а двойните подавания между играчите на Зидан оставаха неразгадаем ребус за английския съперник. При една такава комбинация в 61-ата минута Бейл изскочи отдясно, но мощният му шут срещна гредата. Само 60 секунди по-късно \"Манчестър юнайтед\" се върна в мача след неубедителна изява на Кейлор Навас. Костариканецът не се намеси добре след шут на Неманя Матич, сервирайки топката на Лукаку, който от пет метра не сгреши – 1:2. До 60-ата минута \"Реал\" беше пълен господар на терена, като \"Юнайтед\" нямаше никакъв отговор на представянето на съперника си. След това обаче испанският тим отпадна физически, а влизането на Маруан Фелайни на терена още повече подсили тима на Жозе Моуриньо. В заключителните 10 минути на терена се появи голямата звезда на \"Реал\"  Кристиано Роналдо . Носителят на Златната топка беше бурно аплодиран от феновете и на двата отбора. До края на двубоя \"Юнайтед\" опита да натисне, но срещна много организиран отбор срещу себе си, който не допусна никаква изненада. След няколко дни английският тим започва сезона и във  Висшата лига , след като приема \"Уест Хем\" в неделя. В същия ден \"Реал\" се изправя срещу \"Барселона\" на \"Камп Ноу\" в първи мач за Суперкупата на Испания.", "date": "2017.08.08", "title": "\"Реал\" защити Суперкупата на Европа след лекция над \"Манчестър юнайтед\""}
{"url": "http://www.dnevnik.bg/sviat/2017/08/08/3020992_balkanskata_durjava_liberland_tursi_legitimnost_s/", "text": "Когато през април 2015 г. чехът либертарианец Вит Йедличка и негови съмишленици  създадоха \"най-новата страна в Европа\"  в ничия земя между Сърбия и Хърватия, медиите приеха това като шега. Либерланд, с площ едва 7 квадратни километра, обаче все по-настоятелно се опитва да утвърди държавността си. \"Свободна република Либерланд\"  лежи на бреговете на Дунав между Бачки Монощор в Сърбия и Змайевац в Хърватия. От официалното ѝ  основаване  минаха повече от две години, а нито една държава, членуваща в ООН, не я е признала. Създателите ѝ твърдят, че тя се появява в резултат на граничния спор между Сърбия и Хърватия, съществуващ от десетилетия, но загърбен по времето на Социалистическа федеративна република Югославия. И двете страни блокират дейността ѝ и поставят двегодишните усилия на Йедличка и неговите съмишленици под въпрос, въпреки че самият \"президент\" обяви, че затворената граница с Хърватия е знак, че територията му е призната за държава. Това обаче по никакъв начин не отказва ентусиазираните \"граждани\" - със засилена активност те се опитват да получат международно признание, включително чрез отваряне на повече задгранични представителства, каквито освен в някои европейски страни има и в далечни кътчета като Пакистан, Тайланд и Оман. По информация на \"Болкан инсайт\" Йедличка планира откриването на мисия в Белград. Преди това на сайта на \"държавата\" месеци наред се появяваха съобщения за предстоящи визити на президента в Лондон, Виена, Каракас, Анкара, Тел Авив и арабските държави. Освен за срещи с \"лидери\" в някои от тези страни съобщенията съдържаха и информация за бизнес форуми и концерти, организирани от младата, непризната \"страна\". Либерланд гледа сериозно на белградския си офис - Сърбия е сред страните, реагирали официално на основаването му, но обявили проекта за \"фриволен\". Представителите ѝ обаче твърдят, че работят и с политици във водещите световни сили, за да търсят легитимност: според профила на Либерланд в \"Туитър\" такава среща е имало миналата седмица в САЩ.    Във вторник \"Дойче веле\" цитира представители на \"страната\", според които близо 500 000 души вече са получили либерландско гражданство, попълвайки съответния интернет формуляр, достъпен на страницата. \"Либерланд стана световно известен,\" казва за медията Вит Йедличка. \"С признаването обаче е малко по-трудно - има много стъпки от фактическо съществуване към признаване де юре. Вече имаме представителства в над 80 държави.\" Цифрата, която споменава седмица по-рано пред Балканската мрежа за разследваща журналистика (BIRN), е 470 000. В разговора си той добавя, че на това основание Либерланд е по-голям от Исландия или Малта, независимо от факта, че \"гражданите\" му не живеят в него. Според Владан Йованович, представител на Либерланд, целта е създаване на своеобразна \"свободна икономическа зона\". \"Тук хората ще могат да работят без бюрократични спънки. Нещо като Силициевата долина или един европейски Хонконг.\" Още от самото създаване на Либерланд изискванията, поставени към бъдещите \"граждани\", бяха малко: кандидатите да спазват индивидуалните права и правата на собственост, както и да нямат съдебно досие да са участвали в нацистка и комунистическа партия. Хиляди авантюристи от цял свят проявиха любопитство проекта, базиран на принципа \"живей и остави другите да живеят\". Либерландците празнуваха рождения ѝ ден през април тази година с две паралелни чествания - едното беше в Бая, Унгария, а допълнителното, за всички, които няма да успеят да посетят първото, беше  седмица по-рано в София . Същевременно от хърватското външно министерство наскоро обявиха, че се надяват комисията, работеща по решаването на граничния спор, скоро да поднови работа и да реши въпроса - а с това Либерланд някой ден ще \"мине под управлението\" или на Белград, или на Загреб. Междувременно чешките власти напълно се разграничават от действията на Йедличка, който в родината си има опит като регионален председател на либералната, евроскептична Партия на свободните граждани в Храдец Кралове и стои зад либертарианския новинарски портал Reformy.cz.", "date": "2017.08.08", "title": "Балканската \"държава\" Либерланд търси легитимност с посолства и международни дейности"}
{"url": "http://www.dnevnik.bg/skorost/2017/08/08/3021032_holandci_suzdadoha_biorazgradima_kola_ot_cveklo_i_len/", "text": "Екип студенти от политехническия университет в Айндховен създадоха прототип на лек автомобил, изграден от материали, които са биоразградими. \"Лина\", както са кръстили творението си, може да превозва четирима души и да достига 55 км в час. Това ли е следващият етап в еволюцията на екоавтомобилите, пита \"Ройтерс\". За колата бе съобщено през януари, а тя бе показана за пръв път в края на май. Според създателите значителна част от корпуса е изработена от пластичен материал, извлечен от захарно цвекло и лен. \"Само губите и окачването не са от биоматериали\", обяснява Яник ван Рил, един от  . Студентите разказват, че структурата е със същото съотношение между здравина и тегло, каквото има при фибростъклото, а колата тежи само 310 кг. \n     Нуд ван де Гевел, който ръководи екипа, казва, че \"Лина\" още не е минала успешно краш тестовете, \"защото материалът се троши, а не се огъва като метала\". Автокомпаниите търсят алтернативни концепции с цел намаляване и на енергията, използвана за производството на една кола. \"Ван де Гевел посочва, че \"енергията, спестена при карането на нашата кола, сега се изразходва на производствената фаза\". От TU/Ecomotive планират тест драйв на \"Лина\" за по-късно тази година, когато се надяват да получат съгласието на холандския регулатор.", "date": "2017.08.08", "title": "Холандци създадоха биоразградима кола от цвекло и лен"}
{"url": "http://www.dnevnik.bg/sport/2017/08/08/3021042_karantina_izvadi_makvala_i_ot_finala_na_400_m/", "text": "Звездата на Ботсвана Айзак Маквала отпадна от финала на 400 метра на световното първенство по лека атлетика. Спринтьорът, който беше един от фаворитите за титлата, в  понеделник се отказа  и от надпреварата на 200 метра. Причината е стомашен вирус се разпространи в един от хотелите в Лондон, където са отседнали атлетите. Десетки са станали жертва на гастроентерит, обявиха организаторите. Сред тях са лекоталети от Германия, Канада и Ирландия. По информация на здравното министерство на Великобритания общо 30 спортисти и други членове на националните отбори са засегнати от вируса. Решението Маквала да не стартира е съгласувано с медицинския делегат на Международната федерация по лека атлетика (IAAF). Първоначално ботсванецът изрази надежда, че ще може да стартира на 400 метра, след като  беше поставен под 48-часова карантина . Състоянието му не се подобри и така той губи шанс да се бори за титлата. От \"Тауър хотел\" обявиха, че разследванията на здравните служби и международната федерация по лека атлетика са установили, че \"хотелът не е източникът на заболяването\". \"Спазваме стриктно хигиенния протокол. Засегнатите не са в контакт с други гости и всички публични места са напълно дезинфекцирани\", заявиха още от хотела, цитирани от Би Би Си.", "date": "2017.08.08", "title": "Карантина извади Маквала и от финала на 400 м"}
{"url": "http://www.dnevnik.bg/sport/2017/08/08/3020973_shefovete_v_bundesligata_iskat_nezabavni_merki_sreshtu/", "text": "Директорите на \"Борусия\" (Дортмунд) и \"Кьолн\" - Ханс-Йоахим Вацке и Йорг Шматке, призоваха Германския футболен съюз да вземе спешни мерки срещу местните хулигани. Според двамата клубовете в Бундеслигата се нуждаят от подкрепа, за да се справят със зачестилите прояви на агресия на ултрасите. \"Групи от ултраси се сформират навсякъде в страната и трябва да намерим решение. Но ние, клубовете, нямаме възможността да го направим сами. Необходимо е Германският футболен съюз да вземе мерки\", каза Шматке. От своя страна Вацке заяви, че се забелязва тенденцията футболните хулигани да стават \"все по-силни и добре организирани\". Темата за агресията по стадионите в Германия отново излезе на преден план, след като поведението на германските фенове прекрати приятелската среща между \"Бърнли\" и \"Хановер\" в събота. Гостуващите привърженици на новака в Бундеслигата започнаха да хвърлят седалки и провокираха феновете на \"виненочервените\" с цел саморазправа. Ситуацията се разигра в края на първото полувреме, когато \"Бърнли\" поведе в резултата. Двубоят беше прекратен по настояване на полицията на стадиона, за да не ескалира допълнително напрежението по трибуните. Това не е първият случай, в който германските ултраси показват своята агресия. През февруари феновете на \"Борусия\" издигнаха десетки плакати, съдържащи расистки и хомофобски обиди към \"Лайпциг\", който е един от най-недолюбваните отбори в страната. Преди и след срещата пък привърженици на жълто-черните са посегнали на жени и деца, а няколко от гостуващите фенове са били ранени. \"Борусия\" беше наказан да плати глоба от 100 хил. евро  и да затвори южната си трибуна, която е с капацитет от почти 25 хил. души. Според Шматке подобни санкции не са решение на проблема и не биха подобрили атмосферата по стадионите.", "date": "2017.08.08", "title": "Шефовете в Бундеслигата искат незабавни мерки срещу футболните хулигани"}
{"url": "http://www.dnevnik.bg/sviat/2017/08/08/3021047_zemetresenie_ot_65_po_rihter_vze_jertvi_v_kitai/", "text": "Най-малко петима души са загинали, а над 60 са ранени при земетресение с магнитуд 6.5 в китайската провинция Съчуан, съобщи Би Би Си. Епицентърът на труса е на 200 км северозападно от гр. Гуангян, на дълбочина 32 км. Агенция \"Франс прес\" съобщи, цитирана от БТА, че трусът може да е причинил стотина жертви и хиляди ранени, като се позова на китайското правителство. Около 130 хил. домове са понесли разрушения, съобщи Националната комисия за борба с бедствията въз основа на първоначален анализ на земетресението, което стана тази вечер в отдалечен планински район на Съчуан. 100 туристи са блокирани при свлачище след труса, съобщи Ройтерс. Няма информация за жертви или ранени сред тях. Гъстонаселената провинция Съчуан е земетръсна зона. Би Би Си припомня, че през 2008 г. при мощно земетресение там загинаха 70 хиляди души.", "date": "2017.08.08", "title": "Земетресение от 6.5 по Рихтер взе жертви в Китай"}
{"url": "http://www.dnevnik.bg/sport/2017/08/08/3021049_ivet_lalova_se_klasira_za_polufinalite_na_200_metra/", "text": "Ивет Лалова завърши втора в серията си на  200 метра  и без проблем се класира за полуфиналите в дисциплината на световното първенство в Лондон. Българската спринтьорка отстъпи единствено на американката Дейджа Стивънс, записвайки време 23.08 секунди. Лалова даде втора стартова реакция 0.152 секунди и се изстреля, а след виража успя да се откъсне от Сашали Форбс от Ямайка и представителката на домакините Хилтън. Българската звезда се цели в силно представяне именно в коронната си дисциплина. Тя използва  бяганията на 100 метра , където достигна до полуфиналите, като загрявка. \"Готова съм. Загрях двигателя. Готвя се за финал на 200 метра, но всичко е въпрос и на късмет. Надявам се да съм добре и да имаме хубави условия\", каза Лалова, която повече от десетилетие продължава да бъде най-елитният български лекоатлет. В първата серия световната шампионка  Дафне Схипърс  без проблеми взе първото място. Тя записа време 22.63 секунди. Холандката стартира много силно, а в последните 30-40 метра започна да се оглежда и забави. След нея се наредиха бахамката Гайтер и гъркинята Белимпасаки. Американката Кимбърли Дънкан продължи към полуфиналите, спечелвайки втората серия с 22.74 секунди. След нея останаха Камбунджи от Швейцария и Роса от Бразилия. Най-голямата изненада беше в последната седма серия, в която от старт се отказа Тори Боуи.  Шампионката на 100 метра  стана поредната, която беше повалена от стомашния вирус, който върлува в някои от хотелите на атлетите. В отсъствието на американката, последната седма серия спечели Ребека Хаасе от Германия. Представителката на Кот д'Ивоар Мари-Жозе Та Лу бе проблем стана първа в шестата серия с време 22.70 секунди. Тя изпревари Сара Ачо от Швейцария и бахамката Антоник Страхан. Полуфиналите са на 10 август от 22.05 ч., а битката за медалите е на 11 август от 23.50 ч.", "date": "2017.08.08", "title": "Ивет Лалова се класира за полуфиналите на 200 метра, Тори Боуи не стартира"}
{"url": "http://www.dnevnik.bg/bulgaria/2017/08/08/3021063_centralen_stolichen_bulevard_be_zatvoren_zaradi/", "text": "Част от центъра на София в района около Софийския университет бе отцепена тази вечер заради съмнителен багаж. Бул. \"Цар Освободител\" бе затворен в участъка от пл. \"Орлов мост\" до бул. \"Васил Левски\", а маршрутът на автобусите и тролейбусите, които минават по него, бе временно променен, съобщи пресцентърът на Столичната община.  Малко след 21 часа движението по булеварда бе възстановено, след като се оказа, че става дума за куфар, изхвърлен от близък магазин за чанти, съобщи Би Ти Ви. До контролиран взрив не се е стигнало. Телевизията посочва, че по-рано днес е имало сигнал за бомба в локалното платно на бул. \"Цариградско шосе\".", "date": "2017.08.08", "title": "Централен столичен булевард бе затворен заради съмнителен багаж"}
{"url": "http://www.dnevnik.bg/photos/2017/08/08/3020647_fotogaleriia_svetovnite_snimki_na_denia_-_8_avgust/", "text": "Гигантската панда Хинг Я празнува 4-ия си рожден ден с ледено-плодова торта в зоопарка в Реен, Холандия.", "date": "2017.08.08", "title": "Фотогалерия: Световните снимки на деня - 8 август 2017 г."}
{"url": "http://www.dnevnik.bg/sviat/2017/08/08/3021077_policai_streliaha_po_avtomobil_v_brjuksel_zaradi/", "text": "Полицаи откриха огън днес по автомобил в  брюкселския квартал \"Моленбек\"  и повикаха сапьори, след като шофьорът казал, че в колата има експлозиви, съобщи БТА. Полицията блокира достъпа до района и предупреди жителите да стоят у дома, докато експертите проверяват превозното средство, каза говорителят на федералната прокуратура на Белгия Ине ван Вимерш. По думите й мъжът е шофирал подозрително и не е спрял на светофар.\"Когато полицаите са го арестували, той заявил, че кара експлозиви, така че за да не поемат никакви рискове, бе повикана армията да провеси\", каза тя. Асошиейтед прес цитира тв канала Ер Те Ел, според който полицаи преследвали подозрителния автомобил с германска регистрация на висока скорост. Стрелбата била произведена, когато колата попаднала в задръстване. Беглецът бил накаран да излезе и веднага казал, че вътре има експлозиви.  Бедният квартал \"Моленбек\", обитаван предимно от мюсюлмани от марокански произход, придоби известност, след като  местна клетка на \"Ислямска държава\" извърши самоубийствени атаки в Париж през ноември 2015 г. , в които бяха убити 130 души. Четири месеца по-късно приближени до тази група извършиха  атака в Брюксел с 32 убити , припомниха агенциите. ", "date": "2017.08.08", "title": "Полицаи стреляха по автомобил в Брюксел заради съмнение за експлозиви"}
{"url": "http://www.dnevnik.bg/sport/2017/08/08/3021078_fotogaleriia_purviiat_den_na_delio_rosi_kato_trenyor/", "text": "\"Няма да давам обещания, не са ме взели за това. Аз не съм магьосник, но ще дам всичко от себе си, за да направя \"Левски\" по-добър отбор\", каза Роси при представянето си.", "date": "2017.08.08", "title": "Фотогалерия: Първият ден на Делио Роси като треньор на \"Левски\""}
{"url": "http://www.dnevnik.bg/sviat/2017/08/08/3021084_deivid_leterman_se_vrushta_na_ekrana_s_proekt_na/", "text": "Дейвид Летерман, най-прочутият съвременен телевизионен водещ на вечерно токшоу, се завръща на екрана с проект на платформата за онлайн видео \"Нетфликс\" (Netflix). Той \"ще води задълбочени разговори с изключителни хора и ще демонстрира любопитството и чувството си за хумор в сегменти, заснети на терен\", обясни компанията. Плановете са за 6 епизода от по 1 час, които да бъдат разпространени през 2018г. Продуценти са нюйоркската RadicalMedia и фирмата на Летерман Worldwide Pants. В официалното съобщение няма посочена конкретна дата за премиерата, но според списание Variety това ще стане през есента и част от предаванията може да бъдат заснети с публика. \"Развълнувам съм и съм щастилв да се включа в този проект за Netflix. Научих, че ако се пенсионираш, за да прекараш повече време със семейството си, първо питаш семейството\", заяви Летерман. И добави фразата, с която 33 години приключваше своето шоу за NBC, а после - за CBS: \"Благодаря че ни гледахте, карайте внимателно към дома\". \"Тръпка беше дори само да се срещнем с Дейвид Летерман. Само си представете колко вълнуващо е за мен за обявя, че ще работим заедно\", каза Тед Сантос от Netflix. \"Дейвид Летерман е истинска икона в телевизията и нямам търпение да го видя извън студиото да интервюира хора, които той смята за най-интересните. А ще видим дали ще си запази брадата\", добави той, намеквайки че Летерман има вид, който медиите в САЩ наричат \"стил ZZ top\".", "date": "2017.08.08", "title": "Дейвид Летерман се връща на екрана с проект на Netflix"}
{"url": "http://www.dnevnik.bg/sport/2017/08/08/3021087_grigor_dimitrov_i_del_potro_preodoliaha_purviia_krug_v/", "text": "Григор Димитров и партньорът му на двойки Хуан Мартин дел Потро победиха с 6:3, 6:2 Райън Харисън и Майкъл Винъс в среща от първия кръг от турнира от сериите \"Мастърс\" в Монреал. Следващите съперници на Димитров и Дел Потро са легендарните братя Боб и Майк Брайън, които са поставени под №4 в схемата и пропуснаха първия кръг. Димитров  и Дел Потро започнаха лошо мача и загубиха първия си сервис-гейм, но това се оказа изолиран случай и те не повториха повече грешката си до края на мача. Губейки с 0:3, двамата записаха три поредни пробива, спечелиха следващите седем гейма и дръпнаха значително в резултата. Нови пробиви в четвъртия и осмия гейм на втория сет пък затвориха мача в 57-та минута. Димитров и Дел Потро спечелиха 25 от 32 разигравания на първи сервис срещу американеца и новозеландеца и се възползваха от пет от общо седем разигравания за пробив. В сряда вечерта Димитров започва участието си и на сингъл. Негов съперник е германецът  Миша Зверев .", "date": "2017.08.08", "title": "Григор Димитров и Дел Потро преодоляха първия кръг в Монреал"}
{"url": "http://www.dnevnik.bg/sviat/2017/08/08/3017892_amerikanski_diplomati_v_rusiia_shte_triabva_da_vurshat/", "text": "Кремъл обяви, че в отговор на  новите американски санкции  срещу Русия тя  ще изиска броят на работещите в американските представителства в Русия да се намали  до 455 – колкото са служителите в руските представителства в САЩ. След това руският президент Владимир Путин обясни, че 755 служители ще трябва да \"прекратят своята работа\". Сборът показва, че общо около 1200 души работят в американското посолство в Москва и консулствата в Санкт Петербург, Екатеринбург и Владивосток. Далеч не всички са дипломати, а мнозина не са и американски граждани. Данни от 2013-а показват, че в американската мисия в Русия тогава са работели 301 дипломати и 934 руски граждани на различни позиции. Те главно се занимават с превод, издаване на визи и логистика. Числото 455 в заповедта се отнася към всички служители на американските представителства – Кремъл оставя на американската мисия да реши как да преструктурира персонала си. Това значи, че САЩ или ще трябва да си приберат десетки дипломати, или да започнат да разчитат на тях за приготвянето на храна, поддържането на сградите и шофирането. Най-близкият исторически еквивалент е от есента на 1986, когато СССР забранява на съветски граждани да работят в американската мисия и намалява броя на американските дипломати до 251 в отговор на експулсирането на 55 съветски дипломати от САЩ. \"Вашингтон пост\" тогава пише, че американският посланик Артър Хартман вече сам кара служебния си автомобил, а съпругата му участва в приготвянето на храна за приеми в посолството.", "date": "2017.08.08", "title": "Американски дипломати в Русия ще трябва да вършат нетипична работа"}
{"url": "http://www.dnevnik.bg/sviat/2017/08/08/3020881_germaniia_zapochva_da_vrushta_v_gurciia_turseshti/", "text": "Германия ще започне да връща търсещи убежище в Гърция, след като преди пет години лошите условия за прием там спряха тази практика, съобщава електронното издание EUObserver. Гръцкият министър по миграцията  Янис Музалас  потвърди пред телевизия ARD, че Атина е получила 392 искания от Германия и други европейски държави за връщане на мигранти и е одобрила връщането на \"малка част\" от тях. Този ход е краят на петгодишна отмяна на  Дъблинските регулации,  според които търсещ убежище, открит в друга страна - членка на Европейския съюз, трябва да бъде върнат в първата държава от блока, в която е влязъл. Връщанията бяха прекратени през 2011 г., след като две решения на  Европейския съд за човешките права  и на  Европейския съд  ги забраниха отчасти заради начина, по който гръцките власти третират търсещите убежище. По-рано тази година обаче Европейската комисия обяви, че връщанията по  Дъблинския регламент  могат да започнат през март, при условие че държавите членки вземат своя дял мигранти според  квотите, определени от Европейския съвет  през септември 2015 г. Едва 25 438 души от всички 160 000, които трябва да бъдат преместени от Италия и Гърция, са били  приети от други страни . Сегашните връщания ще се отнасят само за хора, пристигнали в европейски държави след март 2017 г. \"Имаше натиск от няколко европейски държави връщанията да продължат. Разбирам, че правителствата искат да покажат нещо на избирателите си\", каза Музалас. На Германия ѝ предстоят  парламентарни избори  през септември. Канцлерът  Ангела Меркел,  която има комфортна  преднина в допитванията , ще се кандидатира за четвърти мандат.", "date": "2017.08.08", "title": "Германия започва да връща в Гърция търсещи убежище"}
{"url": "http://www.dnevnik.bg/sport/2017/08/08/3020496_rohas_detronira_ibarguen_v_troiniia_skok_hurdelite/", "text": "Юлимар Рохас свали Катерин Ибаргуен от световния връх в тройния скок. В изключително оспорван и атрактивен финал на олимпийския стадион в Лондон 21-годишната състезателка от Венецуела нанесе първа загуба на колумбийката в голямо първенство на открито от олимпийските игри през 2012 г. Двете южноамериканки направиха по шест успешни опита и бяха разделени от едва два сантиметра. Рохас, която преди година загуби битката с Ибаргуен в Рио де Жанейро, триумфира с 14.91 метра в петия си скок. Колумбийката скочи 14.89 метра в третият си опит, с които излезе начело в класирането. В последния си скок тя отново атакува първото място, но постигна 14.88 метра. Рохас, която прави дебют на световно първенство, записа 14.55 м, 14.82 м, 14.83 м, 13.69 м и 14.50 м в останалите си скокове. Ибаргуен преодоля 14.67 м, 14.69 м, 14.80 м и 14.71 м. в другите си четири опита. За 33-годишната колумбийка това е четвърти медал от шампионатите на планетата след златните през 2013 и 2015 г. и бронзовия през 2011 г. Олимпийската шампионка от Лондон 2012 Олга Рипакова завърши трета с най-добър скок 14.77 метра. Трите бяха с класа над останалите участнички във финала. Хана Княжева-Миненко от Израел зае четвъртото място с 14.42 метра. Омар Маклауд донесе първи златен медал за Ямайка на световното първенство. След като олимпийските шампиони в бягането на 100 метра Юсейн Болт и Илейн Томпсън не оправдаха очакванията, Маклуд се справи безапелационно с ролята на фаворит на 110 метра с препятствия. 23-годишният хърделист прибави световна титла към олимпийската от Рио 2016. Той записа трета поредна победа на голям шампионат след златото на 60 метра с препятствия от световното в зала през миналата година. Маклауд спечели титлата в Лондон с време 13,04 секунди. Лидерът в световната ранглиста остана на 14 стотни от най-добрия си резултат през 2017 г., но това не му попречи да спечели убедителна победа. Той свали от световния връх руснака Сергей Шубенков, който завърши втори с 13,14 секунди. Европейският вицешампион Балаш Баджи от Унгария спечели бронзовия медал с 13,28 секунди. Полякинята Анита Влодарчик продължи доминацията си в хвърлянето на чук. 31-годишната състезателка спечели трета световна титла след Пекин 2015 и Берлин 2009. Тя вече има осем златни медала от най-големите шампионати заедно с двата от олимпийски игри (2012 и 2016 г.) и трите от европейски първенства (2012, 2014, 2016 г.). Влодарчик триумфира в Лондон с най-добър опит от 77.90 метра. Тя изпревари с почти два метра сребърната медалистка Джън Уан от Китай (75.98 м) и с повече от три метра сънародничката си Малвина Корпон, която спечели бронза (74.76 м).", "date": "2017.08.08", "title": "Рохас детронира Ибаргуен в тройния скок, хърделите донесоха първо злато за Ямайка"}
{"url": "http://www.dnevnik.bg/bulgaria/2017/08/08/3020479_zadavat_se_novi_chetiri_dni_s_preduprejdeniia_za/", "text": "Оранжев код за високи температури и опасни горещини е обявен в цялата страна и за днес, сочи справка на сайта на Националния институт по метеорология и хидрология (НИМХ) към БАН.  Лекарите препоръчват  да се се пият повече течности. От НИМХ предупреждават, че горещото време продължава. Прогнозират се опасни и особено опасни метеорологични явления. Съществува голяма вероятност за материални щети. Възможни са човешки жертви. Високите температури могат да доведат до здравни проблеми за чувствителни и болни хора, възрастни и деца. Препоръчва се да се следят прогнозите и да се действа според съветите на властите. По Черноморието ще е слънчево. Максималните температури на въздуха ще са около 31-34 градуса, на морската вода - 26-28 градуса. Вълнението на морето ще е 2-3 бала. Над планините в следобедните часове ще се заоблачи и на места ще превали и прегърми. Ще духа слаб до умерен вятър от север-североизток. Максималната температура на височина 1200 метра ще е около 27 градуса, на 2 000 метра - около 19 градуса. В същото време за днес е обявен и   в 7 области от страната - Видин, Благоевград, Хасково, Стара Загора, Сливен, Ямбол и Бургас.", "date": "2017.08.08", "title": "Задават се нови четири дни с предупреждения за опасни жеги"}
{"url": "http://www.dnevnik.bg/zelen/2017/08/08/3020440_borisov_subira_v_ministerski_suvet_stranite_po_kazusa/", "text": "Министър-председателят Бойко Борисов събира днес в Министерски съвет всички заинтересовани страни по казуса \"Калиакра\". Очаква се на срещата да присъстват  кметовете на общините в региона, собственици на имоти, представители на природозащитни организации, на научната общност, на браншови организации и експерти от Министерство на околната среда и водите. Целта на разговорите е да се потърси баланс по проекта за интегрирания план на защитените зони в района на Калиакра, обясняват от правителствената пресслужба. Поводът за възникналото напрежение е решение на Съда на ЕС  от 14 януари 2016 г., когато България беше осъдена за нарушение на европейското законодателство  за девет проекта за ветрогенератори и един за голф игрище. Съдебното решение се отнася до реално съществуващи шест проекта за вятърни генератори и един проект за голф игрище. В резултат на договорености тези 7 проекта ще продължат да съществуват, няма да се премахват ветрогенератори и да се възстанови терена на голф игрището. Но за целта до края на септември 2017 г. България трябва да изпълни  конкретни ангажименти. В понеделник  Борисов е уверил еврокомисаря по околна среда,  морско дело и рибарство Кармену Велла, че решението на съда на Европейския съюз по случая \"Калиакра\" ще бъде изпълнено. Двете страни са се съгласили, че българските власти ще определят подходящите мерки и начини, с които да бъде изпълнено решението на Брюксел по казуса. З аповед  от юли месец от  министър Нено Димов  забрани извършване на редица дейности в част от защитена територия \"Комплекс Калиакра\", където има понто-сарматски степи. Това обаче породи протести на земеделци, рибари и представители на туристическия бранш от Крайморска Добруджа заради опасения, че рестрикциите в териториите от Натура 2000 ще засегне поминъка им. Вчера  Димов обясни, че забраната важи за много малка площ, която е предимно държавна площ  и не забранява земеделие в Добружда. \"Европейското законодателство в областта на \"Натура 2000\" не забранява икономически дейности, включително земеделие, и ще се търсят варианти как решението да бъде приложено, така че да не бъдат ощетени засегнатите от него хора в района на крайморска Добруджа,\" посочват от пресцентъра на кабинета.", "date": "2017.08.08", "title": "Борисов събира в Министерски съвет страните по казуса \"Калиакра\""}
{"url": "http://www.dnevnik.bg/sport/2017/08/08/3020513_delio_rosi_-_skandaldjiiata_prizvan_da_izvadi_levski/", "text": "От днес за \"Левски\" започва нова ера – тази на италианския специалист Делио Роси. Дали треньорът ще издържи два месеца, две години, за колкото е договорът му или дори повече, зависи както от него него, така и от шефовете на \"Герена\". Италианецът  вече е в България , а днес трябва да подпише договора си, след което да изведе \"Левски\" за първа тренировка. 57-годишният специалист е поредният, който е натоварен с тежката задача да извади сините от летаргията, която ги е налегнала. На \"Герена\" са без трофей от 2009 г. насам, а от началото на новия сезон и играта не впечатлява. Кой обаче е Делио Роси – човекът с мисия на стадион \"Георги Аспарухов\"? Скок в неизвестното Историята е доказала, че чуждестранен треньор в никакъв случай не е гаранция за успех. До голяма степен идването на специалист от чужбина е нож с две остриета, защото независимо от името и визитката, винаги има риск нещо да не се получи. Роси не е първият голям италиански треньор, който се пробва у нас. Пътеката прокара ЦСКА в началото на века с ангажирането на Енрико Катуци и Луиджи Симони, но общото между тях беше, че не постигнаха никакви успехи. \"Внимавайте, тук са Балканите и правилата са, че няма правила\" – думите са на бившият треньор на \"Славия\" Жарко Оларевич към Симони през 2002 г. Италианецът дойде у нас със статута на носител на Купата на УЕФА с \"Интер\", но се скара с двете големи звезди на червените  Любослав Пенев  и Йордан Лечков. При Роси обаче проблеми с авторитета едва ли може да има. Треньорът е пословичен със своите избухвания и здрава ръка, с която държи отборите си. \"Той обича да има дистанция с футболистите, не е близък с тях в съблекалнята, показва кой командва, иска да се работи\", каза  Валери Божинов , който проби в големия футбол, именно под ръководството на Роси в \"Лече\" преди 15 години. За италианеца предизвикателството не е малко, след като от 2015 г., когато беше освободен от \"Болона\", той не е водил отбор. Освен това за първи път в кариерата си Роси излиза извън Италия. Статистиката също не е на страната на чуждестранните треньори, работещи у нас напоследък. За последно чужденец спечели титлата през 2005 г., когато Миодраг Йешич вдигна трофея с ЦСКА. Още по-назад във времето това сториха други двама сърби с \"Левски\" – Люпко Петрович и Славолюб Муслин в началото на 21 век. Неудържима емоция на скамейката В дългогодишната си кариера Роси многократно е получавал най-различни наказания. От такива за реплики по съдии, до изхвърляне от футбола за месеци. \"Роси е човек на емоцията. По време на мач не се контролира, дава израз на чувствата си, гори в двубоя, потапя се в атмосферата, понякога е и много емоционален след срещите в срещите си с медиите\", започва разказа си пред   журналистът от \"Гадзета дело Спорт\" Стефано Чиери, който е отговорник за \"Лацио\" по времето на Делио Роси. Скандалът, добил най-голяма популярност с участието на Роси е неговото сбиване Адем Ляич, докато води \"Фиорентина\". На 2 май 2012 г. при домакинството на \"Новара\", треньорът вади сръбския халф още в 36-ата минута, заради което получава иронични аплодисменти и псувни на сръбски език. Ляич се запозна от близо с юмруците на треньора си, а за Роси резултатът беше уволнение още на следващия ден и тримесечна дисквалификация. Година по-късно, докато води \"Сампдория\", специалистът се замесва в друг голям скандал – в двубоят с \"Рома\" (3:1) показва среден пръст на Николас Бурдисо и започва да се псува с легендата на \"джалоросите\" Франческо Тоти. Този път обаче му се разминава леко с изгонване на трибуните и наказание от само два мача. \"Сампдория\" пък глобява специалистът с голяма сума, която той дарява на детска болница в Генуа. \"Всички отбори, които Роси е водил се отличават именно с тази емоция. Въпреки скандалите, които успява да създаде около себе си, много пъти емоцията е зареждала футболистите му, а той поема цялото напрежение. В този аспект прилича много на Жозе Моуриньо, който не се страхува да поема вниманието\", казва още Чиери. Друг емблематичен случай в кариерата на Роси е победата с 3:0 над  \"Рома\"  през 2006 г., докато води \"Лацио\". Двубоят се играе през декември, но това не пречи на треньора да се хвърли в ледените води на фонтана \"Джаниколо\", празнувайки успеха. Никой не се меси в работата на треньора \"Роси е авторитет и обича да показва това на всички – от комуникацията си с медиите, до хората, които работят на стадиона. Не обича да му се месят в работата, а подобни случай не завършват добре\", обяснява Стефано Чиери, който е много добре запознат с раздялата на треньора с \"Лацио\". В кариерата си треньорът не се притеснява да се кара дори с шефовете си, каквато е причината да напусне римските орли през 2009 г. Въпреки спечелената Купа на Италия през сезона, специалистът не продължава договора си, а клубът се аргументира с лични причини. По-късно става ясно, че президентът на \"Лацио\"  Клаудио Лотито  започва да се бърка в работата на треньора и той решава да напусне. Със скандал завършват отношенията му и с друг ексцентричен бос на Ботуша Маурицио Дзампарини в \"Палермо\". През 2011 г. Роси първо е уволнен за два месеца и после върнат на поста, а след това напуска след жесток скандал. Оказва се, че Дзампарини има свои виждания за тактиката на отбора и играта, които държи треньорът да спазва. Футболна философия \"Когато ангажирате треньор, вие взимате не само името и човека, но и неговата философия. Всеки специалист иска да има футболисти, които да паснат на неговите виждания за играта\", казва преди няколко годни Роси в интервю. В \"Левски\" той ще трябва да стабилизира нещата в много тежка ситуация – първо, защото не е участвал в подготовката и селекцията на отбора и второ, защото сините не играят никак добре. В Италия специалистът много често е определян като ученик на доайена  Зденек Земан , който му е треньор през 80-те години. \"Опитвал съм се да взема по нещо от всеки мой треньор. Ученик на Земан? Не знам дали е така, но е добре, че поне е добре, че ме свързват с някой добър треньор\", обяснява за сравненията Роси. Собственикът на \"Левски\"  Спас Русев  вече изрази възхищението си от вижданията на треньора след преговорите между двамата в София през миналята седмица: \"Той прекарва повече време на тренировъчното игрище. Когато обсъждахме къде ще живее, той каза, че не го интересува, защото прекарва по 20 часа в денонощието на стадиона\". Описван като треньор тактик, Роси има някои големи успехи в кариерата си. През сезон 2012-13 той става единственият в Италия, който успява на два пъти да победи шампиона \"Ювентус\", при това го прави като тотално обезврежда тимът на Антонио Конте. По време на знаменития си рейд към Купата на Италия през 2009 г. неговият \"Лацио\" отстранява \"Милан\" и \"Ювентус\", въпреки че е в ролята на аутсайдер. \"Няма едно нещо, с което Роси да бъде описан. Да, той обича атакуващият стил, но отборите му се отличават със здрава защита. Категорично е човек, който обича играта по фланговете – агресивни бекове, силни крила, държи много на това\", казва Чиери. Според него обаче Роси е силен, когато успее да развие идеите си и има време да поработи с отбора. \"Отборите на Роси не са доминиращи, точно затова е по-силен, когато е в ролята на аутсайдер – напипва слабите места на съперника и ги използва\", добавя журналистът. Самият треньор споделя, че няма любима схема, въпреки твърденията, че изповядва само 4-3-3: \"Треньорът ползва схема според играчите си, аз вярвам в това\". Много се опитаха, никой не успя Треньорските смени на стадион \"Георги Аспарухов\" в последните години са толкова чести, че са най-сигурното нещо за отбора. От последното спечелване на титлата през 2009 г., когато начело беше Емил Велев, на \"Герена\" се извъртяха общо 12 треньора, някои от които повече от веднъж (Георги Иванов, Антони Здравков, Елин Топузаков, Ясен Петров и Николай Митов). Делио Роси ще бъде под №13. След идването на Спас Русев, сигурност също няма. Бизнесменът пое клуба през миналата година, а Роси вече ще бъде четвърти треньор за него. Русев завари на \"Герена\" Люпко Петрович, но сърбинът си събра багажа  преди един мач с \"Берое\" . После дойде Елин Топузаков, който през януари дори подписа дългосрочен договор, но през март беше уволнен. Николай Митов изкара четири месеца при втория си престой на \"Герена\", но и той получи обещание за дългосрочна стратегия и тригодишен план. За последните шест сезона треньорите на \"Левски\" се задържат на поста средно по шест месеца. Дали Роси ще успее да разбие стереотипите, предстои да видим.", "date": "2017.08.08", "title": "Делио Роси - скандалджията, призван да извади \"Левски\" от летаргията"}
{"url": "http://www.dnevnik.bg/photos/2017/08/08/3017361_fotogaleriia_dustin_hofman_na_80_g/", "text": "Дъстин Хофман е един от най-изтъкнатите актьори на американското кино от края на XX век. Става известен с ролята си във филма \"Абсолвентът\". Печели две награди \"Оскар\" - за работата си в \"Рейнман\" и \"Крамър срещу Крамър\". Също така е печелил шест награди \"Златен глобус\", три награди БАФТА и награда \"Еми\". Днес той навършва 80 години. Още снимки на Дъстин Хофман през годините можете да разгледате в галерията  . На снимката: Дъстин Хофман на премиерата на филма \"The Meyerowitz Stories\" на 70-ия международен филмов фестивал в Кан, южна Франция на 21 май 2017 г.", "date": "2017.08.08", "title": "Фотогалерия: Дъстин Хофман на 80 г."}
{"url": "http://www.dnevnik.bg/sviat/2017/08/08/3020437_svurzani_s_al_kaida_boici_napredvat_v_idlib_i_oburkvat/", "text": "Стремглавият успех на свързаната с \"Ал Кайда\" организация \"Хайят Тахрир ал Шам\" в Сирия поставя под въпрос плановете на Запада за страната, след като групировката получи военно преимущество в северозападната, доминирана от бунтовници част, съобщават британски и американски издания. \"Хайят Тахрир ал Шам\" е името, зад което в момента стоят бившите \"представители\" на \"Ал-Кайда\" в Сирия, до момента известни като фронт \"Ан Нусра\" и по-късно като \"Джабхат Фатах ал Шам\". В последните седмици те установиха успешно контрол върху северозападната провинция Идлиб на фона на намаляваща американска подкрепа за бунтовнически групировки. Противниците на режима на президента Башар Асад се опасяват, че съюзниците му, включително Москва, може да използват случващото се като повод за мащабна и опустошителна военна кампания. \"Бъдещето на севера е в голяма опасност,\" каза Майкъл Ратни, пратеникът на Държавния департамент на САЩ в Сирия, цитиран от \"Гардиън\" и \"Ройтерс\". По думите му, ако \"Хайят Тахрир ал Шам\" успеят напълно да овладеят Идлиб, ще е трудно за САЩ да убедят международните актьори, замесени в конфликта, да се въздържат от военни действия. \"Използват ги, за да ни унищожат\" Идлиб е в ръцете на опозиционни сили, поддържани от разчитащи на подкрепа от САЩ бунтовници, от 2015 г. Двете най-силни групи там бяха \"Хайят Тахрир ал Шам\" и \"Ахрар ал Шам\". Миналата седмица първата овладя и ключов пропускателен пункт на границата с Турция и измести \"Ахрар ал Шам\" от ключови райони в провинцията. Това беше един от случаите на най-свирепи сражения между бунтовнически групи за шестте и половина години, откакто започна въстанието срещу режима в Дамаск. В района на Идлиб имаше и случаи на протестиращи цивилни, които излязоха по улиците, за да се обявят против настъплението на \"Хайят Тахрир ал Шам\" и да настояват групировката да остави възможност за граждански контрол над местните правителства. Някои от тях също се притесняват, че Асад може да прибегне до бомбардировки над провинцията и да повтори отвоюването на Алепо миналата година. В Идлиб в момента живеят близо 2 милиона души, като много от тях са вътрешно разселени от други части на Сирия. Смята се, че 1.3 милиона ще се нуждаят от хуманитарна помощ. Източник от \"Ахрар ал Шам\" казва за \"Гардиън\", че режимът просто използва бившата \"Ан Нусра\", за да унищожи организацията му. Седмици преди последните развития САЩ орязаха разходите за помощ, отпускана по тайна програма на ЦРУ за обучение на сирийските бунтовници. Междувременно държавният секретар Рекс Тилърсън каза, че Вашингтон запазва желанието си както Асад да напусне властта, така и да се работи с Москва за решаване на кризата. Междувременно САЩ продължават да работят с Русия в опит да посредничи в местни примирия в части от Сирия, включително за споразумението за създаване на \"деескалационната\" зона в южната част на страната, близо до йорданската граница. Отделно Вашингтон подкрепя силите, които участват в офанзивата в Ракка, сирийската \"столица\" на \"Ислямска държава\". \"Шабиха - вън!\" Онлайн изданието \"Ал Монитор\" разказва, че когато \"Хайят Тахрир ал Шам\" опитват да завземат малкото градче Мараат ал Нуман в провинция Идлиб в началото на юни, жителите се събират на протест и скандират \"Шабиха! Шабиха! Напуснете града ни веднага!\" \"Шабиха\" досега обикновено се използва за обозначаване на проправителствени милиции, обвинявани от бунтовниците за много случаи на насилие през гражданската война. Тогава ХТШ прекратяват офанзивата си към градчето. Още преди това активисти и анализатори предупреждават, че на фона на примирието между Русия, Турция и Иран в провинция Идлиб от началото на май бунтовническите групировки, които се чувстват застрашени все повече се сражават помежду си и излагат на риск хуманитарната работа в района. Проблем е и че местни организации се надпреварват с двете групировки кой ще доставя услуги както на постоянно живеещите в Идлиб, така и на разселените в хода на конфликта. казва за сайта наблюдателят от Международната кризисна група Арменак Токмаджян. По думите му ХТШ вече са опитвали да сложат ръка върху сектора за неформално банкиране, който е ключов за провинцията, в условията на войната, но са разбрали, че цивилните може много лесно да се обърнат срещу тях, ако паричните потоци към Идлиб секнат заради монополизацията на системата от страна на ултраконсервативна групировка. Активистът в областта на дигиталната сигурност Йехия Собиех казва за \"Ал Монитор\", че много от местните отказват помощ от двете групировки, тъй като \"не искат оръжия по улиците.\"", "date": "2017.08.08", "title": "Свързани с \"Ал Кайда\" бойци напредват в Идлиб и объркват плановете на Запада за Сирия"}
{"url": "http://www.dnevnik.bg/sport/2017/08/08/3020524_real_zastava_na_putia_na_mourinyo_kum_edinstveniia/", "text": "Двата най-популярни клуба в света \"Реал\" (Мадрид) и \"Манчестър юнайтед\" се изправят днес в 42-ото издание на двубоя за Суперкупата на Европа. Победителят в Шампионската лига и носителят на Лига Европа ще се срещнат на стадион \"Филип II\" в Скопие в 21.45 час в опит да спечелят трети трофей за 2017 г. \"Реал\" ще преследва второ поредно и общо четвърто отличие от надпреварата. При успех мадридчани ще се доближат на един трофей от рекорда на \"Милан\" и \"Барселона\". Освен това ще станат първият отбор през 21 век, който печели Суперкупата на Европа в две последователни години. За последно това направи \"Милан\" през 1989 и 1990 г. Испанският шампион ще участва за шести път в двубоя за Суперкупата на Европа, като се намира в серия от три поредни победи. Белите надиграха \"Севиля\" при последните си две участия - 3:2 след продължения през 2016 и 2:0 през 2014 г., а през 2002 г. се наложиха над \"Фейенорд\" с 3:1. Двете загуби на \"кралете\" са срещу \"Челси\" с 0:1 през 1998 г. и \"Галатасарай\" с 1:2 след продължения през 2000 г. \"Манчестър юнайтед\" ще опита да спечели Суперкупа на Европа за втори път в историята си. \"Червените дяволи\" загубиха при последните си две участия в сблъсъка - срещу \"Зенит\" (1:2) през 2008 г. и \"Лацио\" през 1999 г. (0:1). Единственият им трофей е от 1991 г. след победа с 1:0 срещу \"Цървена звезда\". Суперкупата на Европа е единственият трофей, който Жозе Моуриньо е имал шанс да спечели, но не е успял. Мениджърът на \"Манчестър юнайтед\" губи битката за отличието през 2003 г. с \"Порто\" - 0:1 срещу \"Милан\", и през 2013 г. с \"Челси\" - с дузпи срещу \"Байерн\".  \"Това, което ме впечатлява най-много е, че той се намира в същата форма, в каквато беше преди два месеца. Фактът, че е с нас, означава, че е готов да играе. Дали това ще се случи ще разберем в деня на мача\", коментира Зидан. \"Реал\" и \"Манчестър юнайтед\" вече се срещнаха веднъж това лято - в приятелски мач от предсезонния турнир \"Интернешънъл чемпиънс къп\". В редовното време двубоят завърши 1:1 с попадения на Джеси Лингард и Каземиро, а при дузпите \"червените дяволи\" спечелиха с 2:1. Двата отбора имат десет официални мача помежду си, като всичките са били в Шампионската лига (1999/2000 г., 2002/2003 г., 2012/2013 г.) и Купата на европейските шампиони (1957/1958 г., 1967/1968 г.). \"Реал\" има четири победи, \"Юнайтед\" - две, а четири срещи са завършили наравно.", "date": "2017.08.08", "title": "\"Реал\" застава на пътя на Моуриньо към единствения липсващ трофей в колекцията му"}
{"url": "http://www.dnevnik.bg/sviat/2017/08/08/3020528_chikago_shte_sudi_pravitelstvoto_na_trump/", "text": "Властите на Чикаго внесоха в съда иск, с който целят да попречат на влизането в сила на новите политически мерки на правителството на Доналд Тръмп, предвиждащи да се ограничи финансирането за така наречените \"градове убежища\" в САЩ. Това са градове, които не предоставят достъп на федералните имиграционните власти до местните затвори, съобщава БТА. Според заведения иск новата политика принуждава града да избира между конституционните си права и финансирането на системата на правоприлагане. \"Освен това тези нови условия са в разрез с дългогодишната политика на града на поощряване на сътрудничеството между местните правоприлагащи органи и имигрантските общности\", пише още в иска. Според новата правителствена политика към подобни градове също така се предвижда изискване местните правоприлагащи органи да трябва да уведомяват федералните власти до 48 часа, преди да са пуснали на свобода задържани, издирвани за нарушаване на имиграционното законодателство.", "date": "2017.08.08", "title": "Чикаго ще съди правителството на Тръмп"}
{"url": "http://www.dnevnik.bg/sviat/2017/08/08/3020532_vuzdushniiat_transport_mejdu_aziia_i_severna_amerika_e/", "text": "При последното изригване на вулкана Богослов на Алеутските острови в Аляска е бил изхвърлен облак пепел, който може да затрудни въздушния транспорт, съобщиха от американския център за наблюдение на вулканите, предаде БТА. Вулканът изригна вчера късно следобед. Пилот на самолет съобщи, че е забелязал облака пепел след изригването, който достигал височина от 9750 метра. Ако облаците достигнат височина над 6100 м, те може да навредят на самолетите, пътуващи между Азия и Северна Америка. Центърът за наблюдение на вулканите съобщи, че сеизмичните и инфразвукови данни сочат, че изхвърлянето на пепел е продължило и след първоначалното изригване. Ветровете тласкат облака пепел на юг. Не се очаква той да застраши населени места. Вулканът Богослов се намира на 1400 км югозападно от най-големия град в Аляска Анкъридж. Активността му се поднови в средата на декември миналата година.", "date": "2017.08.08", "title": "Въздушният транспорт между Азия и Северна Америка е затруднен заради изригване на вулкан"}
{"url": "http://www.dnevnik.bg/sport/2017/08/08/3020530_ivet_lalova_zapochva_pohoda_kum_finala_na_200_metra/", "text": "С надежда за още един голям финал в кариерата си Ивет Лалова започва днес своето участие в спринта на 200 метра на световното първенство по лека атлетика. Както и през миналата година на олимпийските игри в Лондон, българката фаворизира бягането на половин обиколка пред късия спринт и насочи подготовката си изцяло в тази посока. Лалова изпълни целта си на 100 метра - да тества пистата и \"загрее двигателя\" преди двестате метра. Тя стигна до полуфиналите, което беше програма максимум при убийствената конкуренция в късия спринт, като дори постигна най-добър личен резултат за сезона - 11,25 секунди. Тази вечер в 21.46 ч. българско време 33-годишната състезателка ще застане на старт за втората си дисциплина в Лондон. Тя ще бяга от осма пътека в третата от седемте серии, в която има една изявена фаворитка - Дийджа Стивънс. Американката има личен рекорд 22.,9 секунди, с които заема пето място в ранглистата за сезона. Като основни конкурентки на Лалова за останалите две места, даващи право на участие в полуфиналите, се очертават Сашалий Форбс от Ямайка, Шанън Хилтън от Великобритания и Ела Нелсън от Австралия. Българската спринтьорка има най-добър личен резултат от трите - 22,32 секунди. През този сезон най-силният резултат на Лалова на половин обиколка е 22,82 секунди. От участничките в нейната серия по-добро време имат само Стивънс (22,09 сел.) и Форбс (22,71 сек.). \"Готова съм. Загрях двигателя. Готвя се за финал на 200 метра, но всичко е въпрос и на късмет. Надявам се да съм добре и да имаме хубави условия\", каза Лалова, която повече от десетилетие продължава да бъде най-елитният български лекоатлет. В Рио тя записа впечатляващо класиране за финала на 200 метра, цели 12 години след предишното й участие в олимпийски финал. В Лондон българката ще опита да повтори постижението и да ознаменува 20-ото голямо първенство в професионалната си кариера. В надпреварата на 200 метра ще участват 49 спринтьорки, а за полуфиналите се класират първите три от всяка серия плюс трите най-добри по време. Полуфиналите са на 10 август от 22.05 ч., а битката за медалите е на 11 август от 23.50 ч. Големите фаворитки за медалите в дисциплината са световната шампионка на 100 метра Тори Боуи (САЩ), европейската рекордьорка Дафне Схипърс (Холандия), която ще защитава титлата от 2015 г., олимпийската шампионка на 400 метра Шоне Милър (Бахамите) и сребърната медалистка в късия спринт Мари-Жозе Та Лу.", "date": "2017.08.08", "title": "Ивет Лалова започва похода към финала на 200 метра"}
{"url": "http://www.dnevnik.bg/bulgaria/2017/08/08/3020544_validnostta_na_zadgranichnite_pasporti_shte_se/", "text": "Валидността на задграничните паспорти ще бъде увеличен двойно и от 5 ще стане 10 години. Освен това сънародниците ни в чужбина ще могат да ги получават само с едно посещение в консулска служба. Това обяви пред БНТ министърът на външните работи Екатерина Захариева. Предложението е част от проект за постановление на Министерския съвет, който е публикуван за обществено обсъждане. От ведомството са установили след проучване в страните от Европейския съюз, че България е от малкото държави, при които паспортът е с толкова кратка валидност. Същевременно срокът на валидност на личната карта, която също дава право на пътуване в чужбина, включително извън ЕС, е 10 години. Удължаването на този срок би облекчило много българските граждани, включително тези, получаващи чужди визи с 10-годишна валидност. В момента паспортите с изтекъл срок, но с валидни визи, трябва да се носят заедно с новия паспорт при влизане в съответната държава. Предвидено е изменението да влезе в сила от началото на 2020 г., тъй като трябва да се промени технологията на издаване на паспорти. Българите, които подадат лично заявление за нов документ в консулство, ще може да получат готовия си паспорт или лична карта на домашния си адрес по куриер. До момента това не беше възможно, а най-бързата услуга, която можеше да получат сънародниците ни, е срещу заплащане документите им да пристигнат в консулската служба по DHL, откъдето да ги получат отново лично. Ще се дава и възможност на българите да подадат заявление онлайн, като удостоверят самоличността си със сканирано копие на свой стар документ, вместо с електронен подпис. В този случай обаче гражданинът трябва да посети лично съответното консулство, за да получи новия си документ. Освен това ще бъдат намалени максималните срокове за издаване на документи, заявени в чужбина. Обикновената услуга, която до момента отнемаше 90 дни, ще се извършва за 45 дни. При бърза поръчка чакането ще е 30 дни, а не 60, както бе досега. Захариева добави, че т аксата за издаване на български временен паспорт в чужбина  ще бъде намалена от 67 на 50 евро. Издаването на свидетелство за съдимост ще поевтинее от 20 на 10 евро. Външният министър уточни, че от вчера четири български задгранични представителства са оборудвани с ПОС терминали, за да може да се плаща за дадена услуга и с карта. Така по думите ѝ гражданите ще могат много по-удобно и по-бързо да свършват работата си. Захариева не подмина и темата за договора за добросъседство с Македония. Според нея за последните 12 години западната ни съседка не е отворила нито една глава от преговорите за влизане в Европейския съюз. Именно заради това България щяла да помага с каквото може. \"Нашето послание беше да ни помогнат, за да може и ние да им помогнем. Реформите са много важни, но няма как ние да правим реформите в чужда държава\", каза още Захариева.", "date": "2017.08.08", "title": "Валидността на задграничните паспорти ще се увеличи от 5 на 10 години"}
{"url": "http://www.dnevnik.bg/sport/2017/08/08/3020560_persenk_ultra_shte_subere_400_sustezateli_ot_19_durjavi/", "text": "Петото издание на ултрамаратона \"Персенк ултра\" ще събере 400 състезатели от 19 държави. Надпреварата ще стартира в Асеновград на 18 август, а участниците ще бъдат разделени в три дистанции - 160 км, 110 км и 50 км. Освен водещите планински бегачи на дълги разстояния в България състезанието ще посрещне състезатели от Аржентина, Армения, Австралия, Бразилия, Великобритания, Гърция, Ирландия, Испания, Македония, Малайзия, Холандия, Полша, Румъния, Русия, САЩ, Турция, Украйна и Чили. Най-тежкото предизвикателство - 160-километровото трасе \"Персенк Ултра\", стартира в 18.00 ч. на 18 август. Трасето е с увеличена дължина и трудност в сравнение с 2016 г. Участниците ще преминат през местността Високата пещ, х. \"Гонда вода\" - х. \"Безово\" - връх Червената скала, след това по стария Римски мост до с. Югово към х. \"Пашалийца\" - с. Павелско - с. Малево и с. Орехово. Оттам те ще поемат през каньона при Цирикова църква към Чудните мостове. След това през стария римски път ще минават в близост до връх Голям Персенк, през местност Мезаргидик до х. \"Персенк\". Следват Митницата - с. Орехово - Бяла черква - връх Баба, на 150 км от трасето състезателите ще пресекат Лясковската река, след което ги очаква финал в Асеновград. Втората дистанция е \"Диво прасе ултра\" и е с дължина 110 км. Участниците в нея също потеглят в 18.00 ч. на 18 август. Битката по 50-километрото трасе \"Орехово ултра\" стартира на 19 август от 10.00 часа. Ултрамаратонът \"Персенк ултра\" е с шест точки на трудност на трасето и е квалификационен за световното първенство във Франция през 2018 г. Миналата година победители в ултрамаратона станаха  англичанинът Чарли Шарп и бившата състезателка по ориентиране и ски бягане Антония Григорова, която  измина Ком - Емине за по-малко от шест дни  и стана първата жена, пробягала 600-километровото предизвикателство. ", "date": "2017.08.08", "title": "\"Персенк ултра\" ще събере 400 състезатели от 19 държави"}
{"url": "http://www.dnevnik.bg/bulgaria/2017/08/08/3020573_trump_e_dobre_informiran_za_poiskanata_ot_cvetan/", "text": "Сигурен съм, че президентът Доналд Тръмп е добре информиран по въпроса с поисканата от Цветан Василев закрила. Това обаче е правен казус и в подобни случаи не обсъждаме детайли по него. Това заяви пред \"Нова телевизия\" посланикът на САЩ в България Ерик Рубин. Бившият шеф на фалиралата Корпоративна търговска банка (КТБ) Цветан Василев, който понастоящем живее в Сърбия, се опитва  да превърне своя случай в първото дело по Глобалния закон \"Магнитски\"  в САЩ. Този закон, приет от Конгреса, позволява на американското правителство да защитава хора по цял свят, станали жертва на репресии и нарушения на правата им заради това, че са разкрили случаи на корупция по върховете. За целта Василев, който е обвинен от българската прокуратура за пране на пари и присвояване в особено големи размери във връзка с фалита на КТБ, неотдавна е наел вашингтонската юридическа фирма JWI Inc. срещу 50 000 долара на месец да подготви документи, с които да убеди Вашингтон, че е бил несправедливо очернен, и да поиска защита по закона \"Глобален Магнитски\". По думите на Рубин първо трябва да се произнесат съдебните органи в България и САЩ и чак тогава дипломатите ще могат да вземат отношение по казуса. Той добави, че никой представител на българските власти не го е потърсил за разговор след разпространената информация за Василев. Дипломатът добави, че този случай не влияе на имиджа на съдебната система в страната. По думите му \"през последните 25 години САЩ са направили много, за да се подобри съдебната система в България, да е по-прозрачна и да отговаря на международните стандарти\". Той отрече страната му да се опитва да влияе по някакъв начин на реформата в сектора. \"Няма нито един случай, по който да сме се намесили. Хората, които ни обвиняват, че се бъркаме, са същите, които казват, че никой не може да им повлияе. Това е много странно\", добави Ерик Рубин. Той уточни, че България все още не покрива изискванията за отпадане на визите. Посланикът посочи кои са най-важните критерии това да стане - хората, на които се отказва виза, да са много малко и да се сведат до минимум тези, които остават в САЩ нелегално, след като са взели виза. Рубин подчерта, че  предложението на американския президент Доналд Тръмп програмата за зелена карта да бъде закрита  е само законопроект, който тепърва трябва да бъде обсъден в Конгреса. \"Имиграционната ни система трябва да се промени така, че да привлича способни и добре обучени хора. Има почти половин милион българи в САЩ и много от тях са успели\", каза още Рубин.", "date": "2017.08.08", "title": "Тръмп е добре информиран за поисканата от Цветан Василев закрила, обяви американският посланик"}
{"url": "http://www.dnevnik.bg/skorost/2017/08/08/3020586_fotogaleriia_vduhnoven_ot_iztrebitel_i_prodaden_za/", "text": "Американската компания \"Форд\" направи вдъхновена от бойния самолет   версия на пикапа си F-150 \"Раптър\". Колата е в една единствена бройка и беше продадена на търг в края на миналия месец на авиошоуто AirVenture Oshkosh.", "date": "2017.08.08", "title": "Фотогалерия: Вдъхновен от изтребител и продаден за благотворителност"}
{"url": "http://www.dnevnik.bg/sport/2017/08/08/3020589_stomashen_virus_udari_edin_ot_hotelite_na_lekoatletite/", "text": "Стомашен вирус е причината лидерът в световната ранглиста  Айзак Маквала да пропусне сериите в бягането на 200 метра . Още няколко от участниците в световното първенство, които са отседнали в един от лондонските хотели, са станали жертва на гастроентерит, обявиха организаторите. Сред тях са лекоталети от Германия, Канада и Ирландия. По информация на здравното министерство на Великобритания общо 30 спортисти и други членове на националните отбори са засегнати от вируса. Маквала трябваше да стартира в петата от седемте серии, но изненадващо не се появи на олимпийския стадион. 30-годишният състезател от Ботсвана е един от фаворитите и в бягането на 400 метра, където тази вече предстои финал. Очакванията са той да си оспорва златния медал със световния рекордьор в дисциплината Уейд ван Нийкерк. \"Според лекарите от международната федерация (IAAF) явно съм получил хранително натравяне, което е засегнало още няколко атлети в хотела. Да се надяваме, че ще ми позволят да бягам във финала (на 400 м)\", написа Маквала в социалните мрежи. Съществува обаче голяма вероятност ботсванецът да пропусне и битката за медалите на 400 метра, тъй като е поставен под карантина за 48 часа, съобщиха британските медии. На този етап той все още фигурира в стартовия лист.  Днес в Лондон ще пристигнат още около 30 германски лекоатлети, които ще бъдат преместени в друг хотел. \"Тези, които са засегнати, ще получат пълна подкрепа от екипа и медицинския щаб. Освен това работим със здравното министерство, за да гарантираме, че ситуацията е овладяна\", се казва в изявлението на организационния комитет.  От \"Тауър хотел\" обявиха, че разследванията на здравните служби и международната федерация по лека атлетика са установили, че \"хотелът не е източникът на заболяването\". \"Спазваме стриктно хигиенния протокол. Засегнатите не са в контакт с други гости и всички публични места са напълно дезинфекцирани\", заявиха още от хотела, цитирани от Би Би Си.", "date": "2017.08.08", "title": "Стомашен вирус удари един от хотелите на лекоатлетите в Лондон"}
{"url": "http://www.dnevnik.bg/tehnologii/2017/08/08/3020590_amazon_prodava_svoi_sobstveni_stoki_-_ot_belyo_do/", "text": "След десетилетия продажби, чрез които научи какво купуват хората и кога го правят, Amazon започна да продава свои собствени стоки. От зарядни за смартфони до хавлии предлага марката AmazonBasics, пише електронното издание Quartz.  Amazon  избира продукт, който се продава добре, и започва да работи с производители – тактика, която вече тревожи търговците. Фирмата продава широк спектър от вещи, използвайки марки, които не съществуват извън онлайн магазина ѝ, и не оповестява ясно, че продуктите са произведени от нея. Компанията е подала или вече има удовлетворени молби за регистрация на над 800 търговски марки, пише Quartz. Медията е открила 19, които са собственост на  Amazon  и имат страници в онлайн магазина. Сред тях са марки бельо, козметика, инструменти, обувки и дрехи, храни и мебели. Само една от 19-те оповестява, че е продукт на  Amazon , останалите изглеждат като всеки друг продукт. Марк Димасимо, изпълнителен директор на рекламната агенция DiMassimo Goldstein, коментира, че има логика в подхода на  Amazon  да продава свои стоки, но с друго име. \"Как си представяте някой да каже \"О, Боже, лубрикантът на Amazon е толкова секси\"? Има граница, до която може да се простре марката Amazon, и е умно тази граница да не се пресича.\" Това е поредната стъпка в растежа на интернет гиганта. Компанията купува повече самолети, за да доставя стоки, обяви, че наема 50 000 нови работници, работи по напълно автоматични доставки и по създаването на офлайн магазини.", "date": "2017.08.08", "title": "Amazon продава свои собствени стоки - от бельо до инструменти"}
{"url": "http://www.dnevnik.bg/bulgaria/2017/08/08/3020604_prezidentut_naloji_veto_vurhu_promenite_v_zakona_za/", "text": "Държавният глава Румен Радев върна за ново обсъждане в Народното събрание разпоредбите от закона, с които се премахва втората съдебна инстанция по делата за обжалване на одобряване на оценка за въздействието върху околната среда на т.нар. обекти от национално значение, съобщават от прессекретариата на президента. Такива са например строителството на автомагистрала \"Струма\" през Кресненското дефиле и инвестиционните намерения за  ново строителство над Банско в Национален парк \"Пирин\" . Според Радев държавата трябва да създава не само регулации за съхраняването и възпроизводството на околната среда, но и за ефективен контрол за тяхното прилагане. Само така можела да изпълни конституционното си задължение за осигуряване опазването на околната среда. Още с приемането на промените  няколко партии , както и 27 неправителствени организации, поискаха държавният глава да им наложи вето. Според тях в този си вид законът ще отслаби съдебния контрол върху законосъобразността на мегапроектите в областта на преноса на газ и нефт, автомагистралите, ТЕЦ-овете и ядрената енергетика. \"Такъв контрол се осъществява от административните съдилища, чиято правозащитна функция се реализира на две инстанции. Премахването на втората инстанция намалява интензитета на защитата, необходима за гарантиране на околната среда като конституционно призната ценност\", пише в мотивите си Радев. Според него екологичното законодателство е превантивно насочено да не се допуснат непоправими екологични последици. Гаранция за всичко това пък било съществуващото двуинстанционно съдебно производство. Радев изрази увереност, че Народното събрание ще намери добрия баланс \"между приоритетното и своевременно изграждане на значими стратегически обекти и контрола за спазване на законността\". Председателят на парламента Димитър Главчев използва профила си във \"Фейсбук\", за да обяви наложеното вето от президента. Той вече е възложил на Комисията по околната среда и водите да докладва указа и мотивите към него пред народните представители. В края на миналата седмица в Държавен вестник беше обнародван указ от президента Радев, с който той пусна Закона за изменение и допълнение на НПК (Наказателно-процесуалния кодекс), който предизвика високо напрежение сред юристи и обществени организации с няколко силно оспорвани разпоредби: за превръщане на Специализирания наказателен съд в особен за високите етажи на властта, но не за всички централни институции, и с орязването на права на защитата под предлог за ускоряване и облекчаване на формализма в наказателния процес. Това стана, въпреки че осем граждански организации и няколко извънпарламентарни политически партии изпратиха обръщение до президента с призив да бъде наложено вето на промените в НПК и Закона за съдебната власт (ЗСВ). До края на тази седмица ще стане ясно какво е решил президентът за Закона за съдебната власт.", "date": "2017.08.08", "title": "Президентът наложи вето върху промените в Закона за околната среда"}
{"url": "http://www.dnevnik.bg/biznes/2017/08/08/3020593_mlekoprerabotvatel_se_usumni_v_rezultatite_ot/", "text": "Изследване на разлики в продукти, предлагани на българския пазар и в други страни, не е коректно, ако не са направени лабораторни изследвания. Това коментира в сутрешния блок на Би Ти Ви Димитър Зоров, председател на Асоциацията на млекопреработвателите. \"Когато вече един месец се говори за това, и най-глупавите и най-непредпазливите биха си коригирали етикета. Няма как да си сложиш визитна картичка \"Лъжец\", аргументира позицията си той. Вчера от Българската агенция за безопасност на храните обявиха резултатите от втора проверка за това дали продуктите, които се предлагат на потребителите в Западна Европа, са същите, които се продават и в България. Сравнението бе базирано на информацията върху етикетите и върху цените, като драстични разлики не са открити. Според Десислава Димитрова от \"Слоу фууд\" обаче с обявяването на тези резултати \"нещата си дошли на мястото\", защото оповестените в изследването резултати за разлики в рамките на 3% били в рамките на статистическата грешка. Зоров обяви още, че конкретно при млечните продукти има големи разлики. Даде пример с моцарелата, чиято годност е 7 до 10 дни, а внасяната в България е с доста по-голяма трайност, което означава, че в нея са вложени консерванти. Освен това според него в магазините се етикетирали като кашкавал след преопаковане полуфабрикати, които се използвали за производството на топено сирене. Производителят на млечни продукти обяви освен това, че обявените резултати са спорни и заради това, че не е било оповестено от кои търговски обекти са купени, защото по отношение на цената роля играе и търговската отстъпка, която била различна дори в рамките на една и съща търговска верига. Затова сравнението е трябвало да се прави на базата на доставни цени. И двамата посъветваха потребителите да купуват предимно стоки местно производство като гаранция за по-добро качество.", "date": "2017.08.08", "title": "Млекопреработвател се усъмни в резултатите от изследването на храните"}
{"url": "http://www.dnevnik.bg/photos/2017/08/08/3020565_fotogaleriia_chastichno_lunno_zatumnenie_nabljudava/", "text": "Частично лунно затъмнение беше наблюдавано тази нощ в различни места по света. На снимката: Луната над Атина, Гърция.", "date": "2017.08.08", "title": "Фотогалерия: Частично лунно затъмнение наблюдава светът тази нощ"}
{"url": "http://www.dnevnik.bg/sviat/2017/08/08/3020622_trus_ot_53_po_rihter_udari_blizo_do_bodrum/", "text": "Земетресение с магнитуд 5.3 по Рихтер удари близо до турския курорт Бодрум, съобщи агенция \"Ройтерс\", позовавайки се на USGS Earthquake Monitor. Европейският средиземноморски сеизмологичен център (EMSC) съобщава за няколко труса в последните минути, от 5.1 до 2.8 по Рихтер. За последните около три дни в района са усетени около десетина труса. Това е поредното земетресение, след като  вчера бе регистрирано друг о от 4.5 степен. Епицентърът му бе на 18 км източно от Бодрум, на дълбочина 2 км, съобщава Европейският средиземноморски сеизмологичен център. В 8.44 часа вчера бе регистрирано второ земетресение с магнитуд 4.2 по Рихтер. Земетресенията са предизвикали паника и жителите в района са излезли на улиците, съобщава БТА. Няма информация за щети или пострадали. На 21 юли районът бе разтърсен от земетресение от 6.6 по Рихтер. Тогава  най-тежко пострада остров Кос , където имаше разрушения, двама души загинаха, а жители и туристи прекарваха следващите нощи на открито.", "date": "2017.08.08", "title": "Трус от 5.3 по Рихтер удари близо до Бодрум"}
{"url": "http://www.dnevnik.bg/biznes/2017/08/08/3020613_kompaniia_poluchi_globa_za_neloialna_konkurenciia/", "text": "Комисията за защита на конкуренцията (КЗК) наложи имуществена санкция на \"Астра и ко\" ООД в размер на 68 196 лв. Причината за това е, че компанията е нарушила забраната за нелоялна конкуренция. В хода на проучването по преписката, образувана по искане на \"Арома козметикс\" АД, е установено, че \"Астра и ко\" разпространява на пазара почистващи препарати с биоцидно действие без надлежно издадено разрешение за това. Също така дружеството не е спазило и изискванията за етикетирането на препаратите като биоциди. По този начин \"Астра и ко\" ООД придобива по недобросъвестен начин конкурентно предимство спрямо другите предприятия, които разпространяват биоциди в съответствие с изискванията на закона и установения за това ред. Санкцията е в размер на 0.2% от нетните приходи на компанията нарушител за 2016 г. Биоцидите се вещества, които се използват при растителна защита, но имат и други приложения, като чрез тях се противодейства на вредители. Употребата им обаче носи и рискове. Това е причината преди пускането на пазара на препарати, които ги съдържат, производителите да имат разрешение за това от Министерството на здравеопазването. Има и специфични изисквания за съдържанието на етикетите. Санкционираната компания предлага на пазара от 2012 г. препарата за почистване Clorox. На етикетите на продуктите са изброени съставките, които се съдържат в тях, като същевременно на опаковката се съдържа информация за антибактериалния им ефект, както и че убива 99.9% от бактериите и вирусите, установява комисията. Но не е отбелязано, че препаратът е биоциден.", "date": "2017.08.08", "title": "Компания получи глоба за нелоялна конкуренция заради почистващ препарат"}
{"url": "http://www.dnevnik.bg/sport/2017/08/08/3020623_video_wilson_predstavi_novata_raketa_na_grigor_dimitrov/", "text": "\"Уилсън\" (Wilson) представи официално новата ракета, с която ще играе Григор Димитров. Българинът е първият тенисист със специално изработена ракета от американския производител. С представянето й \"Уилсън\" обяви създаването на нова платформа, която позволява на играчите сами да изберат цялостния дизайн на своето оръжие. \"Това е първата по рода си платформа в тенис индустрията. Тя е създадена от центъра за иновации на \"Уилсън\" в резултат на обратна връзка със спортистите, които искат по този начин по-добре да изразят своята индивидуалност на корта\", заявиха от компанията. \"Ние споделяме мнението на нашите играчи, че ракетата е продължение на това, което представляват не само като атлети, но по-важното - като личности. Това е вълнуваща стъпка напред в развитието на нашия бранд\", каза генералният мениджър Ханс-Мартин Рех. Димитров се появи с новата си ракета още при посещението си в академията на Рафаел Надал в Майорка в края на юли. Mиналата седмица той успя да я тества в състезателна обстановка на турнира във Вашингтон. Българинът заяви, че за него това е сбъдната мечта. \"За мен е чест да бъда първият играч, който проектира ракета по поръчка с тази платформа. Това е нещо, което не е правено досега, и всички ще бъдат много развълнувани от преживяването. Най-много ми харесва това, че не е нужно да правиш компромис, за да получиш всички предимства при проектирането на собствената си ракета\", заяви Димитров. Тази вечер Димитров започва участието си на двойки в турнира от сериите \"Мастърс 1000\" в Монреал. Той ще си партнира с Хуан Мартин дел Потро, а в първия кръг двамата ще се изправят срещу aмериканеца Раян Харисън и австралиеца Майкъл Винъс. Двубоят е първи на корт №2 и ще започне в 21.30 ч. Победителят ще срещне във втория кръг легендарните близнаци Боб и Майк Браян, които почиват на старта като поставени под №4. В сряда стартира индивидуалното участие на Димитров. Българинът почиваше в първия кръг като поставен под №7, а в спор за място на oсминафиналите ще срещне Миша Зверев от Германия.", "date": "2017.08.08", "title": "Видео: Wilson представи новата ракета на Григор Димитров"}
{"url": "http://www.dnevnik.bg/bulgaria/2017/08/08/3020627_kak_dvama_bulgarski_nacionali_po_gimnastika_stanaha/", "text": "От гимнастици в България до треньори в САЩ – това е историята на Кина и Нешо Нешев, разказана от електронното издание  Staten Island Advance . Двамата са се запознали, докато са тренирали в националните отбори на страната, а по-късно Нешо започва да играе в цирка Ringling Bros. and Barnum & Bailey. Той работи там от 1971 г. до 1984 г., посещавайки по 60 града годишно в САЩ. Представления е изнасял и в Канада и Австралия. Съпругата му Кина е била трикратна шампионка в България през седемдесетте. А сега двамата обучават бъдещи шампиони в гимнастическата школа No Limitz, разказва репортерката Трейси Порпора, която специализира в отразяването на малки бизнеси. До 2011 г. те са имали друго студио, в което са работили повече от 20 години. След като то затваря, двойката обмисляла да се прибере в България. \"Исках да се пенсионирам, но Кина ме върна\", казва Нешо. А тя допълва, че преподаването на гимнастика я кара да се чувства млада. \"Толкова се гордея с децата, обичам да работя с тях. Уча ги да бъдат победители.\" Скоро след опита си за пенсиониране семейство Нешев се обединява с две други треньорки, които обучават мажоретни отбори. Те наемат нова зала заедно, започват работа през октомври 2015 г. и оттогава отборите им са спечелили редица титли и медали в щатски и национални състезания. \"Кина ни кара да тренираме усилено и в крайна сметка се справяме доста добре\", казва една от ученичките ѝ – Катрин Серпико. Петнадесетгодишната Джордана Грациано споделя: \"Работя с Кина, откакто бях на 4 години. И аз съм българка, така че имаме връзка. Нешо и Кина ми даваха уроци за живота, докато ми преподаваха гимнастика.\"", "date": "2017.08.08", "title": "Как двама български национали по гимнастика станаха треньори в САЩ"}
{"url": "http://www.dnevnik.bg/biznes/2017/08/08/3020633_stroitelstvoto_na_sgradi_raste_s_15_za_godina/", "text": "По предварителни данни през юни 2017 г. индексът на продукцията в сектор \"Строителство\", изчислен въз основа на сезонно изгладени данни, е с 0.2% над равнището от предходния месец, показват данните на Националния статистически институт. Календарно изгладените данни показват увеличение от 7.9% на строителната продукция през юни 2017 г. в сравнение със същия месец на 2016 година. На годишна база увеличението на строителната продукция се определя от положителния темп както при сградното строителство, където увеличението е с 15%, така и при гражданското/инженерното строителство - с 0.2%. В сравнение с май сградното строителство се увеличава с 1.3%, докато гражданското/инженерното строителство намалява с 1.1%.", "date": "2017.08.08", "title": "Строителството на сгради расте с 15% за година"}
{"url": "http://www.dnevnik.bg/detski_dnevnik/2017/08/08/3020658_tri_zlatni_medala_edin_sreburen_tri_bronzovi_i/", "text": "Три златни медала, един сребърен, три бронзови и почетна грамота спечелиха българските представители на 15-ата Международна олимпиада по лингвистика, съобщиха от Сдружението на олимпийските отбори по природни науки (СООПН). Българският олимпийски отбор по лингвистика се завръща с общо 8 отличия от най-голямото състезание в дисциплината в световен мащаб за представители в гимназиална възраст. В състезанието, което се проведе от 31 юли до 4 август в Дъблин, Ирландия, участваха 160 души от 27 държави от цял свят. България бе представена от 2 отбора с по 4 участници от 9 до 12 клас: Отбор 1: , 11 кл, МГ Варна - сребърен медал , 10 кл, СМГ - златен медал , 12 кл, СМГ - бронзов медал , 12 кл, 91 НЕГ София - златен медал Отбор 2: , 9 кл, ППМГ Бургас - почетна грамота , 10 кл, ПЧМГ София - бронзов медал , 11 кл, ПМГ Русе - бронзов медал , 9 кл, СМГ - златен медал Ръководители на отбора са инж. Александър Велинов, Веселин Златилов и Любомир Златков.  Александър Велинов  е ръководител на отбора от 2003 г. Той е преподавател по лингвистика в столични училища от 1998 г. и председател на секция \"Математика и лингвистика\" към Съюза на математиците в България от 2008 г., председател на Организационния комитет на Международната олимпиада по лингвистика 2015 г. Веселин Златилов е преподавател в ПЧМГ и СМГ в София. Любомир Златков работи в ИМИ-БАН, секция \"Математическа лингвистика\". Участие в подготовката на отборите взе и д-р Росица Декова, ПУ \"Паисий Хилендарски\".", "date": "2017.08.08", "title": "Три златни медала, един сребърен, три бронзови и почетна грамота за България на олимпиадата по лингвистика"}
{"url": "http://www.dnevnik.bg/biznes/2017/08/08/3020643_bankata_za_razvitie_shte_ima_dushteren_fond_za/", "text": "Българска банка за развитие съвместно с международни финансови институции и инициативи ще започне работа по създаването на Фонд за социални инвестиции. Предвижда се той да бъде нейно дъщерно дружество, като целта му е да инвестира в капитала на социални компании в България. Това съобщават от Министерството на икономиката, като посочват, че ресорният министър Емил Караниколов принципно подкрепил инициативата. Тя пък била в изпълнение на приетата от Министерския съвет и разработена от Министерството на икономиката и Министерството на финансите Стратегия 2017 – 2020 на \"Българската банка за развитие\" АД. Не се разбира от съобщението кога ще бъде създаден фондът, само се казва, че това ще стане в \"средносрочен\" план. Стратегията бе приета от кабинета през юли. През същия месец с решение на Народното събрание банката за развитие бе прехвърлена ресорно от министъра на финансите към министъра на икономиката. Създаването на подобен фонд в бъдеще значително ще промени средата за развитие на социалните предприятия у нас, посочват още от икономическото ведомство и допълват, че до момента в България липсва подобен източник на финансиране, тъй като подкрепата за социалните предприятия е основно по линия на грантова помощ от структурните фондове на ЕС. От ведомството мотивират идеята и с това, че с нея ще се помогне да се изравнят разликите с ЕС по достъпа на социални компании до финансиране. Скоростното прехвърляне на банката малко преди ваканцията на депутатите към икономическото министерство цели кадрови рокади, писа наскоро \"Капитал\". По информация на изданието една от тях е назначението на бившия председател на Комисията за финансов надзор Стоян Мавродиев, който се опитвал да заеме пост чрез лобиране от страна на \"Обединени патриоти\". Изданието припомня и че през последните години банката от насърчителна институция с фокус малки и средни предприятия частично се изроди в инструмент за подкрепа на неясно как избрани едри бизнеси. Сред корпоративните клиенти се виждат дружества на Красимир Гергов, Кирил Домусчиев, Гриша Ганчев... Друга линия на дейността са спасителни операции за закъсали компании - най-вече строителни, посочва изданието. След като пое ведомствено банката, икономическият министър побърза да заяви, че ще обърне институцията отново към малкия и средния бизнес.", "date": "2017.08.08", "title": "Банката за развитие ще има дъщерен фонд за социални инвестиции"}
{"url": "http://www.dnevnik.bg/sviat/2017/08/08/3020662_medeniiat_mesec_na_makron_svurshi_tri_meseca_sled/", "text": "Меденият месец на Еманюел Макрон не трая дълго. По-малко от три месеца след като беше избран, енергичният и  загрижен за образа си френски президент  вижда как популярността му намалява, след като обяви бюджетни съкращения, предприе оспорвана трудова реформа и влезе в спор в армията. Редица социологически проучвания миналата седмица показаха, че делът на френските граждани, които са доволни от политиките на Макрон и му вярват, рязко намалява. Тази промяна може да не засегне международния образ, който той си изгражда, откакто встъпи в длъжност, но да навреди на осъществяването на амбициозните му вътрешни планове. Френският институт за проучване на общественото мнение (ФИПОМ) заяви направо: \"Популярността на никой друг новоизбран президент, с изключение на Жак Ширак през юли 1995 г., не е намалявала толкова бързо през лятото след изборите.\" Четири проучвания през последната седмица показаха, че подкрепата за Макрон рязко е спаднала в сравнение с предишни анкети, въпреки че всяко от тях представи различни данни за популярността му. Допитванията на ФИПОМ, \"Харис интерактив\", \"Югав\" и \"Елаб\" показаха, че между 36 и 54% от анкетираните се отнасят положително към  президентството на Макрон  - спад в сравнение с предишни проучвания на общественото мнение, които също бяха показали, че одобрението за него е намаляло, откакто спечели 66% от гласовете на изборите през май. Спадът е смайващ, като се има предвид, че преди два месеца  Макрон беше хвален,  че засилва увереността на Франция, така необходима след години на опасения за сигурността и икономически застой. Вместо това той Френските медии започват да наричат  Макрон \"Юпитер\" , имайки предвид митологичния цар на римските богове и усещането, че президентът изпитва чувство за превъзходство, след като разтърси политическата система във Франция и се изстреля от положение на сравнителна неизвестност до най-висшия пост в страната на 39-годишна възраст. Макар да изпитва трудности у дома, Макрон успява да издигне дипломатическия образ на Франция, като беше домакин на срещи с руския президент Владимир Путин и американския президент Доналд Тръмп и на мирни преговори за Либия в Париж. Директорът на отдела по политика и изследване на мненията към социологическия институт \"Харис интерактив\" Жан-Даниел Леви свързва спадането на популярността на президента с плановете на правителството да намали жилищната помощ за студентите и да предприеме данъчна реформа. Реформата има за цел да помогне на работниците с по-ниски доходи, но може да натовари пенсионерите. Образът на Макрон  бе засегнат и от конфронтацията му с началника на генералния щаб на френската армия заради бюджетните съкращения. Генерал Пиер дьо Вилие подаде оставка и беше набързо заменен, но някои видяха спора миналия месец като Макрон обещава да увеличи разходите за отбрана на 2% от брутния вътрешен продукт до 2025 г. като част от ангажиментите на Франция към НАТО, но правителството обяви намаляване на военния бюджет за тази година с 870 милиона евро. Кабинетът също така предприе трудовите реформи, които бяха основен елемент от предизборното обещание на  Макрон  да подсили изоставащата икономика на Франция чрез ориентирани към свободния пазар политики. Предвижда се промените да включват таван за възможните финансови наказания за компании, съдени за уволняване на работници, и по-голяма свобода на действие на фирмите да определят правилата на работното място, вместо да разчитат на колективни трудови договори. Профсъюзите и крайнолевите партии във Франция се борят срещу реформите, като казват, че те ще отслабят трудно извоюваните права за работниците. Критиците също така недоволстват от начина, по който Макрон се опитва да ускори тяхното одобрение. Правителството разчита на специална процедура, с която да избегне продължително обсъждане в парламента. Депутатът от консервативната партия \"Републиканците\" Даниел Фаскел порица Макрон заради \"волята да отслаби всяка съпротива\" и за това, че отказва да дава интервюта. С изключение на внимателно режисирани фотосесии, Той отмени традиционното интервю за Деня на превземането на Бастилията. \"Това са изхвърляния, които французите съдят по-сурово - и са прави\", каза Фаскел по радио \"Франс енфо\". \"Това просто означава, че президентът не е подготвен за тази задача... Той си плаща за липсата на опит. Може би твърде бързо, твърде скоро пое отговорности, с които не може да се справи.\" Макрон многократно предупреди, че обещаните от него съкращения на разходите и трудови реформи ще бъдат трудни в началото, и намекна, че критиците просто се страхуват от промяната. Президентските сътрудници отказаха да коментират социологическите данни от миналата седмица, както правеха по време на предизборната  кампания на Макрон . Правителственият говорител Кристоф Кастанер призна, че Макрон е в безизходица с медиите, но предложи друго обяснение, което не е свързано с липса на опит или неспособност за справяне. \"Никой не може да го обвинява за това, че рядко говори\", каза Кастанер пред репортери. \"Разбирам, че това може да е малко дразнещо. Разбирам, че може да бъде поставяно под въпрос. Но мисля, че вие и аз би трябвало да свикнем с това, защото президентът е решил да бъде действащо лице, а не коментатор (на новините).\" Очаква се, че след като се върне от почивката си през август, Макрон ще има тежък септември - профсъюзите и крайнолевите партии призовават за улични протести срещу предложените от него трудови реформи.", "date": "2017.08.08", "title": "Меденият месец на Макрон свърши три месеца след изборите"}
{"url": "http://www.dnevnik.bg/zelen/2017/08/08/3020700_prirodozashtitni_organizacii_iskat_ostavkata_na/", "text": "Природозащитни организации от коалицията \"За да остане природа в България\" настояват за оставката на министъра по околна среда и води Нено Димов заради \"кризата, генерирана от министерството на екологията\" в казуса със защитена територия \"Комплекс Калиакра\". От коалицията изразяват солидарност с протестиращите жители на общините Каварна, Шабла и Балчик, разтревожени за поминъка си вследствие на тази криза. По думите им министър Нено Димов е лично отговорен за \"объркващите и манипулативни сигнали, изпратени от ведомството му, и следва незабавно да бъде освободен от поста\". \"Неадекватната комуникация на МОСВ успя да накара хората да повярват в нещо толкова абсурдно като това, че дейности като земеделие и риболов ще бъдат забранени в Добруджа\", заявяват еколозите в своя позиция до медиите. Според тях в действията на ведомството има и \"явна злонамереност – да се всее паника у местното население, която да се използва за разправа с природозащитните организации и учените, в защита на интересите на шепа големи инвеститори закононарушители\". По думите им целта е пълното застрояване на Черноморието, а чрез фалшиви информации създава настроения срещу Европейския съюз. Еколозите припомнят, че Европейската комисия прецени, че директивите по \"Натура 2000\" изпълняват функциите си, след като половин милион европейци потвърдиха този факт в най-голямото допитване до гражданите на съюза. \"В същото време българското министерство, което би трябвало да обяснява и показва на местното население какви са ползите за него от \"Натура 2000\", води кампания срещу мрежата и – още по-лошо – срещу собствените си учени, специалисти по биоразнообразие,\" подчертават от \"За да остане природа в България\". Тази позиция на коалицията не се подкрепя от Българското дружество за защита на птиците, уточняват от \"За да остане природа в България\".", "date": "2017.08.08", "title": "Природозащитни организации искат оставката на екоминистъра заради \"Калиакра\""}
{"url": "http://www.dnevnik.bg/biznes/2017/08/08/3020703_promishlenoto_proizvodstvo_se_uvelichava_s_36_prez_juni/", "text": "По предварителни данни през юни 2017 г. индексът на промишленото производство, изчислен от сезонно изгладените данни, намалява с 1.4% в сравнение с май. На годишна база обаче се наблюдава ръст от 3.6%, сочат данните на НСИ. В сравнение с юни 2016 г. ръст е отчетен в добивната промишленост - със 7.6%, и в преработващата промишленост - с 4.9%, а спад е регистриран в производството и разпределението на електрическа и топлоенергия и газ - с 3.5%. По-значително увеличение в преработващата промишленост спрямо предходната година се наблюдава при: производството на основни метали - с 46.6%, производството на компютърна и комуникационна техника, електронни и оптични продукти - с 26.5%, производството на тютюневи изделия - с 20.7%, производството на превозни средства, без автомобили - с 16.8%, производството на лекарствени вещества и продукти - с 16.1%. Намаление е отчетено при: производството на метални изделия, без машини и оборудване - с 8.3%, производството на напитки - с 6.4%, производството на хартия, картон и изделия от хартия и картон - с 4.5%, производството на автомобили, ремаркета и полуремаркета - с 2.3%. В сравнение с май увеличение е регистрирано в добивната промишленост - с 1%, и в производството и разпределението на електрическа и топлоенергия и газ - с 1.1%, а намаление е отчетено в преработващата промишленост - с 2.1%. По-значителен ръст в преработващата промишленост се наблюдава при: производството на компютърна и комуникационна техника, електронни и оптични продукти - с 9.9%, производството на превозни средства, без автомобили - с 6%, производството на лекарствени вещества и продукти - с 5.4%, производството на хранителни продукти - с 4.4%. Спад е регистриран при ремонта и инсталирането на машини и оборудване - с 13.7%, производството на машини и оборудване, с общо и специално предназначение - с 9.9%, производството на тютюневи изделия - с 8.9%, производството на метални изделия, без машини и оборудване - със 7.5%.", "date": "2017.08.08", "title": "Промишленото производство се увеличава с 3.6% през юни"}
{"url": "http://www.dnevnik.bg/sviat/2017/08/08/3020709_libiiskite_granichari_sa_spreli_nad_1000_migranti_v/", "text": "Либийската брегова охрана е извадила от морето през последните няколко дни над хиляда мигранти, плаващи към Европа на дървени и надуваеми лодки, и ги е върнала в Либия. Това се казва в разпространено днес съобщение на Международната организация по миграцията, цитирано от ДПА и БТА. От петък до днес либийските морски граничари са спасили 1124 мигранти. През юли правителството на Италия започна  военноморска операция  за оказване на техническа и логистична помощ за бреговата охрана на Либия. Част от операцията бе тазсутрешна акция край столицата Триполи за спасяването на 155 мигранти, включително 18 жени и 10 деца. Според италиански медии  в Либия се съсредоточават мигранти  от Мароко, Тунис, Алжир и Судан, както и от страните от Субсахарска Африка и Сирия. След свалянето на режима на Муамар Кадафи през 2011 г. бившата италианска колония  затъна в хаос  и беззаконие, което способства за разцвета на бизнеса с  трафик на мигранти  към Европа, посочи ДПА. Агенцията приведе данни на агенцията на ООН за миграцията, според които от началото на тази година около 114 хиляди мигранти са акостирали в Южна Европа, главно в Италия. Почти всичките са отплавали от Либия.", "date": "2017.08.08", "title": "Либийските граничари са спрели над 1000 мигранти в последните дни"}
{"url": "http://www.dnevnik.bg/biznes/2017/08/08/3020708_vuvedenite_v_eksploataciia_jilishtni_sgradi_se/", "text": "В периода април-юни въведените в експлоатация жилищни сгради в страната са общо 585, а новопостроените жилища в тях са 2576, сочат данните на Националния статистически институт (НСИ). В сравнение с второто тримесечие на 2016 г. сградите са с 66 повече, или с 12.7%, а жилищата в тях се увеличават с 323, или с 14.3% От въведените в експлоатация новопостроени жилищни сгради през второто тримесечие на 2017 г. със стоманобетонна конструкция са 74.5%, с тухлена - 24.3%, с друга - 0.7%, и с панелна - 0.5%. Най-голям е относителният дял на новопостроените къщи (69.4%), следвани от жилищните кооперации (17.5%). В сравнение с второто тримесечие на 2016 г. броят на новопостроените къщи, жилищни кооперации и вили се увеличава, докато броят на новопостроените сгради от смесен тип намалява. Най-много жилищни сгради са въведени в експлоатация в областите Варна - 102 сгради с 822 жилища в тях, Бургас - 101 сгради с 919 жилища, и София - 67 сгради с 68 жилища. Най-висок е делът на новопостроените жилища с две стаи (42.5%), следват тези с три стаи (28.3%), а най-нисък е делът на жилищата с пет стаи - 3.3%. Това показва, че все още най-търсени остават домовете с две стаи, макар от строителния бранш да виждат нова тенденция основно на пазара в София за търсене на жилища с три стаи. Общата полезна площ на всички новопостроени жилища е 211.9 хил. кв.м, или с 11.4% повече в сравнение със същото тримесечие на 2016 г., а жилищната площ се увеличава с 10.2% и достига 137.3 хил. кв. метра. Средната полезна площ на едно новопостроено жилище намалява от 84.5 кв.м през второто тримесечие на 2016 г. на 82.3 кв.м през същото тримесечие на 2017 година. Най-голяма средна полезна площ на едно новопостроено жилище е регистрирана в областите Стара Загора - 167.8 кв.м, и Силистра - 147.7 кв.м, а най-малка - в областите Варна - 67.5 кв.м, и Бургас - 68.4 кв. метра.", "date": "2017.08.08", "title": "Въведените в експлоатация жилищни сгради се увеличават двуцифрено"}
{"url": "http://www.dnevnik.bg/bulgaria/2017/08/08/3020721_ministerstvoto_na_gorite_napomnia_che_1000_lv_e/", "text": "Ръководството на Министерството на земеделието, храните и горите призовава всички да бъдат внимателни и да пазят горите от пожари. Високите температури създават предпоставки за това, отбелязват от пресцентъра на министерството и напомнят, че се налагат глоби при паленето на огън на открито на разстояние, по-малко от 100 метра от границите на горските територии, както и за палене на огън в горски територии извън определените зони от държавните горски и ловни стопанства. За физическите лица глобата е до 500 лева, а предвидената имуществена санкция е до 1000 лв. За юридически лица глобата е в двоен размер. Всяко невнимателно действие като изхвърляне на угарки на тревата или от прозореца на автомобила, палене на огън на открито, оставяне на празни стъклени опаковки от храна и напитки след излет навън, които действат като лупа, както и прехвърчане на искри от двигателя при навлизане на прибираща реколтата техника или автомобили на излет може да предизвика запалване и пожар. Трайно задържалите се екстремално високи температури улесняват неконтролируемото и бързо разгръщане на подобни запалвания на огромни територии. И през тази година въпреки усилията на институциите за превенция са регистрирани много пожари, като само за три дни те нараснаха от 251 на 277, а засегнатата площ надмина 17 900 дка, като до петък вечерта беше 14 000 дка, информират от министерството на горите. Поразените площи от пожарите, които достигнаха до върховете на дърветата и практически ги унищожиха напълно, през тази година са над 1700 дка. Преките щети възлизат на близо 400 000 лв., изчисляват от Изпълнителната агенция по горите. С голям интензитет са пожарите в близост до Благоевград, София, Берковица, Бургас. Само последният голям пожар, който горя до  бургаското село Изворище,  обхвана близо 3000 дка, като на 500 от тях достигна до върховете на дърветата и ги унищожи напълно. Основна причина за възникване на горските пожари въпреки всички призиви и препоръки е човешката небрежност. Едва два от всички над 260 пожара са възникнали вследствие мълнии. Всички други са от непредпазливост или безотговорно отношение. Ръководство на министерството и на горската система разпореди стриктно спазване на разпоредбите на Закона за горите в частта за отговорността при нарушения, с които се създават условия за възникване на пожари в горски територии. При нарушения на разпоредбите за защита на горските територии от пожари освен глоби, в случай че деянието се определи за престъпление, отговорност за него може да се търси и по Наказателния кодекс. Той предвижда до 8 години затвор за причинен пожар в гората и до 10 години за инцидент, причинил щети в защитени територии, напомнят от министерството.", "date": "2017.08.08", "title": "Министерството на горите напомня, че 1000 лв. е глобата за палене на огън в гората"}
{"url": "http://www.dnevnik.bg/biznes/2017/08/08/3020713_prodajbite_na_kompjutri_i_druga_tehnika_produljavat_da/", "text": "По предварителни сезонно изгладени данни през юни 2017 г. оборотът в раздел \"Търговия на дребно, без търговията с автомобили и мотоциклети\" по съпоставими цени намалява с 0.5% спрямо предходния месец. В сравнение със същия месец на миналата година обаче данните сочат растеж от 2.6%. По традиция най-голям ръст се наблюдава при търговията на дребно с компютърна и комуникационна техника - с 16.2% спрямо миналия юни. Търговията на дребно с разнообразни стоки се е увеличила за година с 13.9%, търговията на дребно с битова техника, мебели и други стоки за бита - с 8.5%, и търговията на дребно с фармацевтични и медицински стоки - със 7%. Намаление е регистрирано при търговията на дребно с автомобилни горива и смазочни материали - с 16.2%. В сравнение с май търговията на дребно с компютърна и комуникационна техника расте с 2.2%, търговията на дребно с хранителни стоки, напитки и тютюневи изделия - с 0.1%. Намаление е регистрирано при търговията на дребно с текстил, облекло, обувки и кожени изделия - с 3.2%, търговията на дребно с автомобилни горива и смазочни материали - с 2.6%, търговията на дребно с битова техника, мебели и други стоки за бита - с 0.5%, търговията на дребно с фармацевтични и медицински стоки и търговията на дребно чрез поръчки по пощата, телефона или интернет - по 0.2%.", "date": "2017.08.08", "title": "Продажбите на компютри и друга техника продължават да движат търговията на дребно"}
{"url": "http://www.dnevnik.bg/sport/2017/08/08/3020741_sus_130_uchastnici_shte_startira_purviiat_triatlon_za/", "text": "Със 130 участници в неделя (13 август) ще в 9.00 часа ще стартира първото издание на триатлона за любители  \"Правец ТРИ\" . В надпреварата, организирана от спортен клуб \"Бегач\", ще се включат състезатели от България, Румъния, Холандия, САЩ, Германия, Турция, Франция и Сърбия. Въпреки че е за любители и няма награден фонд, състезанието ще събере рекорден брой участници за триатлон в България. Те ще бъдат разделени в две дисциплини - олимпийска (1.5 км плуване, 40 км колоездене и 10 км бягане) и спринтова (750 м плуване, 20 км колоездене и 5 км бягане), която е предназначена за начинаещи.  Плуването е в езерото пред хотел \"Риу Правец\". Колоезденето включва една или две обиколки от преходната зона на паркинга на хотела до село Правешка Лакавица по стария път (под магистрала \"Хемус\"). Бягането е по велоалеята към града и около езерото по пешеходния мост. Участниците задължително трябва да се регистрират в събота (12 август), като получат стартовите си пакети, участват в техническа конференция и предадат колелото си на организаторите до 18.00 ч. ", "date": "2017.08.08", "title": "Със 130 участници ще стартира първият триатлон за любители край Правец"}
{"url": "http://www.dnevnik.bg/biznes/2017/08/08/3020739_po-strogiiat_kontrol_vurhu_durjavnite_drujestva_vleze/", "text": "От днес е в сила по-голям контрол върху държавните дружества, след като в Държавен вестник бяха обнародвани промени в Правилника за реда за упражняване правата на държавата в търговските дружества с държавно участие в капитала. Те бяха предложени от служебния министър на икономиката Теодор Седларски. Промените са свързани основно с възможностите за продажба на активи и разширяват правата на държавата не само върху компаниите, които притежава, но и върху техните дъщерни дружества. Промените засягат общо 136 еднолични държавни компании и 63 техни дружества. Правилата предвиждат едноличните търговски дружества с държавно участие в капитала, както и дъщерните им, при обявяване на търг или конкурс по реда на правилника да ги оповестяват и на сайта на Министерството на икономиката. До момента задължение за публикуване на обявите в един централен ежедневник имаха само компаниите, които са на пряко подчинение на съответните министерства. С измененията задължение за публикуване имат и дъщерните им компании, като обявите от всички ще бъдат разгласявани както в един централен ежедневник, така и на интернет страницата на Министерството на икономиката. По този начин се създава единен източник, от който потенциалните купувачи могат да черпят информация за предстоящи разпоредителни сделки с активи от едноличните търговски дружества с държавно участие в капитала и дружествата, които те контролират, допълват от министерството. Заради противоречивата практика до момента, когато става дума за учредяването на вещни права върху недвижими имоти (право на строеж) в държавни и дъщерните им дружества, сега е въведен нов ред. Той предвижда това да става с разрешение от държавата. Досега в зависимост от формата на управление - ЕООД или ЕАД, имаше различни процедури. ", "date": "2017.08.08", "title": "По-строгият контрол върху държавните дружества влезе в сила"}
{"url": "http://www.dnevnik.bg/bulgaria/2017/08/08/3020756_zabranata_za_zemedelie_i_stroeji_na_kaliakra_ostava_v/", "text": "Заповедта на министъра на околната среда и водите Нено Димов, с която се въвежда забрана за земеделие и други дейности в части на защитена зона \"Комплекс Калиакра\", ще продължи да действа. Това обяви самият екоминистър Нено Димов след среща с всички заинтересовани страни по казуса. На нея присъстваха неправителствени организации, природозащитници, кметове от района, премиерът Бойко Борисов и вицепремиерът Валери Симеонов. Димов обясни, че заповедта ще действа до момента, в който бъде подготвена нова такава. Преди тя да бъде издадена обаче, ще бъде обсъдена с кметовете от района, засегнатите страни и представители на Европейската комисия. Според Димов заповедта не е проблем. Основният проблем, който се очерта е планът за управление на защитена зона \"Калиакра\", каза Димов. Той не уточни докога ще бъде в сила настоящата заповед. През юли Нено  Димов забрани извършване на редица дейности  в част от защитена територия \"Комплекс Калиакра\", където има понто-сарматски степи. Това обаче породи протести на земеделци, рибари и представители на туристическия бранш от крайморска Добруджа заради опасения, че рестрикциите в териториите от \"Натура 2000\" ще засегне поминъка им. Димов обясни, че забраната важи за много малка площ, която е предимно държавна площ и не забранява земеделие в Добружда. Решенията на Европейския съд задължават България да възстанови унищожените степи и коридори за миграция на птици, като демонтира ветрогенератори и голф игрище, защото българското правителство ги е разрешило незаконно.  Решението на съда  беше причината за издаването на забранителната заповед. Вицепремиерът Валери Симеонов каза, че ако България не се съобрази със съда, първоначалната глоба може да е 1.5 млн. евро, а всекидневната - 20 хил. евро до отстраняване на нарушенията. От Еврокомисията са ни дали срок до края на септември да е приет въпросния оспорван план за управление и в него да са разписани мерките за предотвратяване на увреждане на защитените територии. След срещата в Министерския съвет беше обявено, че по казуса ще работят 4 работни групи. Те ще се занимават с проблемите при рибарството, земеделието, строителството и енергетиката. Всички потърпевши от заповедта ще бъдат обезщетени или икономически, или с подобни имоти. Борисов уточни, че резервът на правителството по различните компенсаторни плащания е в размер на 20-30-40 млн. лв. \"Планът за управление трябва да се прави на място, за да чуем всеки човек и всяка съдба. Тогава на засегнатия ще можем да му дадем бостан на друго място\", заяви премиерът, като уточни, че парите за обезщетения могат да дойдат и по европейски програми. Нено Димов не отговори директно на въпрос, но се разбра, че не няма да подаде оставката си, която бе поискана както от гражданското сдружение \"Да спасим Крайморска Добруджа\" и от коалицията от екоорганизации \"За да остане природа в България\". Според Тома Белев, представител на Асоциацията на парковете в България, която е част от \"За да остане природа в България\", правителството трябва да спаси закона. Според Белев държавата може да реши проблема с осъдителното решение за ветропарковете като премести перките и като си върне земите, продадени на безценица на инвеститори в региона.", "date": "2017.08.08", "title": "Забраната за земеделие и строежи на Калиакра остава в сила и след срещата при Борисов (допълнена)"}
{"url": "http://www.dnevnik.bg/biznes/2017/08/08/3020772_nikolai_banev_obvini_borisov_za_susipvaneto_na_polimeri/", "text": "Собственикът на \"Полимери\" - Девня, Николай Банев обвини премиера Бойко Борисов, че с действията или бездействието си е довел до съсипването на едно предприятие, за което е имало бизнес план за успешно развитие. С пост  в страницата на семейство Баневи във \"Фейсбук\"  той отговаря на  изказвания на министър-председателя от вчера , че в случая става дума за \"пладнешки грабеж\". \"Всичко това е разграбено и унищожено, а пък собствениците имат \"Мерцедес\" и \"Майбах\" и ни дават оценка\", каза Борисов. В пространно експозе Банев посочва, че въпреки \"предателствата спрямо \"Полимери\" след приватизацията през 1998 година в предприятието са били направени сериозни инвестиции, закупени са нови инсталации и е подготвен \"мащабен инвестиционен план с осигурено финансиране\". \"Агенцията за инвестиции издаде през 2007 г на \"Полимери\" сертификат за инвеститор клас \"А\" - с инвестиции над 70 милиона лева. Бяха построени два когенерационни модула с мощност 11 мегавата. Беше закупена нова френска инсталация за 120 000 т солна киселина. Беше закупен нов супермощен хлорен компресор от \"Сименс\". Бе изградена революционна инсталация за суха солна киселина, инсталация за техническа сол. Беше завършена нова инсталация за пластизоли. Тези инвестиции могат ли да се окачествят като \"разграбване\" на завода\", пита Банев. Той подчертава, че истинските проблеми пред \"Полимери\" идват с поемането на властта от първото правителство на Бойко Борисов, като изброява осем случая, довели до съсипването на завода. Сред тях са \"прекъсната по бандитски начин връзка на \"Полимери\" с националната и европейската железопътна мрежа\", \"невиждани ромски набези и кражби в огромни размери под бездействащия поглед на местната полиция\", поставяне на \"Полимери\" от съда във Варна в процедура по несъстоятелност за 33 000 лева дълг и други. Според Банев именно под ръководството на синдика, с \"благословията\" на съда и на държавните кредитори е започнало физическото унищожение на \"огромната инфраструктура на \"Полимери\" и разпродажбата на безценица на многомилионните активи на дружеството\". \"Не мога да отрека, че Вие лично ме приехте два пъти, за да се запознаете с проблемите на \"Полимери\". Но резултатите от тези срещи са видни с невъоръжено око: - край на неорганичното химическо производство в България - 2000 специалисти от този сложен отрасъл - на улицата - унищожаване на изграждана 60 години инфраструктура - затриване на реализирани инвестиции и ноу-хау и практическа забрана за развитие на този важен отрасъл за българската икономика - внос на всичко, произвеждано от \"Полимери\" с родни суровини, енергия и специалисти - от чужбина\", пише още Банев. Той изразява надежда, че при евентуалното разследване на разграбването на дружеството ще бъде отчетено, че то е започнало след обявяването на \"Полимери\" в несъстоятелност, след като на инвеститорите и бил забранен достъп до завода. \"При проверката ще Ви се наложи да установите точно това. Тогава ще огласите ли фактите\", пита Николай Банев.", "date": "2017.08.08", "title": "Николай Банев обвини Борисов за съсипването на \"Полимери\""}
{"url": "http://www.dnevnik.bg/sviat/2017/08/08/3020749_indoneziia_predlaga_na_rusiia_palmovo_maslo_kafe_i/", "text": "Индонезия иска да размени палмово масло, кафе и чай срещу руски изтребители \"Су-35\", за да се възползва от новите международни санкции срещу Русия. Това съобщи днес говорител на властите в Джакарта, предадоха \"Франс прес\" и в. \"Взгляд\". Изявлението първо беше направено от Маропол Наингголан, пресаташе на индонезийското министерство на търговията. По думите му миналата седмица компании от Индонезия и Русия са подписали протокол, предвиждащ получаване на 11 руски изтребителя \"Сухой\" на бартерен принцип срещу стоки от първа необходимост. Същото желание по-късно изрази и министърът на търговията Енггартиасто Лукита. Документ е подписан от \"Ростех\" и държавната Indonesia Owned Enterprises State Trading Company под надзора на двете правителства, пише \"Взгляд\". Новите санкции на ЕС и САЩ от началото на месеца срещу Русия са заради предполагаемата й намеса в американските президентски избори и анексията на украинския полуостров Крим през 2014 г. Индонезийският министър на търговията Енгартиасто Лукита обаче изтъкна, че санкциите, принудили Русия да търси нови пазари, може би са добра новина за Индонезия. \"Това е възможност, която не бива да губим от погледа си\", заяви той миналата седмица в Москва. Споразумението, което се очаква да бъде изпълнено от руския държавен концерн \"Ростех\" и индонезийския \"Перусахаан Пердаганган\", може да отвори път и за други двустранни спогодби в енергийната сфера и в авиацията, подчерта Лукита. Стойността на сделките и сроковете не бяха уточнени, посочва АФП.", "date": "2017.08.08", "title": "Индонезия предлага на Русия палмово масло, кафе и чай срещу изтребители"}
{"url": "http://www.dnevnik.bg/sport/2017/08/08/3020711_mourinyo_zagatna_che_ibrahimovich_shte_ostane_v/", "text": "Мениджърът на \"Манчестър юнайтед\" Жозе Моуриньо заяви, че е възможно Златан Ибрахимович отново да облече екипа на \"червените дяволи\". Шведският нападател, който през октомври ще навърши 36 години, се възстановява от тежка контузия в коляното. Рехабилитацията му протича в базата на тима в Манчестър, въпреки че  договорът му не беше подновен след края на миналия сезон . \"Може би той ще остане с нас. Няма договор, но е по-близо до Манчестър\", каза португалецът преди двубоя на за Суперкупата на Европа срещу \"Реал\" (Мадрид). Срещата на националния стадион \"Филип II\" започва в 21.45 ч. българско време. Ибрахимович беше водещият голмайстор за \"Юнайтед\" през миналия сезон с 28 попадения в 46 мача. Той се намираше в отлична форма, но увреди кръстни връзки в реванша с белгийския \"Андерлехт\" от четвъртфиналите на Лига Европа през април. Шведът беше опериран в САЩ, като прогнозите са, че той ще бъде извън игра до края на календарната година. В договора на нападателя имаше опция за удължаване с още един сезон, но контузията накара ръководството на клуба да не я активира. Ибрахимович обеща в края на април да се завърне \"по-силен от всякога\". Той е убеден, че не е приключил с големия футбол и заяви, че  дори би играл на един крак , ако трябва.", "date": "2017.08.08", "title": "Моуриньо загатна, че Ибрахимович ще остане в \"Юнайтед\""}
{"url": "http://www.dnevnik.bg/biznes/2017/08/08/3020771_firmite_v_bulgariia_se_razplashtat_pomejdu_si_za_60_dni/", "text": "През миналата година разплащането между компаниите в България е отнемало средно 59 дни. Най-бързо се изплащат телекомуникационните компании, а най-бавно - строителните.Това показват данните от изследване, проведено от международната компания за застраховане на кредитния риск Еuler Hermes.  Срокът в България е под средния за изследваните 36 държави (64 дни), но е по-дълъг от този в доста развити икономики. Нова Зеландия и Австрия са начело на класацията с 42 и 44 дни, а в дъното остават Китай и Гърция, съответно с 87 и 89 дни. Прогнозата на компанията е и тази година средният срок да се запази, съобщава  \"Капитал daily\"  в днешния си брой. Авторите на изследването посочват, че в един от всеки четири случая на обявяване на несъстоятелност причина е проблем с разплащането по голяма сделка.  Сроковете на разплащане варират в различните сектори - традиционно за по-рисков се приема строителният с 99 дни, следван от машиностроенето и химическата индустрия със 72 дни. Най-добре се представят фирми, предоставящи бизнес и комунални услуги, съответно с 35 и 38 дни. В областта на телекомуникациите все още няма прогноза, като през 2016 г. секторът се е представил много добре с 42 дни среден срок за разплащане, или най-бързият за страната. Бизнесът с електроника също е напред в класацията с 42 дни, като за 2016 г. това е най-краткият период сред 36-те държави. За да се предпазят от кредитния риск, все повече компании започват да се застраховат срещу него. Въпреки че от компанията оценяват икономическата среда като добра, те посочват няколко риска. Вносът се увеличава със 7.8%, като повишените цена на горивата и енергията оказват ефект. По-големият брой сделки при по-бързи обороти на пазара може да увеличат риска за бизнеса, коментират експерти на компанията. Инвестициите (в средства за производство, като машини, заводи и т.н.) продължават да намаляват, а бизнесът не се възползва и от възможността за европейско съфинансиране на проекти за новия програмен период 2014 - 2020. Високата външна задлъжнялост също е проблем – брутният външен дълг на България в началото на годината остава стабилен при 70% от БВП към април 2017, но твърде голям за развиваща се икономика.", "date": "2017.08.08", "title": "Фирмите в България се разплащат помежду си за 60 дни"}
{"url": "http://www.dnevnik.bg/sviat/2017/08/08/3020779_ruski_sud_udulji_s_6_meseca_domashniia_arest_na/", "text": "Руски съд остави бившия министър на икономиката Алексей Юлюкаев под домашен арест за още половин година в първия ден на делото, започнало срещу него по обвинения в подкуп. В края на миналата година Улюкаев беше  задържан по подозрение  в изнудване за получаване на 2 милиона долара и заплахи към представител на държавния петролен гигант \"Роснефт\", а впоследствие  уволнен  заради загуба на доверието на президента. \"Съдът удовлетворява искането на държавния прокурор мярката домашен арест да се удължи за Улюкаев с половин година, т.е. до 27 януари 2018 г.\", съобщи говорител на институцията, цитирана от \"Интерфакс\" и \"Комерсант\". Улюкаев беше най-високопоставеният руски служител, арестуван за корупция, откакто на власт е президентът Владимир Путин. Той заяви пред журналисти при пристигането си в съда в Москва, че не е виновен, информираха \"Франс прес\" и в. \"Ведомости\", цитирани от БТА. Предварителното изслушване започна във вторник при закрити врата, а първото открито заседание ще бъде на 16 август. На него трябва да бъде определена датата за началото на дебата по същество, както и списъкът с призованите свидетели. Улюкаев може да получи 15 години затвор, ако бъде признат за виновен. Първият в историята на съвременна Русия арест на федерален министър стана факт на 14 ноември 2016 година. Според данни на Следствения комитет подкупът, заради който е задържан, е получен за издадената от министерството на положителна оценка, която позволи на \"Роснефт\" да купи от държавата 50,8 на сто от акциите на по-малкия  производител на петрол \"Башнефт\" . Източници на ТАСС твърдят, че като свидетел по делото е заявен шефът на \"Роснефт\" Игор Сечин. Делото срещу Улюкаев се развива в рекордни срокове - то бе възбудено на 15 ноември, а след половин година предварителното следствие вече е приключило, пише РИА \"Новости\". ", "date": "2017.08.08", "title": "Руски съд удължи с 6 месеца домашния арест на бившия икономически министър"}
{"url": "http://www.dnevnik.bg/biznes/2017/08/08/3020795_energiiniiat_regulator_prekrati_procedurata_po/", "text": "Kомисията за енергийно и водно регулиране (КЕВР) е прекратила процедурата за отнемане на лиценза на \"ЕВН България Електроснабдяване\" ЕАД, става ясно от съобщение в сайта на енергийния регулатор. От КЕВР поясняват, че решението е взето на закрито заседание, проведено на 4 август. От регулатора уточняват, че пълният текст на решението ще бъде публикуван на интернет страницата на КЕВР след приключване на процедурата по установяване на наличие на защитена по закон информация. Процедурата по отнемане на лиценза, която беше срещу трите електроразпределителни дружества, започна преди три години. Тогава регулаторът посочи, че \"ЕВН България Електроснабдяване\" и \"Енерго-про\" продажби извършват прихващане на свое вземане с насрещно задължение към Националната електрическа компания, като по този начин нарушават разпоредби на Закона за енергетиката и Наредбата за регулиране на цените на електрическата енергия. \"ЧЕЗ Електро България\" АД задържа плащания към НЕК, като поставя условия за удовлетворяване на направени разходи за задължения към обществото, свързани с изкупуване на електрическа енергия по преференциални цени, мотивира тогава действията си енергийният регулатор. ", "date": "2017.08.08", "title": "Енергийният регулатор прекрати процедурата по отнемане лиценза на ЕВН"}
{"url": "http://www.dnevnik.bg/sport/2017/08/08/3020804_kviatkovski_prepodpisa_sus_skai_do_2020_g/", "text": "Колоездачът на \"Скай\" Михал Квятковски подписа нов тригодишен договор. 27-годишният поляк, който имаше ключова роля за  триумфа на Крис Фрум в \"Тур дьо Франс\" , се обвърза с британския отбор до края на 2020 г. \"Много съм щастлив, че получих възможност да преподпиша. Получих огромна подкрепа от отбора в първите си два сезона - и през миналата година, която беше много тежка за мен, и през тази, която е страхотна\", заяви световният шампион за 2014 г. Освен че имаше огромен принос за третата поредна и общо четвърта победа на Фрум в Тура, Квятковски се представя блестящо в еднодневните състезания през 2017 г. Той спечели класиките \"Милан - Сан Ремо\", \"Сан Себастиан\" и \"Страд Бианке\". Полякът записа и второ място в \"Амстел голд\", където отстъпи единствено на Филип Жилбер във финален спринт. Другите му силни резултати бяха втората позиция в крайното класиране на Обиколката на Алгарве и третата в класиката \"Лиеж - Бастон - Лиеж\". \"Тук съм само от година и половина, но ми се струват много повече. Точно от това имам нужда - да се чувствам подкрепян, да бъда част от едно семейство. Иначе е много трудно за всеки състезател\", каза още Квятковски. Полският колоездач беше определен като \"играча на мача\" в \"Тур дьо Франс\" от генералния директор на \"Скай\" Дейл Брейлсфорд. Лидерът на отбора Крис Фрум също приветства новия договор на Квятковски. \"Той записа някои страхотни индивидуални победи, но за мен представянето му в Тура олицетворяваше най-добре това, което е той и което дава на отбора. Като състезател той е изключително универсален и лишен от егоизъм\", коментира британецът.", "date": "2017.08.08", "title": "Квятковски преподписа със \"Скай\" до 2020 г."}
{"url": "http://www.dnevnik.bg/citat_na_deniia/2017/08/08/3020811_citat_na_denia_vinagi_se_suobraziavam_s_tezi_koito/", "text": "Това заяви премиерът Бойко Борисов след  срещата си с всички заинтересовани страни по казуса \"Калиакра\" . На нея присъстваха неправителствени организации, природозащитници, кметове от района и вицепремиерът Валери Симеонов. До проблема се стигна, след като екоминистърът Нено Димов забрани извършване на редица дейности в част от защитена територия \"Комплекс Калиакра\", където има понто-сарматски степи. Това обаче породи протести на земеделци, рибари и представители на туристическия бранш от крайморска Добруджа заради опасения, че рестрикциите в териториите от \"Натура 2000\" ще засегнат поминъка им. Димов обясни, че забраната важи за много малка площ, която е предимно държавна площ, и не забранява земеделие в Добруджа. След днешната среща се разбра, че заповедта ще продължи да действа до момента, в който бъде подготвена нова такава. Четири работни групи ще се занимават с казуса, уточни Димов.", "date": "2017.08.08", "title": "Цитат на деня: Винаги се съобразявам с тези, които искат да бранят делфините, мидите и коралите"}
{"url": "http://www.dnevnik.bg/video/2017/08/08/3020846_video_kakvo_vidia_curiosity_na_mars_za_pet_godini/", "text": "Пет години изминаха, откакто марсоходът  \"Кюриосити\"  ( Curiosity ) кацна на Червената планета. По този повод от НАСА разпространиха видео със снимки от времето, което  машината  е прекарала там. На 5 август 2012 г. \" Кюриосити \" кацна на Марс, който по това време бе на 248 млн. км от Земята. Първите сигнали и снимки от марсохода пристигнаха в НАСА за 14 минути, потвърждавайки успеха на мисията. Тя донесе  множество научни открития  – на планетата е имало условия за живот:  вода , важни химични елементи и източник на енергия, като те са съществували в продължение на милиони години. По-рано тази година  НАСА отбеляза  двадесет години изучаване на Червената планета. На 4 юли се навършиха две десетилетия, откакто мисията \"Патфайндър\" ( Pathfinder ) успешно спусна малкия робот \"Соджърнър\" (Sojourner) през 1997 г. Осем други орбитални и самоходни апарата успешно достигнаха предназначените си позиции. Догодина трябва да започне активната част на мисията \"Инсайт\", а през 2020 г. да се спусне самоходният апарат Mars 2020 rover, основан на лабораторията  Curiosity . С размер на лека кола (приблизително 3 на 3 на 2.2 метра) той ще търси следи от микробиологични форми на живот днес, а не от марсианското минало и ще събира информация за възможността хората да присъстват на Марс, включително като опита да произведе кислород от марсианската атмосфера.", "date": "2017.08.08", "title": null}
{"url": "http://www.dnevnik.bg/sport/2017/08/08/3020860_ludogorec_prodade_kafu_v_bordo_za_6_mln/", "text": "Българският шампион \"Лудогорец\" осъществи рекорден изходящ трансфер, като продаде звездата си  Джонатан Кафу  на френския \"Бордо\". Преговорите между двата клуба, които вървят от два дни, завършиха и бразилският нападател ще пътува за Франция, за да подпише личния си договор с тима. Нападателят няма да играе в утрешния двубой за Суперкупата на България срещу \"Ботев\" (Пловдив), което значи, че последният му мач за разградчани беше преди седмица срещу  \"Апоел\" (Беер Шева) . По информация на \"Дневник\" от два независими източника  , които ще бъдат платени веднага на \"Лудогорец\". В договора между двата клуба се заложени и различни бонуси за разградчани при определен брой участия и постижения с екипа на \"Бордо\", както и при евентуално класиране за европейските турнири. През миналия сезон \"жирондинците\" завършиха на шесто място в Лига 1 и се класираха за предварителните кръгове на Лига Европа. \"Бордо\" обаче изигра само два мача в турнира, след като отпадна от унгарския \"Видеотон\". Кафу пристигна в  \"Лудогорец\"  през лятото на 2015 г. с трансфер от елитния \"Сао Пауло\". Той беше   и все още държи рекорда за най-скъпо привлечен играч в Разград. За два пълни сезона с екипа на шампионите Кафу записа   и добави 14 асистенции. Четири от попаденията му дойдоха в европейските турнири, като в групите на Шампионска лига се отчете с гол за 1:1 срещу \"Базел\" като гост и \"Арсенал\" (2:3) в София. Най-силна форма бразилецът демонстрира в квалификациите на Шампионска лига през миналия сезон, особено в двубоите срещу \"Цървена звезда\" и \"Виктория\" (Пилзен). Срещу сръбския гранд той се отчете с два изумителни гола след индивидуални рейдове, а срещу чехите с две асистенции. След силното му представяне през миналата есен Кафу привлече интереса на редица отбори от Западна Европа, сред които и английският шампион \"Лестър\". Много настоятелен за подписа на бразилеца беше и \"Лацио\". През зимата собственикът на \"Лудогорец\"  Кирил Домусчиев  заяви, че няма да се раздели с нападателя за  , отхвърляйки няколко оферти. Според непотвърдена информация по това време най-високите предложения към шампионите за били около 7-8 млн. евро. След като \"Лудогорец\" предпочете да задържи нападателя, формата му през пролетта драстично спадна. В последните си 13 мача във всички турнири Кафу не успя да се разпише, а в цифрово отношение  . Последното му попадение с екипа на шампионите е от 1 април 2017 г. срещу ЦСКА на стадион \"Българска армия\". Трансферът на Кафу е четвъртият изходящ за това лято, след продажбите на  Хосе Луис Паломино в \"Аталанта\" , Браян Ангуло в мексиканския \"Пуебла\" и Милан Борян в \"Цървена звезда\". Сделката за бразилеца ще е рекорд в клубната история на разградчани, както и за български клуб изобщо. До момента първото място се държеше от  Жуниор Кайсара, продаден на \"Шалке\"  срещу 5 млн. евро, колкото беше клаузата му за откупуване.", "date": "2017.08.08", "title": "\"Лудогорец\" продаде Кафу в \"Бордо\" за €6 млн."}
{"url": "http://www.dnevnik.bg/photos/2017/08/08/3020738_fotogaleriia_arheologicheski_nahodki_ot_antichnostta/", "text": "Преди две години започнаха археологическите проучвания на площад \"Св. Неделя\" в София. Оттогава археолозите са открили останки от сгради от различни периоди и улица.", "date": "2017.08.08", "title": "Фотогалерия: Археологически находки от античността до XIX век в центъра на София"}
{"url": "http://www.dnevnik.bg/bulgaria/2017/08/08/3020893_pravosudnoto_ministerstvo_predlaga_po-lek_rejim_za/", "text": "Правосъдното министерство предлага промени, свързани с улесняване за получаване на българско гражданство, съобщиха от пресцентъра на ведомството. Проектът на наредба е публикуван днес за обществено обсъждане. В доклада към документа е записано, че промените се предлагат във връзка с решението на кабинета за мерки за намаляване на административната тежест върху гражданите и бизнеса. Основните промени предвиждат отпадането на изискването кандидатите за гражданство да представят удостоверение от Министерството на вътрешните работи за разрешено постоянно или дългосрочно пребиваване в България, както и документ, удостоверяващ внасянето на задължителните осигурителни вноски. Ако промяната на имената на кандидата е извършена поради сключен граждански брак с български гражданин на територията на България, кандидатът няма да представя и документ, удостоверяващ промяната на имената. Предвидено е още да отпадне изискването кандидатите да предоставят удостоверение за сключен граждански брак, когато бракът е сключен с български гражданин на територията на страната. За обстоятелствата, за които отпада изискването за представяне на документи, ще се извършва служебна проверка от дирекция \"Българско гражданство\" в Национална база данни \"Население\", поддържана от Министерството на регионалното развитие и благоустройството, както и в съответните бази данни, поддържани от дирекция \"Миграция\" в Министерството на вътрешните работи и от Националната агенция за приходите. Създават се и нови правила за приемането и регистрирането на молбите на кандидатите, според които интервюто с молителя се провежда при подаването на документите. По този начин ще се преодолее необосновано отлагане на провеждането на интервюто, което към момента се насрочва за почти година след подаването на документите. Предвидено е неприключилите процедури по вече подадените и регистрирани молби и предложения, за които са насрочени дати и часове за интервю, да се довършват по досегашните условия и ред.", "date": "2017.08.08", "title": "Правосъдното министерство предлага по-лек режим за получаване на българско гражданство"}
{"url": "http://www.dnevnik.bg/zelen/2017/08/08/3020877_ekokoaliciiata_iska_da_se_sprat_proekti_doveli_do/", "text": "Трябва да бъдат премахнати инвестиционните проекти, довели до осъждане на България за Калиакра, а фирмите, получили държавна помощ под формата на субсидирани цени, да я възстановят. Това е едно от 18-те конкретните искания на екокоалиция \"За да остане природа в България\", представени на срещата при премиера Бойко Борисов по казуса. Сред тях са още придържане към европейските политики за опазване на околната среда и към седемте досегашни решения на Министерския съвет за мрежата \"Натура 2000\". Еколозите настояват също Министерството на околната среда и водите да се извини на учените от Българската академия на науките, които са били \"оклеветени и нападани заради грешки в комуникацията, излязла от самото министерство\". Виновните за създалата се ситуация в Калиакра да понесат отговорността, настояват от коалицията в своя позиция, разпространена след срещата по проблема с премиера Бойко Борисов в Министерския съвет. \"Категорично се противопоставяме на опита нарушителите, заради които България е осъдена от Съда на Европейския съюз, да бъдат прикрити, като проблемите се прехвърлят от здравата глава на болната\", пише в становището на еколозите. Според тях, за да се защитят няколко проекта, изготвени в нарушение на законодателството, се прави опит да се настрои обществеността срещу учените от БАН, срещу европейската екологична мрежа \"Натура 2000\" и правилата на ЕС. Природозащитниците подчертават, че опазването на природата не пречи на икономическото развитие на крайморска Добруджа. \"Просперитетът на района се обуславя именно от уникалните му природни дадености.\" Държавата трябва да потърси правата си и да поиска обезщетения от експерти и служители, които не са изпълнили задълженията си и са изготвили и одобрили доклади за оценка на въздействието върху околната среда, заради които България е осъдена от Съда на Европейския съюз, смятат още еколозите.", "date": "2017.08.08", "title": "Екокоалицията иска да се спрат проекти, довели до осъждане на България за \"Калиакра\""}
{"url": "http://www.dnevnik.bg/photos/2017/08/08/3020843_fotogaleriia_skopie_se_gotvi_za_nai-golemiia_futbolen/", "text": "Фенове от цял свят се събират днес в Скопие за Суперкупата на Европа, която за разлика от предишни години предизвиква голям интерес. Един срещу друг на стадион \"Филип II\" в столицата на Македония застават двата най-популярни футболни отбора в света - победителя в Шампионската лига \"Реал\" (Мадрид) и шампиона в Лига Европа \"Манчестър юнайтед\"", "date": "2017.08.08", "title": "Фотогалерия: Скопие се готви за най-големия футболен мач в историята си"}
{"url": "http://www.dnevnik.bg/video/2017/08/08/3020904_video_drugite_novini/", "text": "Международните паспорти с десетгодишен срок Небесни атракции Селфи и фалшиви новини влизат в речника \"Дуден\" Тед Кочев пристига с автобиографична книга Крисчън Бейл отслабва драстично за роля в Белия дом Солени глоби за палене на огън в гората", "date": "2017.08.08", "title": "Видео: Другите новини"}
{"url": "http://www.dnevnik.bg/sviat/2017/08/08/3020784_alternativa_za_germaniia_gubi_podkrepa_no_mnozina/", "text": "\"Очевидно за хората нещата все още не са толкова лоши\", каза саркастично жена, поглеждайки към малката група от 30 души. \"Можете да видите колко малко хора са дошли днес тук.\" Тя има предвид протест пред резиденцията на канцлера Ангела Меркел, организиран от дясната популистка партия \"Алтернатива за Германия\". Присъстващите, повечето от които мъже, пламенно развяват германски знамена. По едно време започват да скандират следния възглас: \"Меркел трябва да си върви! Меркел трябва да си върви!\"  AfD е известна с острото си противопоставяне на имиграцията, критичното си отношение към исляма и евроскептичните си позиции. Посланието на партията намери отглас сред някои части от германското общество, в много голяма степен благодарение на миграционната криза в Европа. През 2016 г. те се представиха впечатляващо на поредица регионални избори. Най-високият им резултат беше второ място с 24.2 процента от гласовете в провинция Саксония-Анхалт. На национално ниво популистите изглеждат готови за пробив на федералните избори на 24 септември. Миграцията остава важна тема През последните шест месеца обаче подкрепата за тях в изследванията на общественото мнение  е намаляла  почти наполовина, от 14 процента в края на септември до едва 8 процента в началото на август, както сочи проучване на института \"Форса\". Какво мислят преди изборите членовете и симпатизантите на партията за състоянието на страната си? И как виждат те шансовете за изборен успех на AfD? За протестиращите пред сградата на канцлерството спирането на миграционните потоци към Германия си остава важен приоритет. Михаел Майер-Венеция е управител на таксиметрова фирма и е привърженик на AfD. Дрезденчанинът е обезпокоен, че парите, които преселниците печелят, ще напуснат Германия във вид на парични преводи към родните им страни. Роналд Глезер, бивш журналист, а сега депутат от AfD в регионалния парламент на провинция Берлин, се съмнява, че мигрантите са в състояние да се приобщят към германския пазар на труда. \"Не всички са зле образовани. Но всички проучвания показват, че те ще имат трудности да се впишат в нашия съвременен трудов пазар\", каза той в интервю в кабинета си. \"Като \"Титаник\" точно преди айсберга\" На митинга привържениците на AfD заклеймяват и съществуващия според тях все по-голям риск от терористични атентати в Германия на ислямисти. Майер-Венеция отбелязва, че дъщеря му била само на 50 м, когато през декември атентатор вряза камион в берлински коледен базар, при което загинаха 12 души.  \"Виждам как в метрото хората се споглеждат, когато угаснат светлините, и се оглеждат наоколо, за да видят кой е там. Преди не беше така\", каза Мартин Бредов, финансов съветник и привърженик на AfD. Мнозина разказват случаи и вицове за сексуални посегателства и изнасилвания, извършвани от мигранти. \"Жените казват, че ги е страх да минават вечерно време през парка\", заяви Глезер.  Симпатизантите на AfD, изглежда, са обединени в песимистичното си отношение към настоящето и бъдещето на Германия. Според Глезер тя е \"като Титаник точно преди айсберга\". По негово мнение икономическата сила на страната кара гражданите ѝ да нехаят за нейните дългосрочни демографски проблеми. Ако обаче положението в Германия е толкова лошо, колкото го описват, защо тогава AfD - партия, която обещава смели промени - има проблеми в това посланието й да намери отглас сред обществото? Крайни изказвания и междуособици Глезер смята, че спадът в подкрепата е неминуема загуба на първоначалния импулс. Според него сега, когато пикът на бежанската криза е преминал, протестният вот просто е намалял. Депутатът в регионалния парламент на Берлин остава положително настроен за предстоящите федерални избори, но не прави смели прогнози. \"Миналата година спечелихме места в 13 регионални парламента. Определено през септември ще влезем в Бундестага.\" Той посочва, че предизборната кампания едва е започнала. За разлика от анализа на Глезер Бредов отдава лошите резултати в последно време на някои от представителите на партията. \"Не съм убеден дали някои хора в самата партия, които правят провокаторски изявления, наистина следват целите на AfD\", каза той. Макар и да отказа да назове имена, най-вероятно има предвид хора като Бьорн Хьоке, виден политик от AfD, известен с реториката си от времето на нацизма и предизвикал полемика с реч, в която през януари отправи критики за изграждането на мемориала на холокоста в Берлин.  През последните месеци партията е тормозена и от вътрешни борби. Председателят Фрауке Петри, някога водеща фигура, за която се смяташе, че вероятно ще се кандидатира за канцлер,  изглежда, е маргинализирана  в ръководството. На партиен конгрес през април тя предложи да се проведат дебати по стратегия за по-умерен курс на AfD, както и по темата за  твърденията срещу Хьоке . Предложенията ѝ бяха отхвърлени без обсъждания.  Бредов смята, че определяща за шансовете на партията ще бъде предизборната кампания. Но косвен положителен ефект биха могли да създадат и събития извън контрола на AfD. \"Да не дава Господ, разбира се, никой не иска това да става (но ако има още терористични атаки), това определено ще помогне на AfD.\" ", "date": "2017.08.08", "title": "\"Алтернатива за Германия\" губи подкрепа, но мнозина още споделят исканията ѝ"}
{"url": "http://www.dnevnik.bg/sport/2017/08/08/3020943_martin_kamburov_podpisa_s_beroe/", "text": "Бившият капитан на \"Локомотив\" (Пловдив) Мартин Камбуров ще продължи кариерата си в \"Берое\". Централният нападател се присъединява към старозагорци като свободен агент, след като разтрогна договора си с \"железничарите\"  заради скандал със собственика Христо Крушарски.  Камбуров, който през октомври ще навърши 37 години, заема четвъртото място във вечната голмайсторска листа на българското първенство. Той има 189 попадения в Първа лига (А група) и общо над 240 във всички турнири, като цели пет пъти е печелил наградата за най-добър реализатор в шампионата. С привличането на Камбуров приключва търсенето на така желания от треньора Александър Томаш нападател. В един момент като  вариант за центъра на атаката дори беше спряган Димитър Бербатов , който тренира с отбора и дори  вкара победен гол в една от летните контроли.   \"Берое\" е седмият български клуб в кариерата на Камбуров след пловдивските \"Ботев\" и \"Локомотив\", родния \"Свиленград\", \"Спартак\" (Плевен), \"Локомотив\" (София) и ЦСКА. В чужбина е играл за китайския \"Далиан\", кипърския \"Астерас\" (Триполи) и \"Ал Ахли\" в ОАЕ. Камбуров имаше намерение да завърши кариерата си в \"Локомотив\" (Пловдив), но  напусна клуба непосредствено преди първия мач за сезона  - срещу новака \"Етър\" (2:1). Нападателят пътува до Ловеч и дори беше включен в групата за двубоя, но след разговор с Крушарски отпътува обратно за Пловдив. Собственикът за пореден път не изпълни обещанието си да се разплати с футболисти, треньори и служители. Той беше обявил, че ще даде дължимите три заплати до първия мач от новия сезон, но след това се отметна под претекст, че \"от съблекалнята е излязла информация\". Камбуров заяви, че е много разочарован от отношението на Крушарски. \"Точно три минути трябваше да го слушам. Каза неща, които няма как да кажеш на Мартин Камбуров. Аз съм човек с име и достойнство. С него повече няма какво да си кажа. Жалко е след 140 гола за \"Локомотив\" да си тръгна по този начин, но това е. Той е човекът, който дава парите и поръчва музиката.\"", "date": "2017.08.08", "title": "Мартин Камбуров подписа с \"Берое\""}
{"url": "http://www.dnevnik.bg/politika/2017/08/08/3020946_glavchev_prizova_makedonskiia_parlament_da_ratificira/", "text": "Ред е на парламентите на България и Македония да потвърдят и продължат това, което направиха двамата премиери – Бойко Борисов и Зоран Заев, с подписването на договора за приятелство, добросъседство и сътрудничество. Това заяви председателят на Народното събрание Димитър Главчев на срещата си с председателя на Събранието на Република Македония Талат Джафери, цитиран от пресслужбата на Народното събрание. Главчев е на двудневно посещение в Македония. Димитър Главчев отбеляза, че договорът ще даде нов тласък на сътрудничеството и приятелството между България и Македония във всички области и изрази надежда парламентите на двете страни да допринесат за това. Сега е ред на двата парламента да потвърдят и продължат това, което направиха нашите правителства, добави Димитър Главчев. Той припомни, че на 27 юли 2017 г. Народното събрание прие единодушно декларация в подкрепа на подписването на договора и по този начин българският парламент потвърди широкия политически консенсус и категоричната подкрепа за отварянето на нова страница в отношенията между България и Македония. Председателят на Събранието на Република Македония Талат Джафери благодари за подкрепата на България в реализирането на външнополитическите цели на Македония – членството в НАТО и ЕС. Според него продължаването на преките контакти между представители на двете страни във всички сфери е най-добрият начин за задълбочаване и развитие на приятелските отношения. Важна роля в процеса на оформяне и институционализиране на двустранното сътрудничество имат законодателните институции на България и Македония, подчерта Талат Джафери. Председателят на Народното събрание Димитър Главчев покани колегата си да присъства на ратификацията на договора в Народното събрание. По-късно Димитър Главчев разговаря с министър-председателя на Македония Зоран Заев. Македонският премиер оцени високо визитата на председателя на Народното събрание, която е броени дни след подписването на договора за приятелство, добросъседство и сътрудничество. По думите му документът е доказателство, че нашето приятелство е истинско. Ние го подписахме, нека сега да дадем душа на договора, така че и хората да го почувстват, призова Заев.", "date": "2017.08.08", "title": "Главчев призова македонския парламент да ратифицира договора за добросъседство"}
{"url": "http://www.dnevnik.bg/biznes/2017/08/08/3020938_bulgariia_er_otnovo_obiasni_zakusnenie_na_polet_s/", "text": "Полетът на \"България ер\" от Мадрид за София през уикенда е закъснял с 55 минути по независещи от авиокомпанията причини. Това съобщават от националния превозвач, след като в понеделник на сайта си бившият премиер Симеон Сакскобургготски съобщи за проблема, след като поканил гости от Испания, оказали се на този полет. На сайта бе публикуван разказ за случилото се на българин, който е летял с полета и според когото закъснението е било с около 3 часа. С оглед на сигурността на пътниците и заради високите температури на летището в Мадрид, за да се гарантира безопасният полет, командирът е взел решение багажите на пасажерите от полет FB472 да бъдат извозени с друг полет, което е задължителна процедура за сигурност в такива ситуации, обясняват от авиокомпанията. От историята, оповестена от семейство Сакскобургготски, се разбира, че пътниците след кацането са разбрали, че багажът им не е качен, и се наложило до сутринта да описват багажите си, които в крайна сметка не получили по домовете си и в понеделник, каквито уверения са получили. \"Разбираме недоволството им, но е наш ангажимент и приоритет номер 1 да гарантираме безопасността на пасажерите, независимо от статуса им в обществото, съгласно международните протоколи за сигурност в авиацията\", пишат от \"България ер\". Със съжаление отбелязваме, че това е поредният случай, в който закъснение на полет по причини, които не зависят от авиокомпанията, се отразява в много медии недостоверно, с избирателно цитиране на фактите, предоставени от \"България ер\" за сметка на обширно представената позиция на засегнатите пътници и с тенденциозни внушения за състоянието на авиокомпанията като цяло, посочват от авиокомпанията. И преди от компанията  са оспорвали твърдения на пътници  и са изтъквали независещи от тях причини за закъсненията. Според превозвача само се създава негативно отношение към него и се насажда допълнителен стрес у пътниците на всички авиокомпании, защото казусите, свързани с работата на обслужващите агенти, метеорологичните условия и техническите проблеми, са общи, независимо че медийният интерес е насочен само към националния превозвач. По данни на компанията към 8 август няма полети, които да закъсняват с повече от стандартните 20 минути. Справка от оперативна дирекция на авиокомпанията показва, че за последния месец (9 юли – 7 август) полетите, които са закъснели с повече от 3 часа, са 5 от общо 750 изпълнени \"В този смисъл всякакви твърдения и внушения, направени в публичното пространство за системна нерегулярност на полетите на националния превозвач, са неверни\", посочват оттам. Припомнят, че Главна дирекция \"Гражданска въздухоплавателна администрация\" не е установила системни проблеми или нередности. Междувременно в интервю транспортният министър Ивайло Московски посочи, че на компанията ще бъде направен няколкомесечен мониторинг. Междувременно превозвачът е започнал нови проверки на работата на външните фирми, обслужващи агенти на авиокомпанията по летищата в чужбина. На базата на тях се очаква да се направят промени, които да подобрят качеството на обслужването. Според представители на бранша, цитирани от  \"Капитал\" , обаче част от закъсненията се дължат на това, че компанията се е фокусирала в по-голяма степен в чартърните полети и външния \"мокър лизинг\", при който самолетите се наемат от други авиокомпании заедно с екипажите им, като опит да компенсира пораженията от тежката конкуренция на двете големи лоукост компании на летище София - Wizz Air и Ryanair. Вестникът цитира и адвокат, занимаващ се с обезщетения при закъснели полети сподели, който казва, че дълго време компанията е отказвала да изпълнява задълженията си по европейското законодателство за бързо изплащане на обезщетенията на пътници. В същото време Главна дирекция \"Гражданска въздухоплавателна администрация\", която контролира за спазването на тези ангажименти, си е затваряла очите за това и дълго време е отказвала да санкционира авиокомпанията.", "date": "2017.08.08", "title": "\"България ер\" отново обясни закъснение на полет с независещи от нея причини"}
{"url": "http://www.dnevnik.bg/zelen/2017/08/08/3020959_po-malki_zashtitenite_zoni_i_po-lek_rejim_na_zashtita/", "text": "Всички обявени защитени зони в Калиакра да се преразгледат, като се намали площта им и се облекчат режимите на забрана. За това настояват от община Каварна, заяви кметът Нина Ставрева, цитирана от пресцентъра на общината  след срещата с всички засегнати страни по случая в Министерския съвет във вторник.  По думите й процедурата по очертаването на зоните е порочна. Ставрева твърди, че \"липсата на информация и яснота за хората на крайморска Добруджа - кои имоти с какви забрани и ограничения ще бъдат засегнати, ги е принудило да излязат на протест\". През юли Нено  Димов забрани извършване на редица дейности  в част от защитена територия \"Комплекс Калиакра\", където има понто-сарматски степи. Това предизвика протести на земеделци, рибари и представители на туристическия бранш от крайморска Добруджа заради опасенията им, че рестрикциите в териториите от \"Натура 2000\" ще засегне поминъка им. Димов обясни дни по-късно, че забраната важи за много малка площ, която е предимно държавна площ и не забранява земеделие в Добружда. Решението на Европейския съд от наказателното дело срещу страната ни задължава България да възстанови унищожените степи и коридори за миграция на птици.  Решението на съда  беше причината за издаването на забранителната заповед. От Еврокомисията са дали срок до края на септември страната да одобри план за управление с разписани мерки за предотвратяване на увреждане на защитените територии. Днес министерство на екологията е предоставило на кметовете в региона  очертанията на границата на защитена зона \"Комплекс Калиакра\" , информират в прессъобщение от община Каварна. Нина Ставрева коментира, че след като бъде наложена кадастралната карта, ще се знаят реално имотите, които са засегнати - площ и собственици. На срещата при премиера Нина Ставрева е заявила, че \"трябва да се ускори приемането на общите устройствени планове на трите общини, включително и на крайбрежна акватория, което ще даде яснота къде и какво може да се прави, и чак след това да бъдат направени границите на защитените територии\". На срещата с министъра на екологията Нено Димов кметът на Каварна е поставила въпроса за намаляване на резерват \"Калиакра\" с площта на плаж \"Болата\", за да може да има свободен достъп до него, съобщават от пресцентъра на общината. Тя е поискала и възможност за разполагане на преместваеми обекти в района на нос Калиакра. В края на тази седмица министър Димов ще посети Каварна, става ясно от прессъобщението.", "date": "2017.08.08", "title": "По-малки защитените зони и по-лек режим на защита в Калиакра иска кметът на Каварна"}
{"url": "http://www.dnevnik.bg/sviat/2017/08/08/3020940_koi_e_po-opasen_maik_pens_ili_donald_trump/", "text": "Майк Пенс отрича, че се подготвя да се кандидатира за президент през 2020 г., ако по някаква причина Доналд Тръмп отпадне или реши, че му стига един мандат. Отричането на вицепрезидента бе толкова пресилено - той нарече статията във вестник \"Ню Йорк таймс\" \"позорна и оскърбителна\" - че ако беше вързан към детектор на лъжата, щеше да изпържи жиците и да взриви проводниците. Единственото погрешно нещо в онази статия бе моментът, в който излезе. Президентските амбиции на Пенс не са нищо ново. Той цял живот се състезава за изборна длъжност. Пенс е самото олицетворение на политик от кариерата. С изключение на няколко години като водещ на токшоута по телевизията и радиото той не е правил нищо друго. В Конгреса се опита да стане председател на Републиканския проучвателен комитет, после се кандидатира за губернатор на Индиана през 2012 г. и накрая смирено стана кандидат-вицепрезидент на Тръмп. Пенс не е придирчив. Погледът му е насочен към 2020 г. Междувременно той се превърна в повод за салонна игра в някои кръгове: ако президентът Тръмп напусне поста, преди да е изтекъл мандатът му - ако го удари било мълния, било специалният прокурор  Робърт Мюлър  - дали това ще е нещо хубаво за страната? С други думи, кой е по-вреден - Тръмп или Пенс? Труден въпрос. Тръмп е заплаха, едновременно невеж и хаотичен. Спасява го това, че е некомпетентен. През първите си шест месеца на власт направи пълна каша от  външната ни политика , върна назад усилията по  ограничаване на глобалното затопляне , експлоатира държавни територии и обезлюди Държавния департамент. Тези усилия, колкото и да са вредни, досега обаче бяха доста ограничени. Тръмп не е прокарал нито един важен закон, нито пък е построил каквито и да било стени. От друга страна, неговият най-значим и ужасяващ принос е, че нормализира лъжата като обичаен инструмент от президентското управление. Той изтика истината \"в ъгъла\" и я ограничи до нещо, характеризирано като лъжещи и нелоялни водещи медии. Той лъже с определена цел или просто за удоволствие. Така лъже, че при него това би трябвало да е душевно заболяване. Пенс не е такъв. Той е предсказуем, непоколебим и опитен, но не и конвенционален. Възгледите му, особено по социални и културни въпроси, са вдясно от дясното. Той е известен с позициите си  против абортите , препоръчва въздържание като цялостното решение на  половата просвета  и изповядва уникалното схващане, че презервативите са безполезни в  превенцията на СПИН . Колкото до глобалното затопляне, през 2000 г. той каза, че \"това е мит\". През 2002 г. в Камарата на представителите Пенс изложи мнението си за еволюцията. Като мнозина от опонентите ѝ той използва погрешно термина \"теория\", изкарвайки я като някакво налучкване или предположение. В науката теорията е обяснение как работят нещата. Съвсем различно от това, което Пенс даде за сравнение - че \"Господ е сътворил човека по свой образ и подобие\". Тук вече става дума за религия, а не за теория - и това е факт. За всички хора, които не са радикални социални консерватори, Пенс е шокиращо неразумен. Той обаче е и шокиращо лицемерен. През цялата си кариера се е рекламирал като Кое от тези неща обаче се среща у Тръмп? Тръмп де факто е езичник. Никога не е бил консерватор в идеологическо или културно отношение и е републиканец, само защото така му е изгодно. Въпреки това  Пенс не само се хвърли в обятията на Тръмп , но и го разкритикува само веднъж - за коментара му за женските гениталии на записа от \"Аксес Холивуд\" - но никога за изказванията му за мексиканците, мюсюлманите или инвалидите, нито пък за подигравките му към опонентите му на първичните избори. Пенс е изтъкан само от вяра, без никакъв морал. И така, сега Пенс стои редом до Тръмп и кима одобрително на всяка негова глупост. Той е като картонена фигура на бездушната и опортюнистка Републиканска партия, която да се сложи във витрината на някой магазин със сувенири за Тръмп. В известен смисъл той е по-вреден от човека, комуто служи. Тръмп е дете - недисциплиниран, капризен и самовлюбен. Пенс не е никое от тези неща. Тръмп не знае нищо. Пенс е достатъчно опитен да не допуска грешки. Кой от двамата би бил по-вреден? За мен това е като иранско-иракската война. Не мога да взема страна и за мое облекчение не ми се и налага. Ако обаче бях на мястото на Тръмп, щях да държа под око тази кимаща глава. Пенс твърди, че е верен на Тръмп, но когато нещата опират до принципи, той не е верен дори на себе си. /БТА", "date": "2017.08.08", "title": "Кой е по-опасен: Майк Пенс или Доналд Тръмп"}
{"url": "http://www.dnevnik.bg/politika/2017/08/08/3020979_jelyo_boichev_grupirovkata_okolo_gerb_iska_da_podchini/", "text": "\"БСП дава негативна оценка на 100-те дни на правителството \"Борисов-3\", каза зам.-председателят на групата на БСП в парламента Жельо Бойчев, цитиран от партийния пресцентър. \"Това е едно правителство на сделката в името на власт, за сметка на подменените обещания и излъгани избиратели. Това е правителство на скандалите, корупцията и нестабилността\", каза Бойчев на пресконференция. Според него НДК, Боршош, \"Суджук гейт\" не са изолирани явления, а очертават истинския профил на това управление. \"Всичко се свежда само до едно – овладяване на икономиката, търговия с влияние, подчиняване на цели сектори от българската държава на групировката около ГЕРБ, погром върху околната среда и опит за ограничаване на правата на работещите – или си част от играта и плащаш, или те смачкват. А суджукът е само най-циничната част от проявлението на това управление на ГЕРБ\", допълни той. Като примери Бойчев посочи скандалните назначения – нацистките поздрави, протести на браншовите организации, бързите обвинения в корупция. \"Това правителство започна с лобистко законодателство – първият законопроект, внесен в НС – законът за опазване на земеделската земя, бе оттеглен от самите тях два дни след това\", каза още той. \"Тези 100 дни върнаха омразата, конфронтацията и разделението в българското общество такова, каквото го бяхме забравили от 90-те години. Непрекъснато разговорът се свеждаше до миналото и то се използва само, за да се чертаят разделителни линии. Едно пропиляно и загубено време за България\", каза още Бойчев.", "date": "2017.08.08", "title": "Жельо Бойчев: Групировката около ГЕРБ иска да подчини цялата държава"}
{"url": "http://www.dnevnik.bg/biznes/2017/08/08/3020998_holandski_fermi_moje_da_izkoliat_milioni_ptici_zaradi/", "text": "Милиони носачки може да бъдат избити в Холандия заради скандала с откриването на вреден за човешкото здраве инсектицид в яйцата на редица производители в страната. Това обяви холандско сдружение на производителите LTO в момент, когато секторът в Западна Европа се възстановява от миналогодишните щети от птичи грип. Германия първа изтегли от магазините милиони бройки яйца, макар от LTO да настояват, че вече няма опасност за здравето на потребителите. В понеделник Европейската комисия обяви, че в общо 7 държави - включително Франция, Великобритания, Швеция и Швейцария - може да са се оказали замърсени продукти. Поне 10 милиона яйца са стигнали до щандовете в Холандия, Белгия и Германия. Става дума за веществото фипронил, което според Световната здравна организация е умерено токсично и може да навреди на органи в човешкото тяло само при високи концентрации. Фипронилът се използва във ветеринарни продукти за предпазване от бълхи или кърлежи, но не е разрешена употребата му при животни, използвани за производство на храни. Проблем предимно за производителите \"За потребителите ситуацията почти е приключила, но това не важи за фермерите. Ще са нужни седмици, ако не и месеци, преди да могат да подновят производство, коментира Йохан Бунен от LTO. Холандски и белгийски институции посочиха като източник на проблема компания за почистващи продукти в Холандия. Фермери в Холандия вече избиха поне 300 000 кокошки, след като избухна скандалът, но ще могат да се върнат на пазара едва след като в произведените от тях яйца няма никакви следи от инсектицида. От LTO казват, че 150 холандски фирми са затворени заради проблема, а белгийският министър на земеделието Денис Дюкарм обяви, че като превантивна мярка са блокирани яйцата от 57 местни компании - около една четвърт от производителите в страната. Три държави разследват Регулаторът на Белгия за чистотата на храните (AFSCA) бе критикуван през уикенда, след като бе потвърдено, че в институцията са знаели за замърсяването, но не са уведомили никого в името на поверителност покрай продължаващо разследване. \"Защитата на потребителите е по-важна\", коментира във вторник министър Дюкалм и призова регулатора за обяви какво е предприел от юни насам, когато е научил за проблема. Той добави, че продължава да обсъжда кризата с колегите си от Холандия и Германия. Кристиян Шмид заяви пред германската телевизия ARD, че появата на замърсените яйца в магазините \"очевидно е престъпно деяние\". Еврокомисията коментира, че е научила в края на юли и още не е установила дали Белгия е нарушила някакви правила на ЕС, като не е изпратила предупреждението по-рано. Във Франция птицеферма в северозападния департамент Па дьо Кале бе поставена под наблюдение, след като собственикът уведоми, че използва фипронил. Първата проверка показа, че засега няма проблем с яйцата от производителя. Холандия разпространи в неделя кодовете на партиди, за които смята, че са замърсени с фипронил, но не и имената на компаниите, от които идват те. Представител на холандския регулатор обясни за германската преса, че списъкът не означава затваряне на 170 производителя, тъй като всеки използва различни кодове. \"Съдържанието на списъка ни е доста динамично и непрекъснато се променя. Самият брой на компаниите няма особено значение и само ще създаде допълнително объркване. Не очакваме в следващите дни да открием още инциденти\", каза той пред агенция DPA. \"Фипронил не би трябвало изобщо да се използва в птицеферми. Този скандал не е изненада. ЕС се нуждае от фундаментална промяна на политиките за производство на храни в земеделието и животновъдството\", заяви Лайф Милер, директор на екологичната германска асоциация NABU.", "date": "2017.08.08", "title": "Холандски ферми може да изколят милиони птици заради замърсените яйца"}
{"url": "http://www.dnevnik.bg/sviat/2017/08/08/3020999_zamursenite_iaica_-_kakvo_e_fipronil_i_kolko_e_opasen/", "text": "Скандалът с изтеглянето заради потенциално замърсяване на милиони бройки яйца от магазини в Западна Европа се разраства, макар че от холандско сдружение на производителите LTO настояват, че вече няма опасност за здравето на потребителите. В понеделник Европейската комисия обяви, че в общо 7 държави - включително Франция, Великобритания, Швеция и Швейцария - може да са се оказали замърсени продукти. Поне 10 милиона яйца са стигнали до щандовете в Холандия, Белгия и Германия. Става дума за веществото фипронил, което според Световната здравна организация е умерено токсично и може да навреди на органи в човешкото тяло само при високи концентрации: Фипронил (Fipronil) е инсектицид, който е попаднал в почистващия препарат Dega 16, използван от много ферми в Западна Европа. Известните на властите фирми са с блокирано производство и се проверяват от санитарни екипи, разказва \"Дойче веле\". Веществото е силно токсично и се използва за защита на реколта и във ветеринарната медицина за борба с бълхи, кърлежи и хлебарки. То е опасно и за пчелите, а заради защитата на застрашени насекоми отдавна е забранена употребата му за обработка на царевица за посев. Но не е разрешено да се използва в близост с каквито и да било животни, произвеждащи храни. При бройлери и носачки попадането в организма им става през перата и кожата. Може да попадне в човешкото тялото през кожата или да бъде погълнат. Яденето на яйца с фипронил може да доведе до щети по черния дроб, бъбреците и щитовидната жлеза на човек, но това е ефект при много големи количества яйца. Симптомите за отравяне са възпаление на очите и кожата, гадене и повръщане. Германските стандарти показват, че едно дете с тегло 16 кг може да изяжда по почти 2 яйца (директно или в паста или сладкиши), замърсени с фипронил, без да достигне опасното ниво. За възрастен човек с 65 кг тегло безопасният брой е 7 яйца дневно. Засечените нива на замърсяване не са високи и не са опасни за възрастни, но властите предупреждават родителите да внимават какво дават на децата си. Как се разпознава - в ЕС всяко яйце трябва да е маркирано с код и номер. Така потребителите могат да проследят от коя ферма конкретно идва продуктът.", "date": "2017.08.08", "title": "Замърсените яйца - какво е фипронил и колко е опасен"}
{"url": "http://www.dnevnik.bg/sport/2017/08/08/3020983_delio_rosi_ne_sum_magyosnik_no_shte_napravia_levski/", "text": "\"Левски\" представи официално новия си треньора Делио Роси. 57-годишният подписа договор за две години с опция за удължаването му с още една. Той даде пресконференция на \"Герена\" в присъствието на спортния директор Даниел Боримиров и изпълнителния директор Красимир Иванов.  \"Радваме се, че треньор като Делио Роси поема нашия отбор. Възлагаме големи надежди и му вярваме, че ще постигне успехи начело на \"Левски\", каза Боримиров. Роси подходи с чувство за хумор и представи цялата си житейска биография пред медиите. Италианецът наблегна на факта, че е семеен от 34 години и разказа за треньорската си кариера. \"Искам да се извиня, че не говоря български, но допреди седмица нямах идея, че ще водя отбор като \"Левски\". Това е голям отбор и се радвам, че съм тук. Аз обаче не искам да ме оценяват заради думите, които казвам, а по работата, която върша начело на \"Левски\", започна треньорът. Той разкри, че основна роля за ангажирането му на \"Герена\" е изиграл собственикът на клуба Спас Русев, който лично водеше преговорите с италианеца. \"Обичам предизвикателствата. Смятам, че дойде точният момент да работя в \"Левски\". Това е моят първи клуб извън Италия. Имах и други оферти, но собственикът (бел. ред. Спас Русев) ме убеди, че наистина ме иска\", добави Роси. Носителят на Купата на Италия с \"Лацио\" обясни какво е поискал от него Русев и какво трябва да свърши в най-скоро време. \"Няма да давам обещания, от мен не се иска това. Иска се от мен да вкарам организация, нов стил на игра и отборът да върви напред. Не съм магьосник, но собственикът ме помоли с работата си да постигна тези неща. Не знам колко време ще бъде нужно, но съм сигурен, че ще направим отбора по-добър\", каза още италианецът. Делио Роси няма да бърза с привличането на нови футболисти на \"Герена\" въпреки обещанието на шефовете, че има бюджет за още играчи. \"За клуб като \"Левски\" е важно постоянно да се преследва победата. Това обаче трябва да се постига със стил, от трибуните да си личи, че отборът има облик\", каза още Роси и обясни, че в кариерата си не иска съвети от други хора. \"Не слушам хората за съвети. Ако го бях правил, досега нямаше да съм постигнал нищо в кариерата си. Трябва аз да преживея всичко и да взема най-правилните решения\". Той говори и за случката с Адем Ляич от 2012 г., когато наби футболиста на \"Фиорентина\". \"Това е случка от миналото, за която съм се извинил и на футболиста. Не искам да се акцентира на това, защото един такъв момент не е показателен за цялата кариера на един треньор\".", "date": "2017.08.08", "title": "Делио Роси: Не съм магьосник, но ще направя \"Левски\" по-добър отбор"}
{"url": "http://www.dnevnik.bg/bulgaria/2017/08/08/3021024_mulniia_ubi_muj_i_rani_drug_krai_batak/", "text": "Мъж е починал, а друг е ранен от паднала мълния в района на язовир \"Широка поляна\" край Батак, съобщи пресцентърът на МВР. Сигналът за инцидента е получен в районната служба за пожарна безопасност към 14 часа днес. Поради отдалечеността на местността, натам потеглили два противопожарни автомобила с шестима пожарникари - един екип от службата в Батак и друг от Доспат. На мястото огнеборците установили, че мълния е паднала върху дървена барака, предизвиквайки пожар. В резултат е починал 68-годишен мъж от Стамболийски, а негов приятел на 49 г. е с изгаряния по краката и едната ръка. Пожарникарите са изгасили огъня, като са предотвратили навлизането му в гъста иглолистна гора. На мястото е извършен оглед. При подобен инцидент  вчера (7 август) в София загина работник . При разразилата се над столицата гръмотевична буря в следобедните часове мъжът е бил ударен от мълния, докато е работел на скеле на строяща се сграда на бул. \"България\". Междувременно днес край пловдивското село Маноле е открито тялото на пастир, за когото се смята, че е бил убит от мълния, съобщи агенция \"Фокус\". В Добринище жена пострада, след като мълния е ударила и опожарила къщата ѝ. Няма данни за състоянието на пострадалата.", "date": "2017.08.08", "title": "Мълния уби мъж и рани друг край Батак"}
{"url": "http://www.dnevnik.bg/sviat/2017/08/08/3021018_nad_edna_chetvurt_ot_siriicite_ucheshti_v_turciia/", "text": "Близо 27% от сирийците в турските училища и университети, нямат никакво намерение да се върнат в родината си. Над половината (52%) казват, че ще се завърнат в Сирия, но след като приключи гражданската война там. Това сочи проучване сред 14 700 сирийци, обучаващи се в Турция, подготвено и проведено от 120 учени за университета \"Хаджетепе\" в Анкара и цитирано от в.\"Хюриет\". В страната има вероятно над 3 милиона души, потърсили закрила от насилието в Сирия, и президентът Реджеп Тайип Ердоган заяви миналия месец, че може да им предостави турско гражданство, \"ако го поискат\". \"Има мнозина квалифицирани сред тях и ако не ги задържим, те ще отидат във Великобритания или Канада\", каза президентът. Но близо 90% от турците са против и според проучване на \"Хаджетепе\", цитирано от \"Дойче веле\", едва 5% от сирийските бежанци имат някакви по-специални умения. Почти половината са практически неграмотни, а повечето от останалите имат предимно основно образование. Младите мъже сред тях казват, че турското гражданство ще е сериозен проблем за тях, защото така попадат и под военна повинност и ще трябва да служат в турската армия. Вицепремиерът Вейси Кайнак обясни, че предоставянето на гражданство ще става по определени критерии като това дали бежанецът има работа, какво е нивото на образование и благосъстояние, както и колко е наложителна подобна мярка. Специалисти по миграция казват, че обичайно между 60 и 70 процента от бежанците остават постоянно да живеят в приютилата ги страна. \"Хюриет\" цитира и данни на съвместен проект на министерството на на социалната политика и въпросите на семейството и Върховния комисариат на ООН за бежанците, според които до края на годината се очаква около 100 000 бежанци да се върнат в района на град Ал Баб в Северна Сирия. Турската военна операция за прочистването на 2000 кв км от терористите от \"Ислямска държава\" и кюрдски партизани започна преди година и продължи месеци наред. Досега в част от района са се върнали около 70 000 сирийци и се полагат усилия за поправяне на инфраструктурата, отваряне на хлебопекарни, водоснабдяване, ремонт на административни сгради и подновяване работата на училищата. До края на септември Анкара ще изпрати там учители, лекари, медицински сестри и строителни екипи.", "date": "2017.08.08", "title": "Над една четвърт от сирийците, учещи в Турция, никога няма да се върнат в страната си"}
{"url": "http://www.dnevnik.bg/bulgaria/2017/08/08/3021039_sled_reportaj_shefut_na_suvetnicite_ot_gerb_v_pernik/", "text": "Председателят на групата на ГЕРБ в общинския съвет на Перник се отказа от договор с общината, с който е създала частна детска градина в сграда на общинската в кв. \"Могиличе\". Тя обяви решението си в писмо до медиите след излъчването на телевизионен репортаж по темата и заявка на родители за предстоящ протест. Тази сутрин Би Ти Ви разказа как Общинският съвет на Перник е взел решение да отдаде под наем половината сграда на детската градина в кв. \"Могиличе\" на фирма на председателя на групата на ГЕРБ Румяна Гьорева. Решението е от 19 януари, като фирмата е създадена само две седмици по-рано. Директорът на общинската детска градина, която по закон е подчинена на кмета Вяра Церовска (ГЕРБ) е дала писмено съгласие за съжителството на двете заведения. Резултатът е, че половината сграда е обновена, докато другата е със стари дограми и мазилка. Родители разказаха пред телевизията, че никой не се е допитал до тях и заявиха, че подготвят протест. Самата Румяна Гьорева каза пред медиата, че не вижда конфликт на интереси, а наетата част от сградата преди е пустеела. По-късно днес тя изпрати писмо до медиите, в което заявява, че се отказва от договора с общината и обяснява решението си за наема с дългогодишния си преподавателски опит. \"След възникналото напрежение и след спекулациите, които последваха, бих искала да заявя: Отказвам се от договора с община Перник и дарявам безвъзмездно в полза на общината и детската градина средствата, вложени в ремонта на сградата. Като човек с достойнство, който дълбоко уважава политическата сила, която подкрепя, не бих си позволила с това мое действие да уронвам престижа ѝ. Декларирам, че незабавно започвам действия по искане за прекратяване на договора и оформянето на документите за дарение\", се казва в писмото на председателя на групата на ГЕРБ в общинския съвет на Перник. \"Смятах, че дългогодишният ми опит като преподавател и експерт в Регионалния инспекторат по образование, ми позволява да поема отговорността и да създам условия и атмосфера за възпитание и занимания на децата на Перник\", казва още Гьорева. Тя добавя, че процедурата е предвиждала да се обнови пустееща от години част от сградата на детската градина и в нея да се обучават 24 деца. Преди два месеца \"Дневник\"  разказа за подобен случай, но от Търговище  - общински имот там е отдаден под наем за 5 години на фирма, собственост на съпруга на общинския съветник от ГЕРБ Анета Куманова. ", "date": "2017.08.08", "title": "След репортаж шефът на съветниците от ГЕРБ в Перник се отказа от наем на общинска детска градина"}
