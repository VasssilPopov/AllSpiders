{"url": "https://www.dnevnik.bg/sport/2018/05/12/3177996_real_razgromi_selta_v_poslednoto_si_domakinstvo_za/", "text": "Реал\" (Мадрид) постигна разгромна победа с 6:0 над \"Селта\" в последното си домакинство за сезона. Пред 56 474 зрители на \"Сантяго Бернабеу\" мадридчани не допуснаха изненада и макар да бяха без част от основните си играчи спечелиха убедително. \"Селта\", който по-рано през сезона спря \"Реал\", този път нямаше никакви сили да противодейства на мадридчани. Над всички в срещата беше Гарет Бейл, който вкара два гола, а с по един се отчетоха Иско, Хакими и Кроос. \"Селта\" си вкара и автогол. Мачът заради контузии пропуснаха Кристиано Роналдо и Даниел Карвахал, докаот капитанът Серхио Рамос беше оставен да почива. Това не се отрази сериозно на европейския клубен шампион, който не остави съмнение в превъзходството си. \"Реал\" обезсмисли мача още до почивката, когато водеше с 3:0. Всичко беше решено в рамките на 19 минути, между 13-ата и 32-ата, когато два гола вкара Гарет Бейл, а един добави Иско. През втората част \"Селта\" опита да покаже, че иска да излезе с чест от мача. Гостите от Галисия се опитаха да изнесат играта в предни позиции, но допуснаха ранно попадение, дело на Ашраф Хакими в 52-ата минута. След това Зинедин Зидан направи три промени, но и това не спря устрема на отбора му. Сержи Гомес си вкара автогол в 74-ата минута, а крайното 6:0 оформи Тони Кроос девет минути преди последния сигнал. Малко след това Лука Модрич удари греда. Кръг преди края на сезона \"Реал\" е трети със 75 точки. С три повече е вторият \"Атлетико\" (Мадрид), който по-рано днес победи \"Хетафе\" с 1:0 с гол на Коке. В последния кръг \"Реал\" гостува на \"Виляреал\", докато \"дюшекчиите\" срещат \"Ейбар\" вкъщи.", "date": "2018.05.12", "title": "\"Реал\" разгроми \"Селта\" в последното си домакинство за сезона"}
{"url": "https://www.dnevnik.bg/bulgaria/2018/05/12/3177819_stolichnata_policiia_zapochna_zasileni_proverki_na/", "text": "Столичната пътна полиция продължи и днес започналата вчера специализирана операция за проверка на велосипедистите в града, предаде \"Нова телевизия\". Тя е провокирана от  инцидент през седмицата , при който колоездач удари дете в \"Южния парк\" и то пострада. Днес служителите на полицията бяха заели позиция на булевард \"Витоша\", по който е забранено преминаването на велосипедисти. Само сутритна те съставиха 11 фиша и 1 акт. Всички спирани, бяха проверявани и за неплатени глоби по стари наказателни постановления. Според данните на столичната пътна полиция през миналата година в София са глобени 720 велосипедисти. Колоездачи са били замесени в 139 пътни инцидента с двама загинали и 140 ранени. Сред най-честите нарушения са промяна на посоката на движение, без сигнал, навлизане в насрещното платно за движение и отнемане на предимство.", "date": "2018.05.12", "title": "Столичната полиция започна засилени проверки на колоездачите"}
{"url": "https://www.dnevnik.bg/tehnologii/2018/05/12/3177393_prodajbata_na_smartfoni_v_evropa_zapisa_nai-golemiia/", "text": "Доставките на смартфони в Европа през първото тримесечие на 2018 г. са намалели с 6.3% спрямо предходния период, което е и най-големият спад в рамките на три месеца. Заедно с тях намалява и продажбата на мобилни устройства. На континента са пристигнали общо 46 млн. смартфона. От тях 30 млн. са продадени в Западна Европа, което е спад с 13.9%. Ръст от над 25% на руския пазар пък помогна на продажбите в Източна Европа да нараснат с 12.3 на сто до 16 млн. устройства, сочи прочуване на Canalys. Според редица анализатори това се дължи на пренасищането на по-развитите пазари. За пример се посочват продажбите във Великобритания, които за първото тримесечие на годината са намалели с 29.5%. Във Франция спадът е с 23.2%, а в Германия - 16.7%. Нова ера за смартфоните \"Това е нова ера за смартфоните в Европа. Тя представлява ново предизвикателство пред утвърдените компании и излизане от пазара през следващите години на по-малките марки\", обясни анализаторът в Canalys Бен Стентон. \"Самсунг\" и \"Епъл\" все още са най-големите производители на смартфони в света и въпреки че доставките спадат, средната стойност на всяко продадено устройство се увеличава. Това се дължи на новите модели на компаниите, които все още държат висока цена. Китайският технологичен гигант Huawei продължава да заема трето място на пазара в Европа, увеличавайки доставките си с 38.6%, докато Xiaomi отчита ръст от 999%, за да си осигури 5.3% от пазара. Анализаторите очакват Xiaomi и продуктите на петия най-продаван производител на смартфон - HMD Global (държащ марката \"Нокия\"), да продължат своето развитие в Европа през следващите години. Canalys отбеляза също така, че по-модерните камери и по-големите екрани стават все по-често срещани сред смартфоните и вече не са част от предимствата на големите компании. С 82.7% нараства броят на устройствата, доставени с повече от 4 GB RAM.", "date": "2018.05.12", "title": "Продажбата на смартфони в Европа записа най-големия си спад"}
{"url": "https://www.dnevnik.bg/sport/2018/05/12/3177840_dani_alvesh_shte_propusne_svetovnoto_purvenstvo_zaradi/", "text": "Защитникът на бразилския национален отбор Дани Алвеш ще пропусне  световното първенство в Русия  през лятото. Опитният футболист, който направи силен сезон за ПСЖ има контузия в коляното. Алвеш е получил травмата във  финала за Купата на Франция срещу третодивизонния \"Ербие\" . Бразилецът има увредени кръстни връзки на коляното. Първоначално футболистът изрази надежда, че ще успее да се възстанови навреме за световното, което започва на 14 юни. От щаба на бразилския национален отбор обаче определиха това като невъзможно. Алвеш има 160 мача за Бразилия, като игра на две световни първенства – в Южна Африка през 2010 г. и в Бразилия през 2014 г. В първия си сезон за ПСЖ защитникът изигра 41 мача, в които вкара пет гола и даде десет асистенции. Алвеш спечели четири трофея с френския клуб, с което  вече има 38 в кариерата си . Той е със само три по-малко от египтянина Хосам Хасан, който има 41 и е световен рекордьор.", "date": "2018.05.12", "title": "Дани Алвеш ще пропусне световното първенство заради проблеми с коляното"}
{"url": "https://www.dnevnik.bg/bulgaria/2018/05/12/3177842_bulgari_sa_zadurjani_v_mejdunarodna_operaciia_sreshtu/", "text": "Испански, колумбийски, босненски и български граждани са били задържани при мащабната международна полицейска операция \"ARTERO\", провела се на 8 май, съобщи пресцентърът на МВР. Тя е била насочена срещу организирана престъпна група, занимавала се с трафик на наркотични вещества, изнудване, измами и пране на пари. Средствата от престъпната дейност се легализирали чрез закупуването и продажба на благородни метали, посредством изградена мрежа от компании и банкови сметки на юридически лица, регистрирани на територията на ЕС. В хода на съвместните действия станало ясно, че участниците в групата изградили и иновативен механизъм за \"изпиране\" на паричните средства, придобити от престъпната дейност, чрез добиване и търгуване с криптовалути. При проведените полицейски действия на територията на България и Кралство Испания са открити множество фирмени и банкови документи, мобилни телефони, 40 кг злато, оръжия и боеприпаси. Иззети са още криптовалути, наркотични вещества, диаманти, лек автомобил и произведения на изкуството. Запорирани са банкови сметки, движимо и недвижимо имущество. На територията на България и Кралство Испания са задържани 16 души, съпричастни към престъпната дейност.", "date": "2018.05.12", "title": "Българи са задържани в международна операция срещу прането на пари"}
{"url": "https://www.dnevnik.bg/photos/2018/05/12/3177813_fotogaleriia_festival_na_aziatskata_kultura/", "text": "Фестивала \"Цветовете на традициите\" се провежда днес и утре в Борисовата градина в София. В него се включат 14 азиатски държави, а входът е свободен.", "date": "2018.05.12", "title": "Фотогалерия: Фестивал на азиатската култура"}
{"url": "https://www.dnevnik.bg/politika/2018/05/12/3177863_bojidar_lukarski_se_otteglia_sds_izbira_nov_lider_na_7/", "text": "Божидар Лукарски няма да се кандидатира за нов мандат като лидер на СДС. Това е обявил самият на заседанието на Националния съвет на сините в хотел \"Анел\" в София. Форумът е решил да се проведе конгрес на СДС на 7 юли и там да се избира нов председател. Тогава трябва да се състои и дебатът за бъдещето на синята партия и каква ще бъде коалиционната им политика. Лукарски смята, че синята партия трябва да има консервативно-патриотичен профил и е водил разговори за коалиция с НФСБ на Валери Симеонов. Националният съвет днес даде свободата на организациите си по страната да избират сами с кого да се коалират на местни избори, без да е нужна санкция на националното ръководство. Заседанието на Националния съвет трябваше да се проведе днес в Пловдив. Лукарски, който като председател има право да свиква заседанията на НС на СДС, в последния момент в петък е обявил, че то ще е в София. На предишния форум на ръководството на синята партия на 17 април се стигна до  бой между двата лагера . Тогава Лукарски и секретарят на СДС в оставка Филип Кирев решиха  не допуснат на него представители на шест организации , които не били платили членския си внос. За целта дори беше наета охранителна фирма. След сблъсъците Лукарски обяви един час почивка, след което заяви, че разпуска събранието. Заместникът му Емил Кабаиванов все пак проведе събранието, което реши, че следващият съвет ще е в Пловдив. Божидар Лукарски бе избран за лидер на 6 юли 2013 г. Така той ще е председател на СДС над 5 години и ще остане в историята като вторият най-дългогодишен председател на СДС след Иван Костов.", "date": "2018.05.12", "title": "Божидар Лукарски се оттегля, СДС избира нов лидер на 7 юли"}
{"url": "https://www.dnevnik.bg/razvlechenie/2018/05/12/3177844_sofiiskata_opera_i_balet_gastrolira_na_scenata_na/", "text": "Днес започва гастролът на Софийската опера и балет на сцената на \"Болшой театър\" в Москва, съобщи пресцентъра на операта. Билетите отдавна са продадени. В Москва Софийската опера и балет ще представи операта \"Янините девет братя\" от Любомир Пипков , балета \"Корсар\" и тетралогията на Рихард Вагнер \"Пръстенът на нибелунга\". ТАСС отбелязва, че постановките ще са на двете сцени на \"Болшой театър\" - Историческата и Новата. Агенцията припомня, че за последно Софийската опера е имала концерт на тези сцени през 1981 година. Директорът на Софийската опера и балет, академик Пламен Карталов посочи, че да излезеш на сцената на Болшой театър е особена чест и събитие от огромно значение. \"Ще покажем непознатото за руснаците българско произведение – операта от Любомир Пипков \"Янините девет братя\". Вярвам, че московският зрител ще улови българския характер на музиката и нейното европейско измерение, че ще прочете, през историческия и символичен сюжет, съвременното й послание\", допълва той, цитиран от ТАСС.", "date": "2018.05.12", "title": "Започна гастролът на Софийската опера и балет на сцената на \"Болшой театър\" в Москва"}
{"url": "https://www.dnevnik.bg/politika/2018/05/12/3177876_bzns_iska_obshti_deistviia_s_dsb_i_novo_demokratichno/", "text": "БЗНС потвърждава добрите си отношения и воля за общи действия с традиционния си партньор Демократи за силна България и другите политически организации, готови да работят за реформирана, европейска, просперираща и достойна България. Това се казва в решение на Управителния съвет на БЗНС, който се проведе днес в София. В документа пише, че БЗНС взема поука от провалената формула на обединение в Реформаторския блок, като настоява за балансирано и отговорно изграждане на ново работещо обединение между демократите. Общата кауза, която обединява голяма част от извънпарламентарната опозиция е да проведе тежката битка за запазване на европейската идентичност и сигурност на страната, пише още в решенията на органа на БЗНС. \"Убедени сме, че само силен политически субект с ясни отговорности, поети ангажименти и гаранции за последователност и принципност във водената политика ще убеди обществото, че алтернатива на сегашната ситуация има\", декларират земеделците. Преди месец  бе учредено обединението  \"Демократична България\"  в което освен ДСБ участват \"Да, България\", и партия \"Зелените\". Тогава бе обяснено, че се изчаква Управителният съвет на БЗНС да вземе решение за да се присъдени и партията на Николай Ненчев към обединението. Петата партия - ДЕОС с която четирите формации излизаха често с общи политически позиции  се разпусна . Планът на \"Демократична България\" е партиите да се коалират за избори, като е в възможно и включването на други демократични формации.  Управителният съвет на земеделците заявява категоричната си политическа воля да отстоява пълноценното участие на България в структурите на ЕС и НАТО и изразява разочарованието си от подлагането на българското общество на масирана антиевропейска пропаганда и от провала на парламентарното мнозинство по отношение членството на България в НАТО. Земеделците на Николай Ненчев призовават Светия синод да се завърне към възрожденските си традиции, да се еманципира от натиска на патриаршиите в Цариград и най-вече в Москва, и още този месец по повод честване на 1000 години от основаването на Охридската архиепископия да извърши съвместна света евхаристия с Македонската православна църква. БЗНС приветства оправдателната присъда на три инстанции на Николай Ненчев по абсурдното обвинение за спасяването на \"Интендантско обслужване\" ЕАД. Този факт ни прави по-убедени във възтържествуването на справедливостта и е знаков успех в битката срещу мафията, смятат земеделците. Бившият министър на отбраната Николай Ненчев е подсъдим по още едно дело - за ремонта на МИГ-овете в Полша, като според БЗНС това е \"пореден опит на задкулисието и неговите представители във висите държавни институции за политическо преследване срещу Николай Ненчев и провежданата от него ясна атлантическа политика като министър на отбраната.\"", "date": "2018.05.12", "title": "БЗНС иска общи действия с ДСБ и ново демократично обединение"}
{"url": "https://www.dnevnik.bg/sport/2018/05/12/3177878_fifa_se_e_izchistila_ot_korupcionnite_praktiki_ubeden/", "text": "Заместник главния секретар на ФИФА Звонимир Бобан обяви, че е бил изплашен при влизането си редиците на световната футболна централа. Бившият хърватски национал, който започна работа през 2016 г., обясни че тогава ФИФА е била \"изгубена без посока\". \"Някои личности разрушиха ФИФА, помним за какви корупционни скандали ставаше въпрос и колко порочни практики бяха разкрити. Преди две години имаше 24 различни комисии, докато сега са само девет. Успяхме да свием сериозно разходите\", каза Бобан. По думите на хърватина близо 100 милиона паунда излишни разходи са били редуцирани. \"Вярвам, че с много работа и основно благодарение на Джани Инфантино успяхме да вдигнем ФИФА на крака. Много малко хора тогава осъзнаваха какво се случва. Може би други пък бяха изплашени\", каза още Бобан. Заместник главния секретар на организацията коментира и използването на технологията за видеоповторения на световното първенство.  VAR беше одобрено и ще помага на съдиите в Русия . \"Технологията не е перфектна, но все пак говорим за ограничаване на несправедливостите. Да не забравяме, че го има и човешкият фактор, защото хора ще решават в крайна сметка, но аз съм оптимист за VAR\", каза още Бобан.", "date": "2018.05.12", "title": "ФИФА се е изчистила от корупционните практики, убеден е генералният секретар Бобан"}
{"url": "https://www.dnevnik.bg/skorost/2018/05/12/3177273_ambicioznite_planove_na_porshe_za_elektricheskata/", "text": "Точно 120 годни, след като Фердинанд Порше изобретява първият електромобил, основаната от него компания се връща към тока, като източник на енергия за своите автомобили. До две години се очаква първото \"Порше\" изцяло на ток, което ще е базирано на представения през есента на 2015 година модел  \"Мишън и\"  (Mission e). По принуда и по желание Логичният въпрос е защо се налага това. Причините най-общо са две. От една страна, до 2022 година \"Порше\" трябва да намали средното ниво на емисиите въглероден диоксид, отделяни от цялата гама с 27%, което няма как да стане само с лансирането на хибриди. От друга, има и търсене на зелени спортни коли, сред феновете на марката, обясни пред журналисти от Централна и Източна Европа Матиас Кирхгеснер, който отговаря за продажбите и маркетинга на бъдещите електрически поршета. Колко сериозни са амбициите на компанията, относно електрификацията, показва инвестицията в новите мощности, нужни за производството на електрическите автомобили. След разширението на завода в Цуфенхаузен, където преди 70 години започва историята на марката, от него ще могат да излизат до 20 000 коли на ток годишно. Проектът за разширение на сегашните мощности сам по себе си е изключително интересен, заради фактът, че намиращият се някога в предградията на Щутгарт завод вече е затворен от всякъде от сгради и инфраструктурни съоръжения и единственият вариант е да се измисли начин новите постройки да са на сегашния терен. Подземни цехове и дълъг 890 метра конвейер За целта стари постройки се бутат, част от производствата се местят при това без да спира производството на спортните модели на марката от сериите 911 и Cayman, чието търсене не спира за расте. Допълнителна трудност представлява и фактът, че общината в Щутгарт е ограничила разрешената височина на новите сгради, така че, за да се постигне нужния обем, една от новите сгради е вкопана 23 метра под земята. Друго нужно решение е производството на компонентите в част от сегашните цехове, както и разхвърлянето на новите на цялата територия на завода. Това налага и изграждането на конвейр с дължина 890 метра, по който да се транспортират частите до зоната за финално сглобяване. Стойността на целия проект е над 700 млн. евро, като само разчистването на старите сгради струва на компанията над 50 млн. евро. Работниците плащат модернизацията от джоба си Любопитна подробност е, че част от финансирането идва от самите работници, които са се съгласили в периода 2015-2025 година да им се удържа определена сума. Това определено е подход без аналог в автомобилната индустрия, в която протестите за по-високи доходи са ежедневие. След завършването на разширението очакванията са да се отворят поне 1000 нови работни места. Както може да се очаква новите мощности за сглобяване на електромобилите \"Порше\" ще са сред най-съвременните в индустрията. Така например, доставките на нужните компоненти до съответните работни места ще става от роботизирани превозни средства, които ще кръстосват цеховете. \"Порше\" инвестира 6 млрд. евро в електрификацията на гамата си Като цяло плановете на \"Порше\" са да инвестира 6 млрд. евро до 2022 година в електрификацията на гамата си. Това е два пъти повече от по-раншните планове, като половината от сумата ще е за нови разработки. Тук става дума не само за електромобили, но и за зареждащи се от контакта хибриди. Част от инвестиции са предвидени също са разширяване на дела на он-лайн продажбите, включително и чрез добавена реалност. Сериозен проект е и \"Порше АйДи\", който има за цел всяка кола да \"помни\" хората, които я управляват и да променя конфигурацията си според техните предпочитания. В не чак толкова далечна перспектива се мисли също колите на марката да могат сами да си правят диагностика, да откриват потенциалните технически проблеми, като сами запазват час в сервиз на база ангажиментите на собствениците е механиците. Сред отговорностите на автомобилите ще попада и даването на информация за свободните паркоместа и зарядн станции на предпочитаните от водача места. Електрическият \"Мишън и\" запълва дупка в гамата Що се отнася до бъдещите електрически модели, те ще имат и друга мисия, освен да свалят нивото на вредните емисии на гамата на \"Порше\" и задоволяване на търсенето на еко модели. Мисията на \"Мишън и\" например ще е и да запълни бели петна в портфолиото на производителя. Това е причината моделът да е икомпактен седан, със силует на купе, който ще се вмести между 911 и \"Панамера\". От една страна той ще предлага позиция на седене на водача, като в спортния модел, а от друга е е пълноценен автомобил с 4+1 места, подходящ за ежедневна употреба. За това ще допринасят и двата багажника в предната и задната част на колата. Що се отнася до техническите детайли, към момента плановете са \"Мишън и\" да се задвижва от два синхронни електродвигателя (по един на предния и задния мост) с мощност около 600 конски сили. Подробности за технологията Те ще осигуряват спринт от място до 100 км/ч за 3.6 секунди. Интересното тук е, че от \"Порше\" няма да разчитат на масово вгражданите сега асинхронни електромотори, а на синхронни такива. Матиас Кирхгеснер обясни, че причините за това са няколко – те са по-компактни, по-леки и не се наблюдава понижаване на отдаваната от тях мощност след няколко последователни пълни натоварвания. \"Това е ключово, защото искаме да създадем едно истинско \"Порше\", а при нашите сегашни модели постоянното високо представяне е на лице\", поясни той. В отговор на въпрос Кирхгеснер обясни, че електрическите мотори ще се произвеждат от компанията, в комплекса в Цуфенхаузен. Що се отнадя до батериите, те ще са на външен доставчик, което име за момента не се коментира, ще имат капацитет около 90 амперчаса и ще гарантират изманаването на до 500 километра. Новост е решението акумулаторите да могат да се зареждат от станции подаващи 800 волта напрежение, което ще позволи пълният им заряд да става за 15-20 минути. За целта ще са нужни и специални станции, но \"Мишън и\" ще може да ползва и всички съществуващи, както и да черпи електричество от домашните мрежи. \"Попитан дали това ще е най-скъпият модел в гамата на \"Порше\", отговарящият за продажбите на електрическите коли на марката, каза че още е рано да влезе в конкретика, но при определяне на цената ще се вземе и мнението на потенциалните купувачи. Електрическата гама ще се разраства Плановете на \"Порше\" са да разшири гамата си от електрически модели с различни версии на базата на \"Мишън и\". Тази пролет компанията представи прототипа \"Мишън и Крос Туризмо\", от който ще се появи задвижван от ток кросоувър. Моделът използва същите двигатели с обща мощност 600 конски сили и батерии, като има и идентични динамични качества и запас от ход. Инвестициите в бензиновите двигатели ще продължат От \"Порше\" не пропуснаха да успокоят почитателите на традиционните за марката впечатляващи бензинови двигатели, че тяхното развитие ще продължи. От компанията смятат в следващите три години да вложат средства и усилия в три посоки. Първата ще е в оптимизация на двигателите с вътрешно горене, а втората в разширяване на гамата от зареждащи се от контакта хибриди. Третата посока ще е в развитието на електрически модели. Поредна рекордна година за \"Порше\" От компанията се надяват тази трикомпонентна стратегия да им донесе успех и в дългосрпочен план, макар че и резултатите към момента са обещаващи. За фискалната 2017 година компанията е продала 246 375 автомобила, което е ръст от 4%. Приходите са достигнали 23.5 млрд. евро. Оперативна печалба е нараснала със 7% до 4.1 милиарда евро. В края на миналата година за \"Порше\" са работили 29 777 души. Прогнозите са, че през 2018 година доставките, приходите и печалбата ще продължат да растат плавно. Експлозивно повишаване на продажбите обаче се чака с излизането на пазара на първото електрическо \"Порше\" - \"Мишън и\".", "date": "2018.05.12", "title": "Поглед към електрическото бъдеще на \"Порше\""}
{"url": "https://www.dnevnik.bg/sport/2018/05/12/3177887_mercedes_okupira_purva_redica_v_kvalifikaciiata_v_gran/", "text": "Люис Хамилтън ще стартира от полпозишън в Гран при на Испания, пети кръг от сезона във Формула 1. За 74-и път в своята кариера пилотът на \"Мерцедес\" ще потегли от първата позиция и общо за  втори през сезона след Австралия . На пистата Каталуня Хамилтън записа нов рекорд на испанската писта – 1:16.173. Той изпревари само с 40 хилядни от секундата своя съотборник Валтери Ботас. Трети остана Себастиан Фетел, който доминираше в началото на квалификацията, но след това нямаше нужното темпо, за да спори с пилотите на \"Мерцедес\". Асът на \"Ферари\" се доближи на 132 хилядни до Хамилтън. \"Квалификацията беше много оспорвана, но аз имах нужда от това време. Радвам се, че спечелих, но все още свършихме само половината от работата\", каза Хамилтън. С успеха си на испанската писта Хамилтън прекъсна серията от три поредни спечелени квалификации на Себастиан Фетел. Големият му съперник за титлата потегли пръв в Бахрейн, Китай и Азербайджан, но този път дори не е на първа редица. Топ 10 допълниха Кими Райконен, Макс Верстапен, Даниел Рикардо, Кевин Магнусен, Фернандо Алонсо, Карлос Сайнц и Ромен Грожан. \"Мисля, че бях много близо, но малко не ми достигна. Дадох всичко от себе си, но от \"Мерцедес\" просто бяха по-бързи. Все пак предстои дълго състезание, в което всичко може да се случи\", каза Фетел след квалификацията. Изненадващо в първата част на квалификацията отпадна Нико Хюлкенберг. Германският пилот на \"Рено\", който имаше две осми, едно седмо и девето място в квалификациите дотук, този път беше чак 16-и. За втората част не се класираха още Маркус Ериксон със \"Заубер\" и Сергей Сироткин. Квалификацията приключи преждевременно и за Ланс Строл. При последния си опит в първата част пилотът на \"Уилямс\" изгуби контрол над своя болид и катастрофира. В първия сегмент най-бърз беше Себастиан Фетел с време 1:17.031, с почти четири десети по-добър резултат от този на Макс Верстапен. Кими Райконен и Даниел Рикардо бяха трети и четвърти, а пилотите на \"Мерцедес\" изостанаха с шест десети. Време в квалификацията въобще пък не записа Брендън Хартли от \"Торо Росо\". В последната свободна тренировка новозеландецът катастофира тежко и разби задната част на своя болид. Времето между третото занимание и квалификацията обаче не беше достатъчно за механиците, за да подготвят болида и така Хартли ще стартира последен в неделя. Втората част в квалификацията беше много интересна, като традиционно пилотите избраха да заложат на средно твърдите гуми за уикенда – софт. Най-добрите резултати бяха постигнати именно с гумите с жълти кантове, с които ще трябва да се започне и неделната надпревара. Отново Фетел беше с най-добрият резултат и единствен слезе под 1.17 минути за обиколка. Германецът записа 1:16.802, а съотборникът му Кими Райконен – 1:17.071 (+0.269). Този път пилотите на \"Мерцедес\" бяха по-близо и скъсиха изоставането с на три десети. В края на втората час Люис Хамилтън излезе с гуми суперсофт, но не подобри резултата си. За финалните 12 минути се класира и Фернандо Алонсо, който беше с десети резултат. Любимецът на местната публика изпревари съотборника си Щофел Вандорн, а останалите, които отпаднаха бяха Пиер Гасли, Естебан Окон, Шарл Леклер и Серхио Перес. Решаващите 12 минути от квалификацията започнаха с рекордно темпо на всички пилоти, които излязоха с гуми суперсофт. Даниел Рикардо и Макс Верстапен окупираха класирането, но много за кратко, след като първият опит на Люис Хамилтън беше много силен. Той премина рекордно през първи и трети сектор и записа време 1:16.491. Ботас беше четвърти след първата си бърза обиколка, докато Фетел и Райконен допуснаха сериозни грешки. Финландецът беше едва седми след грешка в първия завой, докато Фетел изгуби много време в бавните завои. При вторите преминавания изненадващо пилотите на \"Ферари\", както и Рикардо избраха да карат с гумите софт. Те подобриха своите резултати, но не успяха да се доближат опасно до Хамилтън и Ботас. Лидерът в световния шампионат вдигна още малко темпото, направи рекордно преминаване във втори сектор и спря хронометъра на 1:16.173 минути. Състезанието в неделя е от 16.10 часа българско време.", "date": "2018.05.12", "title": "\"Мерцедес\" окупира първа редица в квалификацията за Гран при на Испания"}
{"url": "https://www.dnevnik.bg/politika/2018/05/12/3177895_borisov_falshiva_novina_e_che_shte_podavam_ostavka/", "text": "Другата фалшива новина, която се разпространява е, че чакам да мине председателството, за да дам оставка, каза премиерът Бойко Борисов пред партийни активисти на Регионалната политическа академия на ГЕРБ - Стара Загора. \"Държавата никога не е била с толкова добри параметри, колкото сега. Растат доходите, най-ниската безработица. Първият мандат като дойдохме, бяха 12-13% безработица. Расте БВП, растат доходите\", мотивира се Борисов цитиран от \"Фокус\". \"Предсрочни парламентарни избори не стоят на дневен ред. Ангажиментът ни е за четиригодишен мандат\", заяви и заместник-председателят на ГЕРБ Цветан Цветанов. Борисов каза, че е поел ангажимент към транспортните фирми,  където работят са 70-80 хиляди шофьори . \"В понеделник еврокомисарката по транспорт ще бъде в 14.00 часа при мен, за да направим среща с транспортния бранш\", допълни Борисов. Той отрича, че президентът Макрон се обърнал към него да бърза с реформите  на връчването на наградата \"Карл Велики\" в Аахен . \"Една дума не е казал по въпроса, а точно обратното. За толкова неща с канцлера са ме помолили да им помогна и да свършим работа. Понеже много ги е яд, защото специален гост в Брюксел на срещата на Франция, Германия, Холандия, Белгия е Борисов, сега в Германия президентът Макрон и аз. И пак им е неприятно и дай да почваме с фалшивите новини. Едва ли не специален гост съм, но да ми направи забележка. Малко поне да имаха срама\", възмути се Борисов от критиките към него. България била пример – не само във върховенството на закона Борисов се върна на случката в Аахен и каза, че Макрон не бил недобронамерен. \"Той си постави неговата програма и каза: \"Ако едните искат бързо да се развиват, а другите не правят реформи, не им се работи или ги мързи, или не са достатъчно стегнати, или не се справят с мигрантската вълна – то други правят някакви промени вътре, отнемат правата на съдебни органи, на медии. България в това отношение е пример – не само във върховенството на закона\", заключи Борисов. И Рахой ще дойде на срещата за Западните Балкани \"Защо Западните Балкани?\". Попита риторично Борисов, за да обясни, защо присъединяването към ЕС на съседните ни държави е фокусът на европредседателството на България. \"Тук бих си позволил да цитирам канцлера, казват, че съм избрал най-трудната тема, от която всички бягат, защото в този регион десетилетия ежедневието на тези хора беше да се убиват един друг\", каза премиерът. Според него това не е било преди два-три века, а вчера. \"Тази криза в Косово ние трябва да я прекратим. Защо ни касае България? Ами разпада на Югославия и войната в Косово върнаха България десетилетия назад. Създадоха организирана престъпност, контрабанда. Кой ще дойде да инвестира в район, където се бомбардира? Благодарен съм на всички колеги, защото всички потвърдиха, че ще дойдат в сряда, дори тези, които не признават Косово – и Румъния, и Кипър, и Гърция. Премиерът Рахой ще дойде на 15 и 16 май на двустранно посещение, за да може и той да участва и да не ни създава проблеми. Благодарен съм за този жест специално към България\", добави той. Испания е една от държавите,  които не признават Косово  (б.р.). \"Сега всички казват колко съм бил прав, че не съм се изпокарал и аз с президента Ердоган и България ни е най-сигурното място. Ама колко и тогава \"хейт\" отнесохме, понеже е много модерна тази дума. Ако сега Стара Загора има 2000-3000 мигранти, кметът какво ще прави\", попита риторично премиерът. Борисов получил мило и топло писмо от Тръмп Получихме много топло и мило писмо от президента на САЩ Доналд Тръмп, предлага да се видим в скоро време на тема Западни Балкани, каза още Борисов. \"В момента България подготвя следядреното споразумение, зад което Европа застана, Турция застана, Русия застана. Не знам защо така решиха САЩ – тяхна работа е. (Борисов говори за провала на ядреното споразумение с Иран,  което беше прекратено от САЩ . б.р.) Но ситуацията в Близкия Изток също никак не е добра – въздушни удари, жертви. Надявам се, че и в тази посока ще направим необходимото, няколко стъпки сме подготвили, но чакаме да минат всички по надлежния ред. И за подобряването на отношенията с Русия имаме от президента на САЩ Доналд Тръмп много топло, мило писмо за това колко много разчита на нас и за \"Алианса\", и за региона, и за Балканите. Предлага да се видим в скоро време на тема Западни Балкани\", каза още министър-председателят и добави, че това всичко е, защото държавата има стабилен парламент, а по думите му това е най-важното за една парламентарна република. Борисов има покана за рождения ден на Нетяняху, но ще гледа да го няма \"По-балансирана политика не си спомням. На 12 и 13 премиерът Бенямин Натаняху ни е поканил там за рождения си ден, но аз гледам все да ме няма, защото все някой ще донесе я торта, я букет, я ще снимат. Така че по-добре да ме няма. Ще открием и там паметник – такъв, какъвто и в София. Хората са изключително благодарни за това, което направихме – не само като история за това, че народът ни и църквата тогава са спасили хиляди български евреи, но и договорът за сътрудничество\", обясни Борисов на активистите си. Пощите ще решават проблема със свободата не медиите \"Надявам се в парламента да се вдигне тази тема с медиите и да се приключи - ако трябва никакви държавни пари за никой или да идват да им направим томбола, както за посещението с папата. Защото и това е фалшива новина - кои медии изобщо можем ние да контролираме? Затова никакви държавни пари – трябва да видим най-добрия модел и такъв да бъде. Сега и на Московски ще му кажа – ако имате проблем с разпространението, пощите да вземат да ги разпространяват. Сега всичко е във \"Фейсбук\", в хиляди сайтове и да не говорим, че голяма част от тях пишат толкова фалшиви неща, че човек може да полудее. Добре, че не ги чета, но все ще се намери някой да ми каже: \"Бе ти разбра ли?\" Това най ме вбесява, не искам да ги знам, имаме си достатъчно работа да си вършим\", каза още Борисов. Годишната класация на \"Репортери без граници\" за свобода на медиите в света поставя България между Боливия и Централноафриканската република. Преди две седмици организацията разпространи в сряда изработвания от нея Световен индекс за свобода на медиите и в него от  180 държави България е на 111-о място .", "date": "2018.05.12", "title": "Борисов: Фалшива новина е, че ще подавам оставка след председателството"}
{"url": "https://www.dnevnik.bg/photos/2018/05/12/3177921_fotogaleriia_protest_sreshtu_fermite_za_norki/", "text": "Около 40 човека се събраха на първия протест срещу фермите за норки в България.", "date": "2018.05.12", "title": "Фотогалерия: Протест срещу фермите за норки"}
{"url": "https://www.dnevnik.bg/sport/2018/05/12/3177894_hamburger_izpadna_ot_bundesligata_za_pruv_put_v/", "text": "След 54 години \"Хамбургер\" изпадна от Бундеслигата за пръв път в своята история. Клубът от Северна Германия, който беше единственият, който досега никога не беше изпадал от първото ниво на немския футбол не успя да се спаси. Съставът от Хамбург завърши сезона на предпоследното 17-о място, въпреки че победи с 2:1 \"Борусия\" (Мьонхенгладбах) на своя \"Фолкспарк щадион\". Аарон Хунт и Люис Холтби бяха точни за домакините, докато Йосип Дърмич вкара за \"жребчетата\". Тимът се нуждаеше от победа, която постигна, но за да стигне до спасителния бараж трябваше \"Волфсбург\" да не победи \"Кьолн\". Все пак обаче \"вълците\" надвиха с 4:1 \"козлите\" и ще играят бараж. \"Хамбургер\" е сред основателите на Бундеслигата през 1963 г., а освен това печели шест пъти титлата на страната. За последно това се случи през сезон 1982-83. \"Хамбургер\" е и трикратен носител на Купата Германия. Срещата беше съпроводена и от грозни инциденти, след като в 92-ата минута наказателното поле на гостите от Мьонхенгладбах беше обсипано с факли. Реферът Феликс Брих прекрати двубоя. Заради факлите, които бяха хвърлени целият \"Фолкспарк щадион\" запя \"Ние сме хамбургери, а вие не сте\", критикувайки запалянковците, които хвърляха факлите. Срещата беше проведена при сериозно полицейско присъствие, но въпреки това пиротехника беше внесена. \"Хофенхайм\" се добра до Шампионската лига Оспорвано завърши и битката за зона Шампионска лига в Бундеслигата. \"Хофенхайм\" победи \"Борусия\" (Дортмунд) с 3:1 у дома. Тимът на Юлиан Нагелсман си осигури третото място в крайното класиране с попадения на Андрей Крамарич, Адам Салай и Павел Кадержабек. За жълто-черните точен беше Марко Ройс. \"Хофенхайм\" подобри класирането си от миналата година, когато беше четвърти. Тимът изпревари \"Борусия\" и \"Байер\" (Леверкузен) въпреки че трите тима са с равни точки с по 55 точки. По-добрата голова разлика на \"Хофенхайм\" и \"Борусия\" обаче ги класира в четворката. \"Аспирините\" победиха \"Хановер\" драматично с 3:2 вкъщи в последния мач на Щефан Кислинг за тима. Точни за \"Байер\" бяха Аларио два пъти и Юлиан Бранд, докато за \"Хановер\" вкараха Фулкруг и Харник. В Шампионската лига ще играят шампионът \"Байерн\", \"Шалке\", \"Хофенхайм\" и \"Борусия\" (Дортмунд). В Лига Европа ще участват \"Байер\" и \"Лайпциг\". В последния си мач за сезона шампионът \"Байерн\" допусна изненадваща загуба с 1:4 от \"Щутгарт\".", "date": "2018.05.12", "title": "\"Хамбургер\" изпадна от Бундеслигата за пръв път в историята си"}
{"url": "https://www.dnevnik.bg/sviat/2018/05/12/3177935_severna_koreia_obiavi_datite_na_koito_shte_razrushi/", "text": "Северна Корея обяви днес, че ще организира церемония за разрушаване на своя ядрен полигон Пунгери, която ще се състои в периода 23-25 май, предадоха световните агенции, цитирани от БТА. \"Асошиейтед прес\" отбелязва, че това ще бъде драматично, но и знаково събитие в навечерието на срещата на върха между севернокорейския лидер Ким Чен-ун и президента на САЩ Доналд Тръмп на 12 юни в Сингапур. Севернокорейското министерство на външните работи съобщи, че всички тунели на полигона, който се намира в североизточната част на страната, ще бъдат разрушени с взривяване. Отстранени ще бъдат и всички наблюдателски и изследователски съоръжения, както и наземната охрана. Северът заяви, че възнамерява да покани и журналисти, които да присъстват на разрушаването. Те ще са само от САЩ, Южна Корея, Китай, Русия и Великобритания. Датата, на която ще бъде разрушен полигонът, ще зависи от метеорологичните условия. В момента Пхенян извършва техническите приготовления за събитието. На среща с южнокорейския президент Мун Дже-ин миналия месец Ким обяви, че възнамерява да закрие ядрения полигон. САЩ искат да станат приятели със Северна Корея Междувременно американският държавен секретар Майк Помпейо обяви, че САЩ искат Северна Корея да им бъде \"близък партньор\", а не враг. Той отбеляза, че Америка често е успявала да изгради добри приятелски отношения с бившите си противници, предаде \"Асошиейтед прес\". Помпейо каза, че е водил \"топли\", \"конструктивни\" и \"добри\" разговори с Ким и е дал да се разбере, че ако Северна Корея се откаже завинаги от ядрените си оръжия и го направи така, че това да подлежи на проверки, САЩ са готови да й помогнат да укрепи икономиката си и да повиши жизнените си стандарти до нивото на тези в Южна Корея.", "date": "2018.05.12", "title": "Северна Корея обяви датите, на които ще разруши ядрения си полигон Пунгери"}
{"url": "https://www.dnevnik.bg/bulgaria/2018/05/12/3177454_valeji_prez_uikenda_i_cialata_sledvashta_sedmica/", "text": "През двата почивни дни и цялата следваща седмица ще има валежи, а температурите ще се движат между 19 и 24 градуса, прогнозира пред БНТ ръководителят на сектор \"Метеорологични прогнози\" в Националния институт по метеорология и хидрология (НИМХ) към БАН Анастасия Стойчева. Тя допълни, че валежите ще са основно в следобедните часове, като преди обед ще е слънчево. По-сериозни количества дъжд и по начесто се очакват в Западна България, Северозападните райони и Рило-Родопската област. В сряда и четвъртък се очаква леко понижение на температурите. В планините ще е облачно и ветровито, като не са изключени интензивни валежи. Максимална температура на височина 1200 метра ще е около 11°, а на 2000 метра – около 5°. Условията няма да са подходящи за туризъм.", "date": "2018.05.12", "title": "Валежи през уикенда и цялата следваща седмица, прогнозират метеоролозите"}
{"url": "https://www.dnevnik.bg/razvlechenie/2018/05/12/3176816_pod_zvucite_na_marimba/", "text": "Музиката на екзотичния инструмент маримба ще закрие третия сезон на цикъла за камерна музика \"Мотив\". Концертът, в който главната роля ще е за перкусионистката Василена Серафимова, е на 17 май (четвъртък) в \"Къщата на София\" на ул. \"Миджур\" 12 от 19.30ч., съобщават организаторите от \"Модо България\". Изпълнителката е родена в Плевен, но в последните десет години живее, учи и работи в Париж. Лауреат е на множество конкурси, сред които голямата награда в \"Музиката и земята\", втора награда на ARD в Мюнхен, както и първа награда от петия световен конкурс за маримба в Щутгарт и много други. От тази година  поредицата \"Мотив\"  е с нова артистична концепция - изпълнителите представят изкуството си пред камината в артистичната среда на елитната галерия, някога дом на актрисата Адриана Будевска Залага се на непосредствено общуване с публиката по особено емоционален начин. Местата в залата са ограничени и се препоръчва предварителното закупуване на билети - на касите на Eventim в страната,  онлайн  или преди събитието в \"Къщата на София\".", "date": "2018.05.12", "title": "Под звуците на маримба"}
{"url": "https://www.dnevnik.bg/analizi/2018/05/12/3177265_djihadut_na_rusiia/", "text": "Три новини – в един дух: 9 май т.г.: Чеченският парламент е разработил, по инициатива на \"главата на Чечня\" Рамзан Кадиров, закононопроект за изменение на Конституцията на Руската федерация – един и същи човек да може да бъде президент не два, а три мандата поред. (Наумява за соцлозунга \"Всичко за човека!\" и репликата \"А знаем и кой е човекът!\") 7 май т.г.: Медведев, новият-стар премиер на Русия, предлага за вицепремиер по строителството Мутко – човека, когото самият Медведев свали от поста министър на спорта, след като Русия бе хваната да дава допинг на състезателите си и бе лишена от олимпийски права. Мотивите му: \"като имаме предвид, че ние гледаме никога да не се огъваме под [натиска на] външните обстоятелства\". (Сиреч, крадците на олимпийски медали бяха хванати и наричат това \"външни обстоятелства\", на които те героично се съпротивяват – винаги! – макар че временно са се огънали, уволнявайки преди 5 месеца провалилия се чиновник.) Също от 7 май е съобщението, че на \"Парада на Победата\" на 9 май в Москва ще дефилира Втора гвардейска Таманска мотострелкова дивизия, която на 24 януари 2015 г. подлага на ракетен обстрел украинския град Мариупол с катюши тип \"Град\"; загиват 29 мирни граждани, 92 са ренени. Началникът на Украинската Служба за безопасност, който прави това съобщение, нарича  отличаване на   дивизия \"крайно цинично\". Последните двайсет години вътрешният монолог на официална Русия я докара до фашистка идеология. Това е основна теза на историка Тимъти Снайдър от книгата му \" Пътят на несвободата \". Като свързва фашизма с Путинова Русия, Снайдър не подхвърля обидна думичка, а окачествява реалности, основавайки се на анализ на документи. И добре прави, защото българският исторически опит ни е научил да внимаваме с етикетите. У нас комунистите, следвайки СССР, 45 години етикетираха като \"фашизъм\" всичко, което искаха да унищожат, а днес, следвайки новоимперска Русия, викат \"фашисти\" на всички, които са за украинска независимост. Да видим Снайдъровите основания. Историята показва, че не е имало време, в което руските елити са можели да властват и да предават властта без произволно насилие. За да оправдае беззаконието и насилието на своето управление, Путин има нужда от нова идеология, с която да запълни вакуума, останал след изчезването на комунистическата. Намира позабравения от историята   – фашизма от 1930-те години на емигранта Иван Или́н. И Дучето, и Фюрерът грабват умовете и сърцата на народните маси с мита за Великата Родина, страдаща от козните на външни и вътрешни врагове, която обаче ще се вдигне отново. Но Илиновата руска душа вещае по-мащабно, унизителното положение не е скорошно и епизодично, примерно поради някакава си Първа световна война и последвалата я Революция – защото \"руската нация, откакто е напълно християнизирана, може да преброи почти хиляда години историческо страдание\". Снайдър пояснява това светоусещане: \"Русия не прави злини, злините само други ги правят на Русия. Фактите не значат нищо и отговорността е изчезнала.\" Това са общите положения, които Снайдър конкретизира с реакцията на Путиновия режим на масовите улични протести от 2011-2012: \"Протестните акции трябваше да бъдат откъснати от съвсем реалните вътрешни проблеми, създадени от Путин, и прикачени в замяна към фалшива чужда заплаха за суверенността на Русия. През 2012 г. измисленият проблем на Русия станаха плановете на Европейския съюз и Съединените щати да унищожат Русия.\" Измислени веднъж, тези \"планове\" стават всеобща конспиративна обяснителна схема, така украинският  , който прогони марионетката Янукович при московските ѝ господари, също се оказа мащабно нападение от Запад. На този фон анексирането на \"нашия си\" Крим, казват руснаците, стои като съзнателно умерен ответен демарш: целта му не е да унищожи Запада (както всъщност му се пада, нали той нападна пръв!), а просто да възстанови историческата справедливост. Е, и да намекне, че не сме село без кучета. Защо руската демокрация от 1990-те години се срина до фашизъм, Снайдър не изследва специално, но отбелязва две важни обстоятелства – и двете на съвестта на Запада. Първото се отнася пряко до Русия, но и до всички бивши комунистически страни:  . Пазарът прави демокрация само когато има работещи институции. Ако няма институции, които да поддържат честни пазарни отношения, свободният пазар поражда   както в Путинова Русия. \"Американците, за които върховенството на закона винаги се подразбира, си въобразиха, че пазарът ще създаде необходимите институции. Това беше грешка. Имаше значение дали новите независими държави ще установят върховенството на закона, и най-вече, дали ще осигурят законово предаване на властта чрез свободни избори.\" (Но за изборите в Русия Снайдър уточнява по-нататък, че, следвайки идеите на Илин, те са \"ритуализирани\", тъй като вождът е неразривен от държавата – и край на предаването на властта. \"Путин отслаби механизма на предаването на властта [по клептократски причини], поради което трябваше да твърди, че Русия няма нужда от такъв. Убиването на политическото бъдеще наложи политическото настояще да бъде вечно; а за да направи вечност от настоящето [на Путин] му трябват безкрайни кризи и постоянни заплахи.\") Другата грешка на Запада според Снайдър е, че Европейският съюз недостатъчно осъзнава себе си: нито колко е важен, нито колко е крехък. Съюзът е важен, защото първата глобализация е започната в края на ХІХ век от световните империи, но те не успяват да ѝ създадат стабилен механизъм и я провалят трагично с Първата световна война. Европа си взима поука и след Втората световна война вместо нова империя, прави  и новата глобализация, основана на евроинтеграцията, има нов шанс за успех. \"Със своите демократични процедури, социални държави и екозащита, Евросъюзът предложи модел, алтернативен на американското, руското и китайското неравенство.\" (За Снайдър Евросъюзът именно затова не е империя – изброените империи се основават на неравенството на поданиците им.) Но Съюзът е и много крехък, защото е повярвал в собствения си мит за националната държава. Европейската интеграция не е избор между две добри състояния, пък да видим кое е по-доброто: дали да си останем национална държава, успешна в миналото и с отлични перспективи за бъдещето, или да се интегрираме. Не, изборът е между добро и лошо: интеграцията значи оцеляване, националната държава – край на това общество. Историята доказва, безапелационен е Снайдър, че успешната национална държава в Европа е мит, успешни са били само империите. Останалото са националистически самовъзхвали на държавите, насаждани чрез лоши учебници по история. В резултат, европейските държави не виждат колко е опасна за тях руската новоимперска политика, насочена против евроинтеграцията, и не го осъзнават напълно дори след Брекзит. Но има и нещо съществено ново. Такава политика не може без лъжи и те са известни – \"в Крим наши войници няма\", \"в Сирия убити наши войници няма\", и др. Дали е правдоподобно, за руснаците няма значение, Снайдър цитира репортера Чарлз Клоувър: \"Колкото е по-голяма лъжата, толкова по-силно неговите [на Путин] поданици демонстрират верността си, като я приемат – толкова повече участват те във великата свещена мистерия на кремълската власт.\" По тая линия, казва Снайдър, руският режим престава и да се опитва да опровергава фактите –   като такава. \"Това е изводът от манифеста на Изборския клуб [официална про-Путинова идеологическа група] и от [думите на] руския командир Антюфеев [от заграбения Донбас]: фактите са \"информационни технологии\" от Запада, и унищожаването на фактите е унищожаване на Запада.\" Хегел беше писал, че когато фактите говорят, и боговете мълчат. И са свободни да говорят, каквото си поискат. И ето за пример използването на думата \"фашист\". Казахме, че Снайдър определя режима на Путин като фашистки с оглед на думите и делата му, взети като исторически факти. Като няма факти, има емоционални настроения. И те са такива, че \"в съвременния руски дискурс е по-лесно за един истински руски фашист да нарече \"фашист\" един не-фашист, отколкото за нефашиста да нарече фашиста \"фашист\". Така фашист като Дугин [един от Путиновите по-главни идеолози] може да празнува победата на фашизма [при заграбването на Крим], използвайки фашистки език и заклеймявайки опонентите си като \"фашисти\". [] Подобно нему, фашист като Проханов може да опише фашизма като вещество, изляло се от Запада в заплаха на руската девственост. През юни [2014] Проханов пише за фашизма като за \"черна сперма\", заплашваща \"златните богини на Евразия\". Да, фактите мълчат, говорят – на цяла Русия – някакви фашисти, възхвалявайки други фашисти Интересно дали е казал нещо предполагаемият християнин Кирил, Всеруският патриарх на Путин, за тия \"златни богини\"? Не – и тук вече не преразказвам Снайдър – днешният руски фашизъм е всичко друго, но не и християнски, макар че се гизди и с тази драгоценност, дошла в Русия тоже от Запада. Прилича повече на терористичен мюсюлмански  . Особено след  на Путин, че руските предатели ги чакала смърт, където и да било, когато и да било. Но което, разбира се, няма нищо общо с атентата срещу бащата и дъщерята Скрипал.", "date": "2018.05.12", "title": "Джихадът на Русия"}
{"url": "https://www.dnevnik.bg/razvlechenie/2018/05/12/3177500_equinox_predstaviat_bulgariia_na_finala_na_evroviziia/", "text": "Група Equinox ще представи България финала на песенния конкурс \"Евровизия\" тази вечер. Шоуто ще се предава на живо по обществената БНТ1 от 22 ч. тази вечер, а за българите в чужбина - по БНТ Свят. С песента си Bones групата ще се състезава с конкуренция от 25 държави - Франция, Германия, Италия, Испания, Великобритания, Португалия, Австрия, Естония, Кипър, Литва, Израел, Чехия, Албания, Финландия, Ирландия, Сърбия, Молдова, Унгария, Украйна, Швеция, Австралия, Норвегия, Дания, Словения и Холандия. Те обаче не могат да подкрепят собствените си участници. Това означава, че за България може да се гласува само извън страната, и то през телефонен номер от съответната държава. То става чрез обаждане или SMS на номерата, изписани на телевизионния екран, както и  чрез официалното мобилно приложение на конкурса . Вотът започва след последната конкурсна песен и продължава около 15 минути. Важно е да се отбележи, че гласове, пратени преди това, ще бъдат таксувани но и отчетени, както и че от един телефон могат да се подадат до 20 гласа.   могат да открият каналите, които ще излъчват конкурса - а чрез тях и съответните номера за гласуване - на специалната страница на БНТ за  \"Евровизия\". за титлата, според букмейкърите, в момента е представителката на Кипър Елени Фуриера, следвана от екзотичната певица от Израел Нета. Залаганията са много динамични, като след първия полуфинал България се движи между 7 и 12 място.   са създадени специално за конкурса, а съставът им е международен - Жана Бергендорф, Владимир Михайлов, Георги Симеонов-JJ, Джони Манюел и Трей Кембъл. Те ще излязат под номер 10 с песента Bones, написана от Борислав Миланов и продуцирана от Symphonix International - същите, с които БНТ си партнира за  второто място на Кристиан Костов  от миналата година и  четвъртото на Поли Генова от 2015 г.  Около 400 милиона души по целия свят се очаква да гледат финала, по прогнози на Българската национална телевизия. Победителят се определя наполовина от тях и наполовина от професионалните журита, гласуващи от името на всяка страна - за България това са Мая Райкова, Алексей Василев, Мария Мутафчиева, Лора Коцева и Калин Вельов. Носителят на титлата ще домакинства конкуса догодина. Миналата година португалецът Салвадор Собрал изненадващо спечели \"Евровизия\" с нежната си балада Amor a Dos Pelos. Традицията е победителят да пее на финала на конкурса в собствената си държава. Собрал страдаше от порок на сърцето и преживя трансплантация в края на миналата година. Носителят на миналогодишната корона обаче все пак ще излезе на сцената тази вечер, в дует с известния бразилски певец Каетано Велосо.", "date": "2018.05.12", "title": "Equinox представят България на финала на \"Евровизия\" днес - кога, къде и как се гласува"}
{"url": "https://www.dnevnik.bg/sviat/2018/05/12/3177652_irakchanite_izbirat_parlament_za_pruv_put_sled/", "text": "Иракчаните гласуват днес на първите парламентарни избори, откакто страната им обяви победа над екстремистката групировка \"Ислямска държава\", предаде \"Асошиейтед прес\", цитирана от БТА. Гласът на избирателите ще представлява оценка за управлението на премиера Хайдер ал Абади и обещанието му за по-голямо участие в политическия живот на сунитското малцинство. Сред основните теми в предизборната кампания бяха ширещата се корупция, влиянието на Иран и бъдещето на американските войски, намиращи се в Ирак. За 329 места в парламента ще се борят близо 7000 кандидати от повече от десет политически коалиции. Малцина обаче очакват драстична промяна в управлението. Начело на най-силните коалиции, които се очаква да спечелят най-много места, стоят същите партии, които определят иракската политика от 2003 г. насам. Основните играчи Премиерът Абади ще се бори да запази поста си, но ще срещне силен съперник в лицето на предшественика си Нури ал Малики и кандидатите от коалиция \"Фатах\", които са в тесни отношения с влиятелните, преобладаващо шиитски милиции. Фатах се оглавява от бившия министър на транспорта  Хади ал Амири , който стана висш командир на милиция \"Бадр\", която водеше борба с ИД като част от групата \"Хашд аш Шааби\" (Сили за народна мобилизация). Много от кандидатите в неговата листа също са бивши командири от такива сили, прекъснали официално връзките си с тези милиции, за да се борят за изборна длъжност. Влиятелният духовник Муктада ас Садр също е начело на коалиция. Той командваше бойци във войната срещу ИД, а преди това - милиция, която се биеше срещу американските сили в Ирак. Предизборната му кампания обаче беше съсредоточена върху социални теми и премахването на корупцията. Изборните бюра отварят врати в 7 часа местно (и българско) време и ще затворят в 18 ч. Независимият орган, който упражнява контрол върху вота, очаква висока избирателна активност, поради относително спокойната обстановка в страната. Във връзка с изборите в цял Ирак са въведени засилени мерки за сигурност. В изборния ден в Багдад, Мосул и други големи градове ще е в сила полицейски час, а пътуванията между провинциите са ограничени. От вчера са затворени летищата и граничните пунктове. Екстремистите от ИД вече нямат укрепления на територията на Ирак, но все още имат влияние в части от Сирия и на места по иракската граница. За първи път тази година в Ирак ще се използва система за електронно гласуване в опит да се намалят измамите и да се ускори преброяването на гласовете. Резултатите ще бъдат обявени до 48 часа след затваряне на изборните секции. Как се избират премиер и президент Политическите съюзи, които се явяват на изборите, са много и вероятно никой от тях няма да успее да спечели 165-те места, осигуряващи парламентарно мнозинство. Блокът, който получи най-много депутатски места, ще трябва да сформира мнозинство, разчитайки на подкрепата на по-малки коалиции. Политическата власт в Ирак по традиция се разпределя между верските общности. От първите избори през 2003 г. - след свалянето на Саддам Хюсеин от оглавената от САЩ коалиция - шиитското мнозинство получава премиерския пост, кюрдите излъчват президента, а сунитите - председател на парламента, посочва Асошиейтед прес в справка за иракското правителство. Конституцията определя квота за представителство на  жените  в парламента - не по-малко от една четвърт от депутатите. За  тазгодишните избори  са се кандидатирали близо 2600 жени. До 15 дни след като изборните резултати бъдат ратифицирани от иракския Върховен съд, парламентът трябва да се събере на първото си заседание, което се председателства от най-възрастния депутат. На това заседание се избира председател на парламента. До 30 дни след първото парламентарно заседание депутатите трябва да изберат президент на страната с мнозинство от две трети. Новият държавен глава предлага член на коалицията с най-голямо представителство в парламента за премиер, който трябва да състави правителство в рамките на 30 дни. Ако той не успее, президентът предлага нов кандидат. Случвало се е съставянето на правителство в Ирак да отнеме до осем месеца. През 2005 г. твърдения за фалшифициране на изборните резултати забавиха ратифицирането им със седмици, припомня АП.", "date": "2018.05.12", "title": "Иракчаните избират парламент за пръв път след разгрома на \"Ислямска държава\""}
{"url": "https://www.dnevnik.bg/sviat/2018/05/12/3177329_posolstvoto_na_sasht_v_erusalim_ne_e_nito_purvoto_nito/", "text": "Следващата седмица погледите ще бъдат насочени към откриването на американското посолство в Ерусалим, но това не е първата, а вероятно няма да е и последната дипломатическа мисия, която се установява в Стария град. За момента обаче преместването,  огласено на 6 декември миналата година  от президента Доналд Тръмп (за съжаление на международната общност и палестинците), далеч не предизвиква лавинообразния ефект, какъвто Израел прогнозира, с някои изключения. В миналото в Ерусалим се намираха посолствата на няколко страни, главно африкански и южноамерикански, и се очакваше някои от тях да се върнат там. След войната през октомври 1973 г. Кот д'Ивоар, Заир (днешна Демократична република Конго) и Кения скъсаха дипломатическите си връзки с Израел и закриха посолствата си в Ерусалим. Когато отношенията бяха възстановени, дипломатическите им мисии се установиха в Тел Авив. През 1980 г. Израел гласува закон, провъзгласяващ Ерусалим за негова \"единна и неделима\" столица. Тя включваше и завзетите през 1967 г. от еврейската държава палестински квартали в източната част на града, която палестинците искат да превърнат в столица на своята мечтана бъдеща държава. ООН обяви това решение за незаконно и призова държавите с дипломатически мисии в Ерусалим да ги изтеглят оттам. Боливия, Чили, Колумбия, Коста Рика, Доминиканската република, Еквадор, Гватемала, Хаити, Панама, Салвадор, Уругвай, Венецуела и Холандия изпълниха искането. През 1984 г. Коста Рика и Салвадор се върнаха в Ерусалим, но през 2006 г. отново го напуснаха. Вследствие на решението на президента Тръмп някои страни също изразиха желание да преместят посолството си, а Израел се опитва да убеди и други да последват този пример. Президентът на Гватемала Джими Моралес  обяви, че страната му ще открие посолството си в Ерусалим  на 16 май, а израелското външно министерство твърди, че Парагвай ще направи същото до края на месеца. Румънското правителство, подкрепяно от председателя на парламента, одобри предложение за преместване на посолството на страната в Ерусалим, но президентът Клаус Йоханис се противопостави на това решение при липсата на мирно споразумение между Израел и палестинците и  призова министър-председателя Виорика Дънчила да подаде оставка . При  посещение в Ерусалим през април Дънчила  заяви, че на този етап не се ползва с желаната подкрепа на всички партии за преместване на посолството. Румъния би била първата страна от Европейския съюз, която подражава на САЩ и влиза в разрез със съобразената с резолюциите на ООН европейската позиция - че окончателният статут на Ерусалим трябва да бъде договорен от израелците и палестинците. Чешкият президент Милош Земан  подкрепи преместването на посолството  на страната в Ерусалим, но засега правителството му е обявило само, че ще възстанови почетното си консулство и ще открие чешки културен център в града. Според палестински медии при официалното си посещение наскоро японският премиер Шиндзо Абе е уверил палестинския президент Махмуд Абас, че страната му ще остави посолството си в Тел Авив. /БТА", "date": "2018.05.12", "title": "Посолството на САЩ в Ерусалим не е нито първото, нито ще е последното"}
{"url": "https://www.dnevnik.bg/photos/2018/05/12/3168147_fotogaleriia_deset_godini_ot_zemetresenieto_v_suchuan/", "text": "Десетилетие след разрушителното земетресение, което разтърси китайската югозападна провинция Съчуан, убивайки почти 70 000 души, белезите от труса започват да изчезват.", "date": "2018.05.12", "title": "Фотогалерия: Десет години от земетресението в Съчуан"}
{"url": "https://www.dnevnik.bg/sviat/2018/05/12/3177116_sankciite_sreshtu_iran_veshtaiat_poskupvane_na_petrola/", "text": "Решението на САЩ да възстановят санкциите срещу Иран засяга около 4% от световния добив на петрол и износа на 450 000 барела на ден за Европа и 1.9 млн. барела за Азия. В четвъртък цената на петрола от сорт \"Брент\" достигна 78 долара за барел - най-високата от 2014г. насам, а прагът от 80 долара може да бъде преминат скоро, след като за последните 12 месеца той поскъпна с 60%. Според анализатори на американската Bank of America Merrill Lynch след година не е изключено \"Брент\" да достигне и 100 долара за барел. Никой друг засега не е обявявал официално преминаването на тази психологическа граница в цената. ОПЕК още не бърза да решава дали членовете ѝ да увеличат добива, за да компенсират намаляването на иранския износ. Подобно решение ще отнеме време, а изпълнението му - още повече. На сключилите нови договори се дават 6 месеца срок да ги приключат, след което на ноември санкциите влизат в сила. Но това не означава, че всички танкери с ирански петрол ще спрат - и при предишните санкции Техеран продължи да изнася известно време след началото на ембаргото. Няколко бизнес издания на Запад побързаха да обявят за мъртва сделката между петролния картел и Русия, благодарение на която цената бе върната от ниските равнища и контролирана така, че да не стане прекалено висока и това едновременно да донесе полза на добиващите американски шистов петрол. \n     Първата среща на министрите от ОПЕК е на 22-23 юни и освен обсъждането на сделката, удължена до края на 2018г., те ще трябва да помислят дали да компенсират спада на износа от Венецуела. Заради катастрофалната икономическа политика на Николас Мадуро венецуелският добив рязко намаля и затова бе надхвърлена целият обем от 1.2 млн. барела на ден, който ОПЕК бе решила да съкрати. Първата техническа среща, на която ще изникне иранският проблем, е на 22-23 май в Джеда, Саудитска Арабия. Източници на \"Ройтерс\" от организацията казват, че засега най-безопасният подход е да се следи ситуацията и да се изчаква. Европейските страни по иранската ядрена сделка обявиха, че ще продължат да я спазват, поради което на износа на петрол от Иран към континента се гледа като на индикатор накъде ще поемат събитията. Внимателно се следи какво правят Китай и Япония. За САЩ почти няма директен ефект, тъй като от десетилетия ирански петрол не се доставя до американските брегове. В сряда източник от ОПЕК заяви, че Саудитска Арабия била готова да компенсира загубата на ирански петрол на световния пазар, но няма да действа сама. Няма и да предприема бързи стъпки - според оценките на саудитците първият реален ефект от американското ембарго щял да се усети през третото или четвъртото тримесечие. Саудитска Арабия искала единствено да компенсира иранския петрол, защото ако увеличи износа отвъд тези обеми, много е вероятно руснаците и други от ОПЕК да се ядосат и да започнат да заливат пазара, за да не изгубят позиции на него. С решението си Доналд Тръмп натовари Бюрото за енергийни ресурси - малко известна служба към външното министерство на САЩ, да убеди компании и правителства да спрат да купуват ирански петрол, дори когато това означава да доставят на по-висока цена. Проблемът е, че предишните санкции от 2012-2015г. бяха подкрепени от Европа, докато този път не е така. От друга страна, не е лесно - но не е и невъзможно - да се скрие нещо от Вашингтон, защото петролът се търгува в долари и всяка операция става със съгласието на Федералния резерв. Така САЩ имат информация за всички по веригата - продавач, търговец, собственик на танкери, застраховател, финансираща банка... При Обама и Еймъс Хохстийн - тогавашният директор на бюрото, иранският износ бе намален от 2.5 млн. барела на ден до по-малко от 1.3 милиона. Но това не беше лесно дори с по-широката геополитическа подкрепа и екипи на бюрото, заеднос колеги от министерствата на финансите и външната търговия, обикаляха правителства в Ази и Близкия изток, за да ги убеждават да намерят алтернативни доставки и им помагаха да се борят с контрабандата. С ЕС нямаше проблем, защото партньорите напълно прекратиха вноса - от 650 000 барела на ден до нула. Сега страните по трудно извоюваната ядрена сделка искат да я спасят и обмислят решение, което ще забрани на компаниите от ЕС да спазват американските санкции. Със сигурност и други търговци и клиенти - в частност Китай и Южна Корея - ще опитат да получат от Вашингтон изключение от ембаргото. Проблемът е, че бюрото не е в най-добрата си форма - предложеният за ръководител Франсис Фанън (бивш шеф в BHP Billiton и Murphy Oil) още не е одобрен от Сената, свободни са и няколко поста на средно ниво и има забрана за назначаване на нови служители и прехвърляне на хора от други агенции. В момента бюрото се ръководи от специален пратеник - Джон Марик, който работеше за кампанията на Джон Маккейн през 2008г.", "date": "2018.05.12", "title": "Санкциите срещу Иран вещаят поскъпване на петрола до 100 долара"}
{"url": "https://www.dnevnik.bg/analizi/2018/05/12/3173085_iskate_da_otgledate_decata_si_v_bulgariia_pomislete/", "text": "Ако сте в сериозна връзка и имате стабилна работа, е логично да се замислите за дете. След още време, може би за две, а защо не и повече? На сватбата ви, почти всички присъстващи роднини и приятели ще се надпреварват да го пожелават.  Но дали отглеждането и израстването на дете в България е благопожелание или тъкмо обратното? От една страна, животът в България се подобрява. Възможностите, които биха се открили пред вашето дете за развитие и житейски успех, са далеч по-широки от злощастните последни десетилетия на 20-ти век.  Правителство след правителство се врича в необратимите положителни промени, които подобряват качеството на живот в България. Министър след министър призовава българите зад граница да се завърнат и да допринесат към развиващата се икономика. Но дали имат основание? Да започнем от позитивното: Безработицата спада до 6 процента през 2017г. Средната заплата расте с по 10 процента на година. Брутният вътрешен продукт /БВП/ също расте с устойчиви темпове. Тогава каква може да е причината за притеснение? С две думи: административното управление. и най-вече в четири, пряко засягащи бъдещето на децата ви: образование, здравеопазване, заетост (и демография) и сигурност. Към бомбите добавяме и други ключови аспекти от качеството на живот: най-високи нива на затлъстяване в Европа, най-неспортуващи деца в Европа, най-замърсен въздух в Европа. Да започнем поред.     Първият засяга както броя на учителите, така и този на учебните заведения. И в двете посоки има криза. Средната възраст на учителите е 53 години, а почти половината от тях се очаква да се пенсионират в кратки срокове. Въпреки нарастващата популярност на специалностите с педагогически профил, университетите продължават да не могат да попълнят свободните места за прием. Прекаленото много места в университетите позволява на кандидати с ниски резултати да учат педагогика и завършващите да не са достатъчно добри и/или мотивирани за професията. Всичко това води и до реално измеримия проблем с качеството. Над 40 процента от учениците ни са  функционално неграмотни , според редовното проучване PISA, проведено от Организацията за икономическо сътрудничество и развитие (ОИСР). Просто казано, функционална неграмотност е неспособността на ученика да възприеме и разбере това, което е прочел. Тези данни не са еднократни, а устойчиви от 2007г., когато страната ни за първи път е включена. Близки до тези показатели има и Полша в началото на членството ѝ в ЕС, но след ключови и дълбоки реформи в сектора, се изкачва до 5-то място. За съжаление, в България нещата са статични и едва ли 10-процентовото увеличение на и без това ниските заплати ще промени нещо драстично.      25 процента от практикуващите лекари са на възраст над 60 г., а разрастващият се недостиг на млади кадри се подсилва от безмилостната конкуренция на пазара на труда в Западна Европа. Със стартиращите си заплати /минималната за страната е 510 лв./, несравними с получаваното в други европейски страни, не е изненада, че медиците тук се топят с по около 1000 на година. Проблемът е, че цели региони може да останат без лекар, а недостигът на специалисти може да се усети дори в големи болници в София. И в този сектор не се наблюдават драстични промени, по-различни от мимолетно увеличение на заплатите. В страна с очертаващи се сривове в образование и здравеопазване, може да се живее и добре. Може да ползваш и частни услуги, биха казали онези от вас с доходи в пъти над средните за страната. Подобно на страни извън ЕС, ако имаш по-високи доходи, може да живееш в пълна изолация от околния свят: в затворен комплекс с частна охрана, оставяйки децата си в частната детска градина или на преглед в частната клиника. Но първо, надали това трябва да е стремежът на България и второ, колко от вас могат да си го позволят?   Средният доход в България е близо 1500 лв. Звучи ОК. ОК ли ви звучи, обаче, че 23 процента от българските граждани са под прага на бедност, по данни на националната статистика? Над 10 процента от   в България са официално бедни. А при  хората на възраст над 65 години , процентът бедни скача на 46. Или, близо половината от пенсионерите ни са в бедност. Нищо чудно, че се задържат до над 60-70-годишна възраст като учители или лекари - в момента, в който излязат в пенсия, могат да си честитят официалното влизане в статистиката на бедността. Е, ще кажат оптимистите, това са проблеми от десетилетия, нали сега нещата се оправят? Не е сигурно. Работещите бедни  са се увеличили двойно  през 2016 г. Смело може да се говори за огромен дял от населението, който продължава да е устойчиво беден или близо до прага на бедността. Многобройни изследвания обвързват нивата на бедност с отпадането на децата от училище и извършването на криминални деяния. Фактори за повишаване на престъпленията са и сегрегацията на малцинства и отсъствието на родител от дома (в нашия контекст, най-често поради работа в чужбина).  Така, колкото и да се стараете, вашето дете най-вероятно ще се роди в болница с ниско качество на обслужване, ще се запише (ако се вредите) в детска градина с ниско качество на грижа, училище с ниско качество на преподаване и е много вероятно да се сблъска с чести проявления на тежко социално неравенство, включително престъпност. А какви са възможностите за кандидат-студента? Пред него се открива следната перспектива: 50 процента от висшистите не работят по специалността си. 60 процента от младите работят нещо, което не изисква висше образование. Реализацията по специалността веднага след завършване на университета е 7 процента.  Именно поради тези причини, голям процент завършващи гимназисти отиват да учат в чужбина. Все още не може да се проследи точният им брой, още по-малко колко от тях остават там и колко се завръщат в България след завършването си, но логично е поне половината да остават и да търсят своята реализация извън България добавяйки с всяка нова година пореден тласък на изтичането на мозъци. От 1985 г. до 2016 г. населението на България е намаляло с почти 2 млн. души, а факторът емиграция е почти равен с отрицателния прираст като принос към тенденцията. Лошата новина е, че въпреки прокламираната от правителството стабилност, нетната миграция продължава да е в посока напускащи. Да започнем от образованието. Ако спешно не се задвижат дълбоки реформи, ще продължават да се възпроизвеждат сходни проблеми, които ни вкарват в спиралата на второто качество на живот. Лошата новина за бъдещето е, че немощна управленска култура, подчинена на продължаващо съобразяване с обстоятелствата, възпира всяко ново правителство да предприеме решителните реформи.  Необходимо е спешно реформиране на образованието с цели, извеждащи на преден план качеството. Парите да не следват ученика, а да следват местата, където учениците са повишавали резултатите си с хода на учебната година. Не където винаги имат шестици, а където по обективни критерии са започнали от по-слабо ниво с влизането в училището и в последствие резултатите им са се подобрили.  За работодателите са нужни стимули и облекчения за навлизане в средното и висшето образование. Към момента Законът за корпоративното подоходно облагане предоставя облекчения само за даване на стипендия на ученик или студент. Много други инструменти, но и най-вече воля, са нужни за свързването на работодателите с образователната система.  А именно работодателите имат най-пряка полза от подобряване на образованието. Не един и два инвеститора се изтеглиха точно заради недостига на работна ръка. Не една и две от компаниите започнаха да работят директно с университетите по общи програми и инициативи, които подготвят студентите за техния бизнес. Връзката, обаче, е все още твърде слаба. Подобряването на качеството на образованието и адаптирането му към съвременната икономика е санитарният дългосрочен минимум за поставяне на основата на бъдеща работеща икономика в рамките на европейска демокрация. Икономика с по-добре работещи сектори и по-добро качество на живот. Кой е краткосрочният? - изграждане на правова държава. Затова, нека започнем с двете. В противен случай, ни очакват още няколко десетилетия от същото, ако не по-лошо.", "date": "2018.05.12", "title": "Искате да отгледате децата си в България? Помислете добре"}
{"url": "https://www.dnevnik.bg/detski_dnevnik/2018/05/12/3176937_detskata_gradina_kudeto_neshtata_sa_takiva_kakvito/", "text": "Поставяне на правата, отговорностите, мнението, личното пространство на децата в центъра, постоянна връзка със семействата им, непрекъсната подкрепа от психолог. Това е типичното за 155-та детска градина \"Веселина\" в София. Според нейния директор Нели Кацарска основните проблеми идват от между родителите и детската градина - родителите не са наясно какво преживяват децата им, след като ги оставят и се затвори вратата зад тях, започват да си представят различни неща, да пренасят страховете си. И за разлика от нейни колеги Нели Кацарска не се е обидила от исканията за контрол и камери след поредния случай на насилие и агресия в детска градина. А е организирала серия родителски срещи. В разговорите бил включен и психологът на градината Даниел Босилков, който работи постоянно в градината. Едни от първите ми думи към родителите бяха, че те имат право да са притеснени, да се страхуват и това идва най-вече от липсата на информация, коментира Босилков. Затово директорът на градината направила месец Всеки желаещ е можел да прекара един ден в групата на детето си, да помага, да изнася уроци, да види какво прави детето му през деня. По време на родителските срещи пък не обсъждахме какво трябва да се купи, какво да се носи, а питахме, питахме за техните чувства, страхове, предложения, посочи Кацарска. Родителите били помолени и да оценят в проценти доверието си в градината и персонала. Предоставянето на информация за децата в 155-та детска градина обаче не се изчерпва само в един месец на отворени врати. Всяка група има Фейсбук страница, на която учителите всеки ден качват информация, снимки, клипове. На входа на градината пък има електронни табла, на които се пускат клипове от заниманията на децата. Имаме например едно злоядо момченце, лелките често го снимат как се храни, какво яде и пращат снимките на майка му да е спокойна, разказва директорът. Всичко това дава огромно спокойствие на родителите и ние проблеми не сме имали, коментира Кацарска. Грижата за за децата и родители е всекидневие в тази детска градина. Тя е една от малкото с постоянно назначен психолог. Има и логопед на пълен работен ден. Двамата първоначално са били наети с подкрепата на УНИЦЕФ, но след изтичане на двегодишния период, директорът е решила да ги задържи и да покрива заплащането им от бюджета на градината. Първоначално фокусът на работата ни беше върху децата със специални образователни потребности – изготвяне на план за работа с тях и постепенната им социализация. С времето обаче всъщност обхванахме много от децата в градината, които са без някакви конкретни проблеми, посочи Босилков. Той отговаря на всякакви родителски въпроси, притеснения, страхове. При сложни ситуации в семейството, като загуба на близък, развод и други проблеми, се обръща също специално внимание на децата. Босилков познава всяко от тях, влиза в групите, помага на учителите, следи дали някое дете не се нуждае от подкрепа. И консултира родителите при нужда и желание от тяхна страна. Освен върху социализацията на децата със специални потребности, Босилков се концентрира и върху За тази година планира през юли да се срещне с всяко семейство на новоприетите деца, а децата да прекарат заедно с родителите си поне част от деня в детската градина. Искаме да покажем на децата, че това е място, като всички други – тук има и хубави неща, ще има и конфликти, но това е място, което родителите им харесват и вярват, че е добре за тях да са в него, казва психологът. Той акцентира и на работата с родителите, за да не пренасят върху децата своите собствени страхове и спомени от миналото, от своето детство. Работим и индивидуално с новите семейства, и в групи, така ако родителите не са склонни сами да говорят или да зададат въпроси, пак биха могли да чуят нужните съвети и консултации, казва специалистът. За разлика от много други градини, където родителите не са добре дошли по време на занаятията, тук при трудна адаптация на дете, родителите биват викани и поощрявани да останат с детето, докато се адаптира. Имало случаи, при които докато свикнало и започнало да ходи на детска градина с желание. Емоционалното развитие на децата, техните права, са в центъра и на европейски проект за 21 хил. евро, спечелен от детската градина, който приключва през тази година. Проектът е по програма Еразъм + и го осъществяваме с голяма подкрепа на родителите, отбелязва Кацарска. Разработени са специални програми за всяка възрастова група, инициативи и обучения чрез игри и примери, през които децата научават какви са правата им, че имат право на мнение и как да го отстояват, как и да не нарушават това на приятелчетата си. \"Вчера например едно момиченце ме погали по косата. И веднага след това ми се извини, каза, че знае, че няма право да ме пипа без мое съгласие, но просто е харесала косата ми\", разказва с усмивка Кацарска. Но така децата още от първа група знаят, че никой не може да ги пипа без тяхно съгласие, например. Имали сме и много случаи, в които те отстояват и защитават мнението си, допълва директорът. В конфликтни ситуации самите деца реагирали и били по-подготвени да решават помежду си противоречията. Основен акцент в проекта е и приобщаването на деца със специални образователни потребности. В градината има деца с различна степен на проблеми от аутистичния спектър. Както и със синдром на Даун. Психологът и помощник-учител работят както индивидуално с тези деца, с техните семейства, но и много усилено с другите деца от групите и най-вече с техните родители. Преди години родители на дете със специални потребности, което дойде в градината, се принудиха да напуснат България, огорчени от реакцията на другите родители, от отхвърлянето, припомня си Нели Кацарска. Реакцията била сякаш проблемното дете ще зарази останалите, ще накара и останалите да са буйни, да не спазват правилата, ще има агресия. Сега имаме но няма нито един родител, който да е реагирал негативно, отбелязва директорът. С родителите от тези групи имаме много по-чести срещи, разговори и винаги посочваме постиженията, напредъка на по-специалните деца, обяснява Кацарска. Тя подчертава, че и другите децата в такива групи са много подкрепящи и толерантни. \"Едното от момченцата с аутизъм не може да говори, всичко разбира, но не може да говори. Това обаче не се отразява на общуването в групата, останалите го разбират съвсем добре по жестове, мимики, знаци. И много му помагат\", разказва директорът. В градината е и първата в България оборудвана \"През 1995 г. с доайена на българската детска психология Весела Банова поръчахме оборудването от един завод в Русе, изсипаха ни нещата с влак на гарата и от там правихме 10 курса със стария ми \"Вартбург\", за да ги пренесем и да оборудваме залата\", спомня си Кацарска. Сега в залата два пъти седмично идват специалисти и студенти от Нов български университет и работят с децата. Кацарска разказва как деца, които изобщо не можели да общуват, да се социализират и да изразяват емоциите си в групата, се повлиявали много добре от работата си в залата. \"Виждаш как с прекрачването на линията на залата, сякаш стават други и започват общуването с приятелите си\", казва тя. Детската градина има и работещ топъл басейн, спортна площадка и нает учител по спорт. Персоналът сам е изработил от естествени материали и специална сензорна пътека, по която децата ходят боси. Само при изключителни обстоятелства децата пропускат да излязат през деня в двора на въздух. Нищо не правим с принуда, имало е случаи, в които сядам да се храня с дете, ако то не иска да яде, казва директорът. Сегашният проект не е и първият, който печели градината – предишният е бил на екологична тема, след който в една от сградите на градината все още има билкова градина, от която децата берат билки, правят чай и се запознават с растенията. В детската градина наблягат и на обучението чрез изкуство. Сега Кацарска вече е подала документи за новия проект с европейски пари, който ще е с научна насоченост. по \"Еразъм\" има много средства, но доколкото знам сме единствената градина, която кандидатства, казва Нели Кацарска.", "date": "2018.05.12", "title": "Детската градина, в която нещата са такива, каквито трябва да бъдат навсякъде"}
{"url": "https://www.dnevnik.bg/bulgaria/2018/05/12/3177769_helikopterite_s_koito_se_izdirva_boian_petrov_veche_sa/", "text": "Хеликоптерите, наети за издирването на алпиниста Боян Петров, са излетели при първите лъчи на слънцето за облитане на района в подножието на връх Шиша Пангма, съобщи Деян Петков от екипа на алпиниста в България. Засега няма данни от тях да е бил забелязан. Машините са се върнали за презареждане и предстои отново да излетят. Вятърът в района продължава да е силен - около 20-25 възела, което е около 40 км в час, което е около границата, при която те могат да летят. Въпреки това е взето решение да се изпълняват облитанията. Спасителният екип, който се движи пеша в момента е по трасето между Лагер 1 и Лагер 2. При достигането до Лагер 1 преди няколко дни алпинистът, с когото няма връзка от 3 май, не бе открит там. Екипът на Петров в София няма информация кой от другите алпинисти е тръгнал от базовия лагер нагоре. Петков обаче уточни, че времето се подобрява. Направена е нова сателитна снимка на района, след като предишната не даде много информация заради голямата облачност. Засега тази няма да се ползва от спасителите, защото може да ги обърка поради множеството обекти, които се виждат на нея, обясни Петков. Вчера посланикът на Китай В София  Джан Хайджоу обяви , че Китай е наел 100 души екип, които да участват с различни задачи в спасителната акция. Междувременно Китай разреши и два хеликоптера от Непал, които могат да летят на височина, достигаща и тази на вържа, да участват в спасителната мисия. До днес обаче те не можеха да излетят заради ураганните ветрове в района. Какви са възможностите на машините четете  тук . Разрешителното на хеликоптерите за летенето на китайска територия е до 13 май включително. ", "date": "2018.05.12", "title": "Хеликоптерите, с които се издирва Боян Петров, вече са в действие"}
{"url": "https://www.dnevnik.bg/sport/2018/05/12/3177765_olaf_ludvig_za_koloezdeneto_nai-vajni_sa_ljubovta_i/", "text": "В дългата си кариера Лудвиг има златен олимпийски медал от игрите в Сеул през 1988 г., както и бронз от световното първенство през 1993 г., когато остава след Ланс Армстронг и Мигел Индураин. Печели три етапа в Тура, а в \"Пробега на мира\" е двукратен шампион и рекордьор по участия. Лудвиг даде интервю за \"Дневник\", в което сподели впечатленията си за днешното колоездене и си припомни моменти от своята кариера. - Според мен това са надпревари, които вече натрупаха популярност, не се провеждат за първи път. Като спортист пожелавам най-добрите да победят, но като цяло всички да се забавляват и да си прекарат добре времето. Аз също организирам такива състезания и знам колко е важно да има хубаво време, така че силно се надявам то да е благосклонно. - Не, няма да карам, защото съм зает и с моето мероприятие в Сандански. Ще бъда край шосето и ще окуражавам всички, които участват. А и все пак 20-километровите изкачвания никога не са били моята сила, аз съм спринтьор. - Честно казано моите наблюдения са от 80-те и 90-те години, когато България имаше наистина много силен отбор. Помним, че Ненчо Стайков почти спечели \"Пробега на мира\". След това, както и в Източна Германия, нещата тръгнаха надолу, трудно е нещо да се започне наново или да се възроди. Според мен е хубаво да има подобни състезания като тези, които организира Драгомир (Кузов). - До голяма степен да, особено в професионалното колоездене. Виждаме, че във всички спортове парите са много важни, колоезденето не прави разлика. Смятам обаче, че колоезденето е масов спорт, в който, за да започнеш и да го обикнеш, друго играе роля – това е на първо място удоволствието и мотивацията. Така че в колоезденето парите идват на доста по-късен етап за развитието на спорта. - На първо място ние нямаме състезатели от класата на Фрум, Нибали или Ян Улрих, които печелят генералното класиране в големите обиколки. В Германия имаме спринтьори и залагаме повече на тях, особено в днешно време. Наистина се получава така, че в момента сме много добри при спринтьорите. Не мисля, че има една причина за това, може би в момента става въпрос за много силно поколение. - Не може да се определи най-добрият спринтьор. Няма как да кажем този беше най-добър през тази година, защото сезонът е много дълъг, всеки има различна програма. Според мен най-добър има в определени фази и седмици от сезона. Ето, в \"Тур дьо Франс\" миналата година Кител без съмнение беше най-бързият и спечели най-много етапи. Сега в Джирото  Елиа Вивиани  е над останалите, но той няма и толкова голяма конкуренция. През юли в Тура очаквам страхотна битка между топ спринтьорите, защото и Кител ще участва, там ще са Фернандо Гавирия, както и Саган разбира се. - На първо място свалям шапка на този феномен. Освен спортните му качества и дадености, той печели много фенове с поведението си. Петер е близък до хората и мисля, че точно това го отличава. Разбира се ментално е много силен, което му помага в спорта, за да бъде на ниво дълги години. Виждаме как се държи много свободно, дава вид на човек, който не усеща напрежение, но в същото време успява да се концентрира. Ще ви дам един пример - ако спортните директори кажат на някои състезатели, че те ще са лидери в едно състезание, много от тях не могат да спят няколко дни. Саган е различен, той приема ролята на лидер, свикнал е с нея и успява да оправдава доверието в себе си. Разбира се,  Саган  е гениален върху велосипеда, справя се със спринтове и малки височини, което го прави много разнообразен колоездач. Саган е една страхотна реклама за колоезденето и за спорта е прекрасно, че има човек и звезда от неговия калибър. - На първо място скоростта, с която се спринтира. Също така кръгът на тези, които са способни да печелят, е много по-голям. По мое време нямаше толкова спринтьори, сега са много повече. Основна разлика е и тактиката в спринтовете. Преди време нямаше подобна ситуация един отбор да се подреди в челото с трима състезатели, които да извеждат спринтьора си. Много често трябваше да се оправяме сами, заради което правехме и по-дълги спринтове. - Може би малко късмет, особено в Париж-Рубе той е много важен. Колоезденето е такъв спорт, че не винаги най-добрият печели, късметът играе голяма роля. Ако говорим за тази година, със сигурност най-силният спечели, защото  Саган беше над останалите . Аз бях близо няколко пъти, но все нещо не ми достигна, за да триумфирам в Рубе. - Не смятам, че съм в особено добра форма, но не спирам да карам. Давам си почивка единствено през зимата, когато не се качвам и на тренажора. През годината минавам около 4500 километра, като може би половината от тях са в България. Общо прекарвам пет седмици през годината в България и карам доста велосипед тук, защото времето е хубаво и природата е прекрасна.", "date": "2018.05.12", "title": "Олаф Лудвиг: За колоезденето най-важни са любовта и мотивацията, чак след това са парите"}
{"url": "https://www.dnevnik.bg/zelen/2018/05/12/3177551_promenite_v_klimata_zasiagat_seriozno_zdraveto_na/", "text": "Педиатри предупреждават за начина, по който климатичните промени засягат непропорционално децата. В  нов доклад , публикуван в списание  , се посочва, че лекарите вече установяват сериозните последици от промените в климата върху здравето на децата. Изследването допуска, че промените в климата могат да обърнат позитивната тенденция, постигнат от последните 25 години в намаляването на детската смъртност. Новото проучване показва, че 88% от заболяванията, свързани с промените в климата, засягат децата. Последните бедствия, свързани с климатичните промени като ураганите Харви, Катрина и Ирма изложиха на риск здравето на децата. Същото се отнася и до екстремните температури (горещи и студени), нарастващият брой комари, предаващи малария и опасни вируси като Зика, ръста на водни бактериални инфекции заради затоплянето на водата. При подобни случаи на екстремни прояви на времето и природни изменения възрастните са по-гъвкави и адаптивни, докато децата често се разболяват и умират, особено в развиващите се страни. В случая на вируса Зика, най-разпространен в североизточната Бразилия, няма лечение за микроцефалия, което уврежда мозъка на новородени и бебета. В проучването се цитира изследване от Медицинския университет \"Емори\", според което \"смъртността от диария, малария и липса на пълноценно хранене сред децата под 5 годишна възраст възлиза на 38%, 65% и 48% от всички смъртни случаи в световен мащаб през 2015 г.\" Според д-р Мона Сарфати, директор на програмата за промените в климата и здравето на университета \"Джордж Мастер\",цитирана от CNN, изводите от доклада са достоверни и добре известни. \"Децата са по-силно засегнати от горещините, защото прекарват повече време навън.Те са по-уязвими и от замърсяването на въздуха от въглеродните емисии от изкопаеми горива, защото дробовете им все още се развиват. Заради играта навън те са по-уязвими за насекоми, които пренасят опасни инфекции. Лекарското съсловие отчита тези проблеми, които без съмнение ще се влошат, ако не предприемем решителни мерки срещу промените в климата,\" посочва Сарфати. ", "date": "2018.05.12", "title": "Промените в климата засягат сериозно здравето на децата, предупреждават педиатри"}
{"url": "https://www.dnevnik.bg/photos/2018/05/12/3177720_fotogaleriia_vinena_planeta/", "text": "Немалко от най-добрите вина в света са представени и може да бъдат дегустирани на изложението Discover.Vino World, което отвори врати снощи в \"Интер експо център\" в София.", "date": "2018.05.12", "title": "Фотогалерия: Винена планета"}
{"url": "https://www.dnevnik.bg/biznes/companii/2018/05/12/3177782_i_vuv_franciia_ne_sa_dovolni_ot_evropeiskiia_proekt_za/", "text": "И във Франция не са доволни от европейския проект за промени в транспорта, който цели да сложи край на дъмпинга при транспортните услуги по шосе от компаниите от Централна и Източна Европа. Докато  българските превозвачи посочват , като причина, че принципът еднакво заплащане за еднакъв труд ще ги доведе до фалит, френският министър на транспорта Елизабет Борн обяви, че в европейския проект този подход не е гарантиран, предаде \"Франс прес\". \"Нашите пазари са широко отворени, но конкуренцията в тях често пъти е нелоялна. Шосейният транспорт естествено е един от най-подходящите примери\", каза Борн. Според нея е нужна по-активна борба с икономическия и социален дъмпинг. Общата позиция на Франция и Германия по въпроса ще бъде представена в понеделник в Брюксел на среща на девет държави, които са против нелоялната конкуренция между европейски страни в сектора - Австрия, Белгия, Германия, Дания, Италия, Люксембург, Норвегия, Франция и Швеция - преди Европейския съвет на 7 юни. Според дипломатически източник идеята е да се отхвърли първият \"пакет мобилност\", известен и като \"пакет на пътния транспорт\", и разискванията по темата да се отложат за след лятото, когато ротационен председател на ЕС ще е Австрия, а не България, отбелязва \"Франс прес\". Сред предложенията на Европейската комисия е шофьорите на тежкотоварни камиони, които се намират повече от три дни в месеца в друга страна от ЕС, да бъдат смятани за \"командировани работници\" и да получават заплащане според местните ставки. Страни като Франция и Германия искат статутът на \"командирован работник\" да се прилага още от първия ден работа на тяхна територия за шофьори от други държави, докато повечето източноевропейски членки на ЕС отхвърлят прилагането на този статут за техни шофьори в чужбина, отбелязва \"Франс прес\". Българските превозвачи: От държавата получаваме безпрецедентна подкрепа Междувременно в писмо до медиите от сдруженията в областта на автомобилните превози на товари заявяха, че получават безпрецедентна подкрепа от държавата на исканията си. Превозвачите заявяват, че след срещата им с премиера Бойко Борисов са напълно убедени, че изпълнителната власт в страната ще съдейства чрез всички възможни инструменти в защита на българските превозвачи.", "date": "2018.05.12", "title": "И във Франция не са доволни от европейския проект за промени в транспорта"}
{"url": "https://www.dnevnik.bg/sviat/2018/05/12/3177784_rukovoditeliat_na_inspektorite_ot_agenciiata_za_atomna/", "text": "Ръководителят на инспекторите на Международната агенция за атомна енергия (МААЕ) подаде оставка, съобщи организацията, без да посочва причина за решението му, предаде ДПА, цитирана от БТА. Оставката на Теро Варьоранта идва броени дни, след като  президентът Доналд Тръмп изтегли САЩ  от сключеното през 2015 г. иранско ядрено споразумение. В качеството си на заместник-генерален директор на МААЕ и ръководител на департамента по гаранциите на Секретариата на МААЕ Варьоранта отговаряше за следенето дали Иран спазва ядреното споразумение.Той ще бъде заменен от ядрения инженер Масимо Апаро, който е и.д. ръководител на управлението по проверки на Иран от март 2016 г., каза говорител на МААЕ. Тази седмица МААЕ защити иранското ядрено споразумение от обвиненията на Тръмп, че то не е достатъчно да попречи на Иран да се сдобие с ядрено оръжие. \"Иран е подложен на най-строгия режим на ядрени инспекции в света. Към днешна дата МААЕ може да потвърди, че Иран изпълнява ангажиментите си по ядрените въпроси\", заяви генералният директор на МААЕ Юкия Амано. Мей и Тръмп са притеснени от ответната реакция на Иран Междувременно британският премиер Тереза Мей и президентът на САЩ Доналд Тръмп са разговаряли по телефона снощи и са се обединили около мнението, че трябва да се обсъди как американските санкции срещу Иран ще засегнат чуждестранните компании, които работят в Ислямската република, предаде Ройтерс. Решението на Тръмп да изтегли САЩ от иранското ядрено споразумение и да възобнови икономическите санкции разтревожиха лидерите на Великобритания, Франция и Германия, които остават ангажирани със споразумението и имат активни търговски връзки с Техеран, отбелязва \"Ройтерс\". \"Премиерът засегна въпроса за евентуалното отражение на американските санкции за тези фирми, които сега имат бизнес в Иран\", каза говорител на Мей. \"Те (Мей и Тръмп - бел. ред.) се договориха да се проведат разговори между наши екипи\". Според говорителя на британския премиер, Мей е казала на Тръмп, че Великобритания и нейните европейски партньори продължават да са \"твърдо ангажирани\" в отстояването на споразумението като най-добрия начин да не се допусне Иран да разработи ядрено оръжие. Иран твърди, че неговата ядрена програма има само мирни цели.", "date": "2018.05.12", "title": "Ръководителят на инспекторите от агенцията за атомна енергия подаде оставка"}
{"url": "https://www.dnevnik.bg/sport/2018/05/12/3177786_bluskane_na_sudiia_donese_nakazanie_ot_16_macha_na/", "text": "Арда Туран е капитан на националния отбор на Турция и със статут на голяма звезда в родината си, но дори той не се ползва с протекции във футбола. Халфът, който играе под наем в \"Истанбул Башакшехир\" под наем от \"Барселона\", беше наказан за 16 мача, след като блъсна страничния съдия в срещата със \"Сивасспор\". Двубоят се игра на 4 май, а тимът от Истанбул завърши 1:1 като домакин, допускайки изравняване в последните минути заради автогол на вратаря Волкан Бабаджан. В ответната атака Туран претендираше за нарушение срещу себе си до страничната линия, каквото не беше отсъдено. След изправянето си 31-годишният халф се насочи към страничния съдия Ердинч Сезертам и го блъсна, заради което получи червен картон. Туран няма да играе повече през този сезон и ще пропусне 14 мача от следващата кампания на \"Истанбул Башакшехир\". Халфът играе на стадион \"Фатих Терим\" като преотстъпен от \"Барселона\" за 2.5 години. След завръщането си в Турция халфът се забърка в още един скандал, след като заплаши журналист с побой. Без Туран в състава \"Истанбул Башакшехир\" победи \"Анталияспор\" с 2:0 като гост след голове на босненците Рияд Баич и Ерик Вишка.Тимът има 69 точки и дели първото място с \"Галатасарай\", но червено-жълтите тепърва ще играят с \"Йени Малатияспор\". Трети и четвърти са \"Фенербахче\" и \"Бешикташ\" с 66 и 65 точки, но и те още не са изиграли срещите си от кръга. Идната неделя предстои последният кръг, в който \"Истанбул Башакшехир\" е домакин на \"Касъмпаша\", \"Галатасарай\" гостува на \"Гьозтепе\", \"Фенербахче\" приема \"Коняспор\", а \"Бешикташ\" среща \"Сивасспор\" у дома.", "date": "2018.05.12", "title": "Блъскане на съдия донесе наказание от 16 мача на Арда Туран"}
{"url": "https://www.dnevnik.bg/bulgaria/2018/05/12/3177788_reporteri_bez_granici_poiska_bulgarskata_durjava_da/", "text": "Българските власти трябва да осигуря физическа закрила на журналистите, срещу които има заплахи, свързани с тяхната работа, каза ръководителят на звеното на \"Репортери без граници\" за ЕС и Балканите Паулине Адес-Мевел в публикация на сайта на организацията, в която се съобщава за  нападението над разследващия журналист от Червен бряг Христо Гешов . Той беше пребит от неизвестен мъж пред дома си в четвъртък, като подчертава, че свързва атаката с работата си. От \"Репортери без граници\" осъждат нападението, като в информацията се посочва, че Гешов вече е бил заплашван, заради публикациите си за корупция сред ръководството на града. \"Тази атака показва начинът, по който са третирани разследващите журналисти от групи, искащи да заглушат техния глас чрез терор\", посочва Паулине Адес-Мевел. В публикацията за нападението на Христо Гешов се посочва, че атаките срещу журналисти в България ескалират в последните месеци, в които страната е ротационен председател на Съвета на ЕС. В последните десет години  България се срива  от 36-то на 111-то място сред 180 страни по отношение на свободата на медиите, завършва публикацията на сайта на \"Репортери без граница.", "date": "2018.05.12", "title": "\"Репортери без граници\" поиска българската държава да осигури охрана на заплашваните журналисти"}
{"url": "https://www.dnevnik.bg/bulgaria/2018/05/12/3177812_kratki_novini_koncertut_na_al_di_meola_v_ruse_se/", "text": "Задържаните за подкуп от здравната каса в Пловдив остават в ареста Задържаните служители на здравната каса в Пловдив,  които са обвинени , че са част от схема за източване на пари за лекарства за 1.1 млн. лева, остават в ареста. Това реши днес пловдивският окръжен съд. Освен тях бяха задържани собственик на верига аптеки, сочен за мозък на групата и подставено лице. Двамата са освободени срещу парични гаранции. Обновената жп гара в Пловдив беше официално открита Обновената сграда на жп гарата в Пловдив беше официално открита днес. Тя е снабдена с видеонаблюдение, което е свързано с областната дирекция на полицията. Концертът на Ал Ди Меола в Русе се отлага за есента Поради непредвидими обстоятелства, концертът на джаз китариста Ал Ди Меола, насрочен за 12 май 2018 г. в Русе, се отлага за есента на тази година, съобщиха организаторите. Закупените билети ще важат без заверка. За зрителите, които биха желали да върнат своите билети, ще бъде публикувана допълнителна информация, уточняват от Vulsima. Лице, свързано с незаконен дърводобив, е заподозряно за нападението над зам.-кмета на Ловеч Работи се активно по случая с нападението над зам.-кмета на Ловеч Цветан Георгиев, каза пред журналисти в Пловдив министърът на вътрешните работи Валентин Радев. Той добави, че подозренията са към лице, свързано с незаконен дърводобив. \"Всички останали версии не са изключени. Работи се по установяване на истината\", коментира министърът. Загиналите при израелските въздушни удари срещу Сирия са 42 Сред тях има 19 иранци, съобщи Сирийският център за наблюдение на човешките права. За ударите от четвъртък Израел заяви, че те са били в отговор на ирански ракетен обстрел по негови позиции на окупираните Голански възвишения. Това беше най-сериозната военна конфронтация досега между заклетите врагове Израел и Иран.", "date": "2018.05.12", "title": "Кратки новини: Задържаните за подкуп от здравната каса в Пловдив остават в ареста"}
{"url": "https://www.dnevnik.bg/bulgaria/2018/05/12/3177815_spasitelite_ne_sa_otkrili_boian_petrov_i_v_lager_2_pod/", "text": "Спасителният екип, които издирва пеша Боян Петровq е достигнал до лагер 2 в подножието на връх Шиша Пангма, но не e открил следи от българския алпинист, каза за \"Дневник\" Деян Петков от неговия екип в България. С Петров няма връзка от 3 май , когато той атакува върха. Времето позволява спасителният екип да се придвижи до лагер 3 е тази вечер да пренощува там (виж графиката). Това е най-високо разположенията лагер и в него алпинистите нощуват преди да атакуват върха. При добро време утре спасителите ще се опитат да достигнат и до върха, който се намира на 8027 метра. Хеликоптерите, които  рано сутринта направиха един обход  около върха, не са могли да излетят за втори път, заради силния вятър и са останали в Катманду. Направена е нова сателитна снимка на района, но засега тази няма да се ползва от спасителите, защото може да ги обърка поради множеството обекти, които се виждат на нея. Общо 100 души екип е ангажирал Китай в спасителната акция по издирването на алпиниста Боян Петров, съобщи вчера посланикът на Китай в София Джан Хайджоу. Наети са и три хеликоптера.", "date": "2018.05.12", "title": "Спасителите не са открили Боян Петров и в лагер 2 под Шиша Пангма"}
{"url": "https://www.dnevnik.bg/photos/2018/05/12/3177741_fotogaleriia_stefan_vuldobrev_i_obichainite_zapodozreni/", "text": "В препълнената зала 1 на НДК снощи Стефан Вълдобрев и Обичайните заподозрени изнесоха първия си голям концерт за 2018 година.", "date": "2018.05.12", "title": "Фотогалерия: На концерт в къмпинга на Стефан Вълдобрев и Обичайните заподозрени"}
{"url": "https://www.dnevnik.bg/kultura/2018/05/12/3173482_otkus_ot_avarii_i_katastrofi_xronika_na/", "text": "Една слабо разисквана и замъглявана преди 1989 г. у нас тема – тази за трудовите злополуки, промишлените аварии и по-тежки катастрофи, е предмет на изследване от доц. д.и.н. Даниел Вачков в книгата \"Аварии и катастрофи. Xроника на социалистическата индустриализация\". Тя е част от поредицата \"Минало несвършено\" на Института за изследване на близкото минало. Промените в производствения процес в България след 1944 г. като предпоставка за развитието на трудовите злополуки, условията на труд в периода на \"срамежливата десталинизация\" и дълговата криза и нейното въздействие върху условията на труд са сред разгледаните теми в подробното изследване \"Аварии и катастрофи. Xроника на социалистическата индустриализация\" от доц. д.и.н. Даниел Вачков. Книгата проследява процеса на индустриализация и произтеклите от нея произшествия, случили се в България през годините на социализма – от установяването на отечественофронтовската власт и изграждането на основите на комунистическата държава и икономика през края на епохата на Сталин до \"перестройката\" и възродителния процес. В предговора на изследването си доц. д.и.н. Вачков пише: \"Изследването на индустриалните аварии и катастрофи ще представи една адекватна, различна от създаваната от комунистическата пропаганда картина на реалното положение на работничеството в България при комунистическото управление. То също така ще допълни анализа на икономическата политика на комунистическата партия и може да очертае истинското състояние на българската промишленост. Чрез него ще се проследят едни от най-острите деформации в осъществяването на ускорената индустриализация и настъпилите с нея обществени трансформации. Освен това ще покаже доколко системата има управленческия капацитет да се справи с един толкова тежък социален проблем. И не на последно място могат да се видят механизмите, прилагани от режима по отношение на индустриалните аварии с цел опазване на неговия обществен образ, а по-късно да се проследи и как те рефлектират върху изграждането на паметта за комунизма в обществото.\" За корицата на \"Аварии и катастрофи. Xроника на социалистическата индустриализация\" Веселин Праматаров е използвал колаж от снимки на прокатния цех от металургичния завод в Перник (юли 1959 г.), чийто покрив рухва малко по-рано през май, и броят на \"Работническо дело\" от деня след голямата авария в Девня. Профсъюзите – главна поддържаща роля в провеждането на партийната стопанска политика Началото на 60-те години са белязани с някои сериозни преобразования, най-вече в ръководните структури в Централния съвет на профсъюзите, които обаче имат съществени последици и в цялостното поведение на профсъюзите, в това число и в борбата за спазване на безопасност и хигиена на труда. В доклада до Политбюро на ЦК на БКП от март 1960 г., в който основен автор е председателят на Централния съвет на профсъюзите Тодор Прахов, се разкрива една много нелицеприятна карти на условията, в които работят и живеят българските работници в края на 50-те години. Изведено е на преден план повсеместното нарушаване на Кодекса на труда в името на преизпълнение на стопанския план. Макар критиките в доклада да са изцяло насочени към ръководителите на стопански организации и предприятия, очевидно е, че форсираното икономическо развитие е в основата на големия брой трудови злополуки. Явно първият секретар на ЦК на БКП Т. Живков съзира в доклада косвени атаки срещу лансираната лично от него идея за \"големия скок\" на българската икономика. Макар скоро инициативата да е изоставена, желанието за отмъщение и да се поставят на мястото им профсъюзите остава и реакцията не закъснява. През май 1961 г. по препоръка на Политбюро на XI пленум на Централния съвет на профсъюзите висшето профсъюзно ръководството е подложено на тежка критика. То е обвинено, че отклонява професионалните съюзи от основните им задачи, че принизява тяхната роля в общественото развитие и дори води до противопоставянето им на политиката на партията. В резултат на тези критики досегашният председател Т. Прахов е сменен и на негово място е изб ран Стоян Гюров, към когото партийните водачи изразяват пълно доверие. В решение на Политбюро на ЦК на БКП от 22 март 1966 г. е отбелязано, че новото ръководство на профсъюзите се е заело енергично и с разбиране за преодоляване на сериозните слабости и недостатъци от предишния период. Заявено е, че профсъюзите са дали \"съществен принос за успешното изпълнение на четвъртата петилетка, за провеждане в живота решенията на VIII конгрес на БКП за доизграждане на материалнотехническата база на социализма, за развитието на социалистическите обществени отношения, за комунистическото възпитание на масите, за издигане на тяхното жизнено равнище\". Те активно са съдействали \"за по-нататъшното сплотяване на работническата класа, на трудещите се около Българската комунистическа партия и нейната политика\". Като основна заслуга на новото ръководство на профсъюзите е изтъкнато, че за разлика от миналото ръководство, което се занимава ло с второстепенни въпроси (може би тук се визират въпросите за условията на труд и злополуките – б.м. Д. В.), то сега централно място в дейността на профсъюзите заемат задачи за най-активно въвличане на трудовите колективи в борбата им за изпълнение на народностопанските планове, за ускоряване на техническия прогрес, за повишаване на производителността на труда, за разкриване и използване на резервите в производството\". По-надолу в решението са изведени доста ясно основните причини за извършените през май 1961 г. промени в ръководството на профсьюзите. В прав текст е казано, че бързо и смело е преодоляна следваната от бившето профсъюзно ръководство линия на криворазбрана защита на работническите интереси. Заставайки на ленински позиции Цент алният съвет и другите профсъюзни органи проявяват пълно разбиране, че най-добрата защита на интересите на трудещите се е оная, която изхожда от коренните интереси на работническата класа, на народа и в максимална степен съдейства за провеждането в живота на партийната политика за увеличаване богатството на страната и на тази основа – за непрекъснатото повишаване жизненото равнище на трудещите се. Естествено като голям успех на новото ръководство е отчетено задълбочаването на отношенията с профсъюзите от другите братски социалистически страни и най-вече със съветските профсъюзи, като по този начин се повишила ролята на българските профсъюзи в борбата им за укрепване на единството и солидарността на световното работническо движение. В документа на Политбюро ясно са формулирани задачи, които и в бъдеще следва да изпълняват професионалните съюзи в тоталитарната политическа система. Те са изведени в 7 отделни точки. Като първостепенна и главна дейност на профсъюзите е борбата им за мобилизиране на трудещите се маси за изпълнение на стопанските планове, за повишаване производителността на труда, за максимално използване на резервите и възможностите в организирането на производството. В тази връзка се изисква подобряване на организацията и осъществяване на социалистическото съревнование и движението за комунистически труд. Профсъюзите са призовани да работят и за уплътняване на работното време и за пълно използване на материално-техническата база. Така формулирана, тази задача на практика натоварва профсъюзите с дейност, отнасяща се само и единствено до работодателя, т.е. за пореден път е заявено и наложено абсолютно отклоняване от естествените функции на всеки нормален профсъюз. Втората основна задача на профсъюзите е да се превърнат в школа за комунистическо възпитание. Чрез разгръщане на широка и съдържателна културно-масова и идейно-възпитателна работа сред трудещите се и основно сред младите работници и работнички да помагат на партията за възпитанието на съзнателни и активни строители на социализма. В това отношение профсъюзите трябва да засилят борбата срещу остатъците от миналото в съзнанието и поведението на хората, против влиянието на буржоазната идеология, за повишаване революционната бдителност на трудещите се. У работниците и служещите трябва да се възпитава добросъвестно отношение към трудовите им задължения, непримиримост към безстопанствеността и разточителството и към потребителските настроения. И тук се вменява една задача, напълно неприсъща за естествената природа на профсъюзите, действащи в нормална политическа и икономическа система. Едва на трето място в решението на ЦК на БКП е формулирано задължението на профсъюзите да упражняват контрол за подобряване условията на труда и социално-битотото обслужване на работниците и служещите, които се явяват като едни от важните предпоставки за повишаване на тяхната съзнателност и активност в производствената и обществената дейност. За тази цел се заявява, че профсъюзните организации трябва да изискват от ръководителите на предприятията, стопанските и държавните органи строго да спазват трудовите закони, да полагат усилия за подобряване охраната на труда, техниката набезопасността и санитарно-хигиенните условия в предприятията. Най-после е декларирана една присъща за дейността на профсъюзите задача. Но и тя е така формулирана в текста, че става ясно, че е подчинена на главната цел – повишаване на активността на работниците в производствения процес. Освен това тя очевидно влиза в противоречие с предните две задачи, които са посветени главно на провеждането на стопанската политика на управляващата партия. Останалите 4 точки в решението са свързани отново с изпълнението на стопански задачи, като например активно участие в изготвянето на производствените планове – задача, произтичаща от провежданите по това време реформи за частична децентрализация на определянето на плановете на отделните предприятия.", "date": "2018.05.12", "title": "Откъс от \"Аварии и катастрофи. Xроника на социалистическата индустриализация\" на доц. д.и.н. Даниел Вачков"}
{"url": "https://www.dnevnik.bg/sport/2018/05/12/3177816_burni_ekulstoun_zakupi_legendaren_bolid_na_sena_za_41/", "text": "Бившият собственик на Формула 1 Бърни Екълстоун закупи на търг  легендарният болид на Аертон Сена , с който бразилецът спечели последната си шеста победа в Гран при на Монако през 1993 г. Шасито MP4/8-6 на \"Макларън\" беше предложено на търг от Bonhams и макар да се смяташе, че минималната сума ще бъде 5 милиона евро, то Екълстоун го закупи за по-малко. Предложението му беше на сотйност 3.65 милиона евро, а с допълнителните такси 87-годишният британец заплати общо 4.1 милиона. През 1993 г. Сена печели шестата си победа в най-престижното състезание от календара на Формула 1, като изпреварва Деймън Хил с \"Уилямс\" и Жан Алези с \"Ферари\". Успехът е още по-ценен за бразилеца, който преодолява контузия в ръката си, за да победи Михаел Шумахер с повече от половин секунда в квалификацията. В състезанието Сена завършва с 52 секунди пред Хил, въпреки проблем с активното окачване на своя \"Макларън\". Болидът, който беше предложен на търг е с оригиналният двигател на \"Форд\" от състезанието, както и със скоростната кутия. Според запознати болидът на \"Макларън\" все още може да се движи. Екълстоун е голям колекционер на класически автомобили от Формула 1. Той все още притежава голяма част от болидите на \"Брабъм\", чийто шеф беше преди да поеме Формула 1. Болидът на Сена обаче не успя да подобри рекорда, поставен през миналата година. F2001 на \"Ферари\", с който Михаел Шумахер спечели петата си победа в Монако  беше продаден за 7.5 милиона долара от компанията Sotheby’s в Ню Йорк . В проведения търг от Bonhams беше предложен и още един болид от Формула 1. Това беше \"Толеман\" от 1984 г.с който Сена завършва втори в Монако и трети в Брандс Хеч. Той беше продаден за 1.6 милиона евро.", "date": "2018.05.12", "title": "Бърни Екълстоун закупи легендарен болид на Сена за 4.1 милиона евро"}
{"url": "https://www.dnevnik.bg/bulgaria/2018/05/12/3177818_medicinskite_sestri_na_protest_iskat_zaplata_ot_pone/", "text": "Стотици медицински сестри и други медицински специалисти излязоха на протест в София. Те настояват за поне 1500 лв. заплата, за да се спре изтичането на млади специалисти в чужбина и поискаха подкрепа от всички българи. Според тях това да не е протест на \"белите престилки\", а на целия народ. Те скандираха: \"Не можете без нас\". Днес е професионалният им празник. На протеста бе приета протестна декларация, в която медиците заявяват, че са най-многочислени в сектор \"Здравеопазване\" и поискаха политическо съгласие в сферата, промяна на модела за финансиране, стартова заплата в размер на три минимални работни заплати за медицинските служители, както и разработване на дългосрочна стратегия за развитие на системата и възможност за кариерно израстване. Медиците обявиха, че не приемат пренебрежителното отношение към професията си и обявиха готовност за протестни действия, докато не бъдат изпълнени исканията им. В първия работен ден декларацията ще бъде внесена във всички институции, които имат отношение към нея. Протестиращите носеха самолетни билети, на които пише \"Тръгвам си\". Медицинска сестра от Видин си бе подготвила символично и куфара. Според тях работата им е тежка, а апаратурата – недопустимо стара и в много лошо състояние заради липсата на пари. Често работят на по 3-4 места.", "date": "2018.05.12", "title": "Медицинските сестри излязоха на протест, искат заплата от поне 1500 лв."}
{"url": "https://www.dnevnik.bg/razvlechenie/2018/05/12/3177931_cherno-belite_filmi_sa_na_pochit_v_kan/", "text": "Лято\" на неотдавна обвинения в присвояване на публични средства руски режисьор Кирил Серебреников и \"Студена война\" на поляка Павел Павликовски, носител на \"Оскар\" за по-ранния си \"Ида\", определено се откроиха на фестивала на световното кино в Кан с прецизна черно-бяла естетика. Другият общ елемент между двата филма е музиката - по един или друг начин, те са посветени на нея, както и на съдбата на нейните създатели от епохата на комунизма в бившия Съветски съюз и Полша. В центъра на \"Лято\" е личността и творчеството на много талантливия съветски поет и певец с корейски корени Виктор Цой, роден през 1962 и загинал в нелепа автомобилна катастрофа през 1990. Другият основен персонаж е рокпевецът Михайл Науменко, роден през 1955 и починал от инсулт само година след Цой. В голяма степен \"Лято\" се опира и на свидетелските показания на Наталия Науменко, съпруга на Михаил, споделила на главните сценаристи Михаил Идов и Лили Идова интригуващи подробности от интимния живот на двамата музиканти, а също и от общата им борба за създаването на уникалния за началото на осемдесетте години на миналия век Ленинградски рок клуб. За духа на тоталитарното време със свежест и интелигентна ирония Блестящо заснет от известния оператор Владислав Опелянц, филмът вдъхновено се връща към годините, предхождащи т.н. \"перестройка\", която все още не е настъпила, но духът й вече властва в душите на младите хора. Въпреки тесногръдите партийни разбирания за \"водещата роля на партията в изкуството\" епохата на Брежнев вече не е в състояние да спира сформирането на култови музикални групи като \"Зоопарк\" и \"Кино\", имитиращи \"музиката на гнилия Запад\". Всъщност, младите музиканти и поети наистина са се вдъхновявали от стила \"Ню уейв\", но това не прави песните им вторични. Самобитни и талантливи, самите те бързо се превръщат в идоли, които по-възрастните не разбират, а младите обожават. Филмът спечели възторга на Кан, защото показа суровия духовен климат на тоталитарното време с много свежест и интелигентна ирония. Той предизвика симпатии и заради деликатността, с която се показват нееднозначните взаимоотношения между Майкъл Наумов, неговата жена Наталия и по-младия Виктор Цой. Благодарение на любовния триъгълник и модерно заснетите, допълнителни музикални клипове, \"Лято\" въздейства като рок опера, в която споменът за времето не тежи, а по-скоро вълнува. А свободно разхождащият се из действието персонаж, чиято роля е да коментира случващото се, но и да предупреждава, кога и какво \"никога не се е случвало\", внася нотка на оригинална театрална условност. В Кан, естествено, се вдигна много шум около отказа на руските власти да прекъснат домашния арест на Серебреников, който, според съда, трябва да продължи най-малко до средата на юли, 2018. По този повод името на Владимир Путин бе споменавано многократно, както от организаторите на фестивала, така и от екипа на филма: повече от модния певец Роман Билюк (в ролята на Михайл Науменко) и младата звезда Ирина Щаршенбаум (Наталия Науменко) и по-малко - от изгряващия кореец Тео Ю. Но все пак, безрезервна солидарност към режисьора, който, разбира се, не се появи в Кан, за да седне на символичния \"празен стол\", имаше. За култа към Сталин От своя страна, Павел Павликовски връща действието на \"Студена война\" към суровите години след Втората световна война и го прекарва през мракобесния период на култа към Сталин. В затънтено полско село, в което не спира да вали сняг, се случва първата среща между двамата главни герои: талантливата, но непокорна ученичка Зула (Йоана Кулиг) и доста по-възрастният от нея Виктор (Томаш Кот). От там нататък филмът се разхожда между автентичния фолклор на полската провинция, идеологически обременените щампи на комунистическите концерти и софистицирания джаз на бохемския Париж. Героите постоянно се разделят, а пределно концентрираният разказ се превръща в обобщение на тезата - в невъзможно време любовта също не е възможна. Страданията и разминаванията са неизбежни, взаимните обвинения - също. Но, докато в началото Жената е по-непреклонна и обвинява любимия си, че забягва на Запад сам, в момент, в който Тя все още не е готова за това, то към края, не друг, а именно Той се оставя да бъде вкаран в комунистически затвор. Естествено, Павликовски няма за цел да поставя на кантар \"вричанията в любов\". Той просто затяга лутанията и съмненията на двама души в един силно емоционален възел и го държи такъв до края. В същото време не допуска нито една случайна композиция на кадъра и чрез изпипано осветление дискретно прокарва белия цвят сред множеството разновидности на сиви гами. Мрачният фарс \"Донбас\" Точно на другата плоскост се намира новият филм на украинския режисьор Сергей Лозница \"Донбас\", с който Кан откри паралелната си секция \"Особен поглед\". Подобно на предишния си филм \"Кротката\" и тук Лозница пренавива пружината на мрачния фарс, който доминира над всичко и над всеки. Действието е разположено някъде в Източна Украйна, където от 2014 насам се води истинска гражданска война. От едната страна са военните части на украинските правителствени власти, а от другата – представителите на проруско настроените сепаратисти. По средата обаче са местните хора и те се опитват да оцеляват в условията на невиждана мизерия, но само, в случай, че не бъдат застреляни, линчувани от агресивна тълпа на градски площад или пък автобусът им не бъде взривен от поредната мина. Добре известният силов маниер на Лозница този път не предизвика отрицателни реакции, на каквито беше обект \"Кротката\" миналата година в Кан. Това, вероятно е така, защото този път режисьорът е направил нещо повече от един само антируски филм: потъвайки в \"подземието\" на човешките страсти, той нито за момент не вади зрителя от него. Така, прекрачването на \"червената линия\" на възможния предел на възприятия се превръща в своеобразно художествено отрицание на войните, където и да се водят те. Без нито един професионален актьор Не по-малко ангажиран за съдбата на всяко \"човешко същество\" се оказа египетският дебют \"Йомедин\" на режисьора Абу Бакр Шауки, включен в официалния конкурс. В този филм, няма нито един професионален актьор. Главната роля се изпълнява от мъж на средна възраст със сериозно деформирано тяло, заради прекарана в миналото проказа. Във филма той е копт, а малкото момче и негов приятел, с което прекосява почти цялата страна, е от историческата област Нубия. Изборът не е случаен, защото и двете групи хора са сред репресираните малцинства в Египет. Историята за болния мъж и бедното сираче, които се заобичват истински, трогна международната преса до такава степен, че тя, макар и само в писанията си, вече му присъди наградата за дебют \"Златна камера\". Дали обаче това ще случи наистина ще стане ясно на 19-ти май, когато международното жури, водено от Кейт Бланшет, ще обяви своите награди. Подобно масово одобрение предизвика и филмът на младата режисьорка Уанури Кахиу \"Рафики\" (\"Приятелство\"), забранен за разпространение в Кения точно преди старта на фестивала в Кан. Заради сюжета си, в който става дума за внезапно избухнала любов между две млади момичета, Кахиу, която понастоящем живее в Лос Анджелис, рискува да получи в страната си присъда от 14 години затвор. Веднага след прожекцията на филма в Кан стана ясно, че не само \"хомосексуалното съдържание\", показано впрочем пределно сдържано, смущава властите в Кения. А по-скоро обстоятелството, че влюбените едно в друго момичета, всъщност са дъщери на двама опоненти в предстоящите избори. Привидно невинната творба, чиято простата не винаги е в нейна полза, всъщност отправя сериозна критика към начина на управление на африканската държава. Именно заради това думите на Уанури Кахиу на сцената на зала \"Дебюси\": \"бихме искали да заобичате Кения, така както я обичаме ние\" предизвикаха силни аплодисменти.", "date": "2018.05.12", "title": "Черно-белите филми са на почит в Кан"}
{"url": "https://www.dnevnik.bg/sport/2018/05/12/3177939_ekvadorec_specheli_osmiia_etap_v_djiroto_frum_ne/", "text": "Осмият етап в 101-ото издание на \"Джиро д’Италия\" донесе исторически първи успех за Еквадор в една от трите големи колоездачни обиколки. Ричард Карапас от състава на \"Мовистар\" беше най-бърз в отсечката между Прая а Маре и Монтевергине ди Мерколяно. Карапас е първият еквадорец с успех в една от трите обиколки, а родината му стана 34-ата страна, която има етапен победител в Джирото. 24-годишният катерач, който преди два дни облече бялата фланелка за най-добър състезател до 25 години, направи мощна атака в последните 1.5 километра. Състезателят на \"Мовистар\" финишира за 5:11.35 часа и завърши с преднина от седем секунди пред Давиде Формоло (\"Бора\") и Тибо Пино (FDJ). Останалите фаворити бяха на същата разлика, като нямаше драматична развръзка. \"Много съм развълнуван от тази победа, защото свършихме много здрава работа в днешния етап. Наградата е за целия отбор, както и за мен разбира се. Знаех, че трябва да атакувам, а да не чакам спринта, защото там нямаше да имам шанс. Победата е емоционална\", каза Карапас след финала. Лидер в генералното класиране продължава да е Саймън Йейтс (\"Мичълтън Скот\"), който води с 16 секунди пред Том Дюмулен и 26 пред съотборника си Естебан Чавес. С 10-те секунди бонификация и аванса си Карапас се изкачи с три позиции в генералното класиране и вече е осми на 1.06 минути зад Йейтс. Четирите секунди бонус пък позволиха на Пино да прескочи Доменико Поцовиво и вече е четвърти (+41 секунди). Крис Фрум запазва изоставането си от 1.10 минути зад сънародника си Йейтс. Лидерът на \"Скай\" падна на последното изкачване заради своя грешка. При един от обратните завой предната капла на британеца изгуби сцепление на мокрия асфалт и Фрум се озова на шосето, повличайки още един състезател със себе си. Той се изправи бързо и беше върнат в групата от съотборниците си, които впоследствие наложиха високо темпо във финална на изкачването. Фрум обаче падна на дясната си страна, същата която контузи преди първия часовник в Джирото. Осмият етап завърши на изкачването Монтевергине ди Мерколяно, което беше от втора категория. Седем колоездачи успяха да се откъснат: Давиде Вилела (\"Астана\"), Тош ван дер Санде (\"Лото Судал\"), Матео Монтагути (AG2R), Родолфо Торес (\"Андрони\"), Матей Мохорич (\"Бахрейн Мерида\"), Кон Бауман (\"Лото Йъмбо\") и Ян Поланц (\"ОАЕ\"). Техният аванс беше над 6 минути в един момент, но активната езда на \"Мичълтън\", а след това на \"Катюша\" и другите тимове доведе до сериозно стопяване на аванса. На последното изкачване голяма частот бегълците бяха хванати, а последен от тях атакува Бауман. Младият холандец обаче беше хванат в последния километър от Карапас. В неделя завършва първата третина от Джирото с деветия етап. Отсечката е с дължина 225 километра между Песко Санита и Гран Сасо д’Италия (Кампо Императоре). Колоездачите ще трябва да се справят с три изкачвания – едно от втора и две от първа категория, като финалното е 26.4 километра и именно на него завършва етапа.", "date": "2018.05.12", "title": "Еквадорец спечели осмия етап в Джирото, Фрум не загуби време след падане"}
{"url": "https://www.dnevnik.bg/sviat/2018/05/12/3177937_hiliadi_se_vkljuchiha_v_polsha_v_shestvie_na_svobodata/", "text": "Хиляди поляци се включиха в столицата Варшава в организираното от опозицията \"Шествие на свободата\", настоявайки за свобода на съдебната система и спазване на конституцията. Демонстрантите заклеймиха популисткото правителство, което обвиниха в подкопаване на демокрацията, предаде Асошиейтед прес. Много хора носеха полския флаг и знамето на Европейския съюз. Демонстрантите скандираха: \"Конституция!\" и \"Свободни съдилища!\". Главни организатори на протеста бяха две проевропейски и центристки партии - Гражданска платформа и Новочесна (Модерна). В речите си техните лидери обвиниха управляващата консервативна партия Право и справедливост, че подкопава демократичните свободи с реформата си на съдебната система, която й дава голяма власт върху съдилищата. Лидерът на Гражданска платформа Гжегож Схетина заяви, че днешното шествие е посветено на борбата за свобода на избирателния процес. Полската опозиция се опасява, че по време на предстоящите през есента местни избори може да се стигне до нарушения, отбелязва ТАСС. Това е третото \"Шествие на свободата\" във Варшава. Предишните аналогични антиправителствени акции бяха през 2016 и 2017 г. Според неотдавнашно проучване на общественото мнение, цитирано от \"Франс прес\", Гражданска платформа и съюзниците им от Новочесна имат заедно подкрепата на 33,4 на сто от избирателите, а Право и справедливост - на 36,9 на сто. Левицата, която не е представена в парламента, е поддържана от 10 на сто от поляците.", "date": "2018.05.12", "title": "Хиляди се включиха в Полша в \"Шествие на свободата\""}
{"url": "https://www.dnevnik.bg/photos/2018/05/12/3177896_fotogaleriia_shampionskiiat_praznik_na_baiern_mjunhen/", "text": "Байерн\" (Мюнхен) отпразнува спечелването на 28-ата титла в Бундеслигата, получавайки трофея след последния мач за сезона. Рекордьорите на Германия завоюваха титлата за шеста поредна година.", "date": "2018.05.12", "title": "Фотогалерия: Шампионският празник на \"Байерн\" (Мюнхен)"}
{"url": "https://www.dnevnik.bg/bulgaria/2018/05/12/3177940_niama_sledi_ot_boian_petrov_v_lager_3_izdirvaneto/", "text": "Издирващите пеша алпиниста Боян Петров не са го открили и в най-високия Лагер 3 под връх Шиша Пангма. До там са стигнали  двама китайски алпинисти и двама шерпи. Това съобщиха от екипа в България на Петров. По-рано следи от него не бяха открити и в Лагер 2. В района на Лагер 3 са открити различни предмети, но е установено, че са от предишни експедиции. Тази част от екипа утре сутрин тръгва към върха по маршрута на Боян Петров като ще се опитат да установят и дали той го е достигнал. Рано сутринта наетите за издирването хеликоптери направиха облетяване на района под върха, но без резултат. След като се върнаха за презареждане, не можаха да излетят повече заради засилилия се вятър. Утре не се очаква да летят, защото ще има много хора на склона, водещ от Лагер 3 към централния връх, обясни Деян Петков от екипа на Боян Петров. Утре е и последният ден, в който хеликоптерите имат разрешително за полети в Тибет, но властите са уверили, че ако е нужно, веднага ще удължат разрешителното. Това се налага, тъй като хеликоптерите са на непалска компания, а върхът е в Тибет. Разрешителното бе дадено след искане от българските власти. В Лагер 2 тази вечер остава голяма група алпинисти и шерпи, които утре ще изминат бавно маршрута до Лагер 3 като ще направят внимателен оглед. Днешната група по това трасе е вървяла бързо, за да може да достигне най-високия лагер в рамките на един ден. ", "date": "2018.05.12", "title": "Няма следи от Боян Петров в Лагер 3, издирването продължава"}
{"url": "https://www.dnevnik.bg/sport/2018/05/12/3177960_ludogorec_vdigna_sedmata_poredna_titla_sled_zrelishtno/", "text": "Лудогорец\" отпразнува седмата поредна титла в Първа лига, след като вдигна трофея в последното си домакинство за сезона. Тимът от Разград, който си  осигури златните медали на 29 април , завърши наравно 2:2 с \"Левски\" в завързан мач. Клаудиу Кешеру изведе \"Лудогорец\" напред с 26-ия си гол през сезона. Той се разписа от дузпа в началото на мача. След почивката \"Левски\" изравни с точен удар на Прохазка, но пет минути преди края Аймен Белаид си отбеляза автогол. Сините обаче отказаха да се предадат и в 88-ата минута Жерсон Кабрал донесе точката на гостите от София. Равенството позволи на \"Левски\" да увеличи преднината си пред  \"Берое\"  на три точки. Сините заемат третото място, което дава право на участие в бараж за Лига Европа. До края на сезона остават два мача, в които \"Левски\" играе дерби с ЦСКА и после гостува на \"Верея\", а \"Берое\" приема шампионите и гостува на \"Българска армия\". Три дни след  инфарктната загуба с дузпи във финала за Купата на България от \"Славия\" , \"Левски\" излезе с много променен състав. Титулярните си места запазиха Божидар Митрев, Роман Прохазка, Давид Яблонски, Иван Горанов и Габриел Обертан. Вместо наказаните Жорди Гомес, Холмар Ейолфсон и Хали Тиам пък излязоха Ивайло Найденов, Васил Панайотов и Нелуц Рошу. \"Лудогорец\" игра с малко промени, като почивка получи капитанът Светослав Дяков, а Якуб Шверчок остана на пейката. Атаката на шампионите водеха Клаудиу Кешеру, Вандерсон и Върджил Мисиджан. Сред титулярите се завърна и Марселиньо. Още в петата минута \"Лудогорец\" поведе след грешка на \"Левски\" в защита. Натанаел се разходи между трима в жълти екипи и влезе в наказателното поле, където беше препънат от Яблонски, а съдията Георги Кабаков отсъди дузпа. Кешеру застана зад топката и с хладнокръвен удар в долния ляв ъгъл на Божидар Митрев отбеляза. Вратарят на \"Левски\" се хвърли в грешния ъгъл. До почивката \"Лудогорец\" беше по-активният отбор, като вкара и още един гол, но той беше отменен заради засада. \"Левски\" се отчете само с един опасен изстрел на Станислав Костов. През втората част темпото спадна, като \"Лудогорец\" започна да си почива в движение. Влияние оказаха и смените на Димитър Димитров, който пусна на терена по-рядко играещия Цветомир Панов, както и дебютиращият Доминик Янков. При \"Левски\" те обаче свършиха работа, след като на терена се появи Ривалдиньо. В 73-ата минута \"Левски\" изравни след хубава комбинация между Ривалдиньо и Обертан. Тя изведе Роман Прохазка в наказателното поле и словакът не сгреши – 1:1. Последните 10 минути бяха много интересни, като и двата отбора се хвърлиха в атака, което зарадва публиката. Първо в 85-ата минута \"Лудогорец\" отново излезе напред в резултата след нова грешка на гостите. Натанаел центрира остро отляво, а Аймен Белаид в опит да изчисти си вкара автогол. Бранителят плонжира, топката се отби в гредата и падна зад голлинията. Въпреки това \"Левски\" не се отказа и три минути по-късно отново изравни. Голът беше дело на Жерсон Кабрал, но по-голяма роля изигра резервата Паулиньо. Бразилецът атрактивно преодоля Натанаел и намери съотборника си, който с плътен изстрел изравни – 2:2.", "date": "2018.05.12", "title": "\"Лудогорец\" вдигна седмата поредна титла след зрелищно равенство с \"Левски\""}
{"url": "https://www.dnevnik.bg/ot_vas/novini_ot_vas/2018/05/12/3177969_aziia_v_sofiia/", "text": "Момент от откриването на фестивала.", "date": "2018.05.12", "title": "Азия в София"}
{"url": "https://www.dnevnik.bg/biznes/2018/05/12/3177977_germancite_harchat_za_bira_pochti_shest_puti_poveche/", "text": "Германците харчат всяка година близо шест пъти повече пари за бира, отколкото за вино и шампанско, сочи изследване на компанията за маркетингови изследвания \"Нилсън\", цитирано от ДПА. За 2017 г. средностатистическият германски потребител е купил 74 л бира и други напитки на основата на бирата на стойност 7.4 милиарда евро. Консумацията на вино обаче е значително по-малка - само 6.6 л на човек. За тази напитка германците са похарчили общо 1.3 млрд. евро. Въпреки че в Германия има благоприятен климат за производство на вино, консумацията на вина от традиционни германски сортове грозде като \"Граубургундер\" и \"Ризлинг\" отстъпва по популярност на бирата. В проучването на \"Нилсън\" обаче се констатира раздвижване на пазара на бирата, където по-малко популярни марки, както и безалкохолните бири започват да се купуват все повече. Германия е известна с богатите си традиции в пивоварството. Сред тях е и така нареченият закон за чистота на бирата, който е в сила от 1516 г. и с него се ограничава броят на съставките, използвани при варенето на бира.", "date": "2018.05.12", "title": "Германците харчат за бира почти шест пъти повече, отколкото за вино"}
{"url": "https://www.dnevnik.bg/sport/2018/05/12/3177985_cska_postigna_ikonomichna_pobeda_kato_gost_na_vereia/", "text": "След пет мача без победа във всички турнири ЦСКА най-накрая спечели, след като се наложи с 2:0 като гост на \"Верея\". Червените постигнаха първи успех при новия временен треньор Христо Янев. Головете в Стара Загора отбелязаха Александър Барт и Роланд Алберг, като и двете попадения паднаха след почивката. \"На почивката говорихме и казах на момчетата да играят футбол, за да изпитват удоволствие. Не останах доволен от първата част, не си обяснявам защо не играхме добре. Главно проблемите ни дойдоха от наши грешки, има и какво да се работи. Всеки мач има значение за нас\", каза след срещата Янев. След лежерно първо полувреме голове не паднаха. И двата отбора бяха предпазливи, а ЦСКА допусна много брак в действията си. Най-доброто положение за гостите беше на сметката на Едвин Джеси, но вратарят на \"Верея\" Богомил Цинцарски спаси. В 31-ата минута Илиян Йорданов излезе сам срещу вратаря на ЦСКА Черниаускас, но пропусна. Минута по-късно и \"Верея\" удари греда след удар на Денислав Станчев. След почивката ЦСКА беше по-активният отбор и излезе коренно променен за вторите 45 минути. Влизането на Тиаго Родригес и Кирил Десподов освежи играта на червените и отборът изглеждаше доста по-добре. В 55-ата минута Станислав Манолев удари греда, но десет минути по-късно ЦСКА успя да открие. Автор на гола стана Александър Барт, който се разписа след корнер. Централният защитник скочи най-високо на първата греда и отклони топката в мрежата – 0:1. За опитния бранител това беше първи гол с екипа на червените, откакто се присъедини към отбора. \"Верея\" опита да отговори и в 71-ата минута отново удари греда. Това се случи след удар от около 25 метра на Антон Огнянов. Само минута по-късно се стигна до ситуация пред вратата на \"Верея\" и ЦСКА отбеляза втори гол. Вратарят Богомил Цинцарски не се намеси убедително и изпусна топката, а притичалият Алберг вкара втори гол. \"Беше важно да си тръгнем с три точки, особено заради феновете, които бяха тук в Стара Загора. Не мисля, че играхме много добре, но поне си свършихме работата\", каза след мача един от голмайсторите Барт, който беше избран и за играч на мача.. Той поздрави отбора на \"Верея\" и добави, че ЦСКА трябва да се представя много по-силно.", "date": "2018.05.12", "title": "ЦСКА постигна икономична победа като гост на \"Верея\""}
{"url": "https://www.dnevnik.bg/video/2018/05/12/3177962_borisov_vdiga_moratoriuma_za_stroitelstvoto_na_aec/", "text": "До седмици правителството ще внесе в парламента предложение проектът за втората атомна да бъде размразен, съобщи премиерът Бойко Борисов в Стара Загора, където беше на сбирка на Политическата академия на ГЕРБ. Мораториумът трябва да падне преди срещата на държавните и правителствени ръководители на страните от Централна и Източна Европа и Китай, която ще е през юли в София. Борисов подчерта, че за да може да започнат реални разговори с потенциалния инвеститор, парламентът трябва да даде мандат за това. През седмицата  представители на Китайската национална ядрена корпорация (CNNC) обявиха , че са заинтересовани от изграждането на \"Белене\". На площадката на централата има два ядрени реактора, които страната ни поръча на Русия преди години. До момента България е вложила 3 милиарда лева. От българска страна е било подчертано, че ако проектът се реализира, това ще стане чрез конкурс за избор на стратегически инвеститор. \"Няма да бъдат предоставяни държани гаранции по проекта или сключвани дългосрочни договори за изкупуване на произведената електроенергия\",  заяви тогава  вицепремиерът Томислав Дончев.", "date": "2018.05.12", "title": "Борисов вдига мораториума за строителството на АЕЦ \"Белене\""}
