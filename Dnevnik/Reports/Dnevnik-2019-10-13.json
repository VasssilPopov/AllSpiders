{"url": "https://www.dnevnik.bg/evropa/2019/10/13/3976112_vtori_mandat_za_nacional-populistite_v_polsha/", "text": "Управляващата в Полша партия \"Право и справедливост\" (PiS) получава подкрепата на 43.6% от избирателите и ще управлява самостоятелно още един 4-годишен мандат. Това сочат екзит пол данни от днешните парламентарни избори. Те не се различават от последните прогнози, давали над 44% от гласовете за PiS, но и потвърждават, че партията не успява да прекрачи прага от 50% от гласовете на тези избори. Последното се превежда като относително добра новина, че поляците ще имат солидно присъствие на опозицията в парламента и че \"Варшава няма да бъде Будапеща\". Силният резултат на управляващите се дължи и на факта, че опозицията не се обедини в единен блок. Основната група - либералната \"Гражданска коалиция\", събира 27.4% подкрепа. Следват обединение на левите партии с 11.9%, коалицията PSL/KUKIZ'15 - 9.6% и крайно дясната конфедерация - 6.4%.           Броени минути след края на изборния ден лидерът на PiS Ярослав Качински обяви победа, а прогнозите на частната TVN24 показват, че партията ще има мнозинството от местата в долната камара. На изборите над 30 милиона души с право на глас трябваше да изберат 460 депутати в Сейма - долната камара, и 100 сенатори. Прогнозните резултати в проценти означават 239 места за PiS, 130 - за \"Гражданска коалиция\", 43 за левицата, 34 да PSL и 13 - за крайно десните. Това са едни от най-важните парламентарни избори за Полша от падането на комунизма преди 30 години. Причината е, че отстъплението от либералните принципи на демокрацията от страна на управляващите може да стане необратима тенденция с още един 4-годишен мандат. Най-острите критици на национал-популистите в правителството казват, че Полша е на ръба между изпадане в тоталитарна теокрация и началото на завръщане в Европа, макар и с консервативни и евроскептични лидери на власт, които все пак ще предпазят страната от преминаване към \"унгарски сценарий\". \"Право и справедливост\" този път плашеше симпатизантите си в консервативната и силно религиозна Полша с това, че Европа им налагала ЛГБТ ценности, които застрашавали с унищожение полската идентичност. Но значително по-голяма част от популярността се дължи на щедрите социални програми и в частнот на увеличените повече от два пъти за 4 години като дял от БВП разходи за семейно подпомагане. Това бе първото правителство от 30 години, което скъсва със сдържането на бюджетните разходи - политика, благодарение на която изостаналата от десетилетията комунизъм икономика се превърна в една от най-динамичните в Европа. Социолози и анализатори отбелязаха по време на кампанията, че за по-бедните поляци детските и други помощи наистина са значителна сума и че най-после хората, които не са усетили особена полза от еврочленството, започнали са да се чувстват \"у дома\" в родината си и имат надежда, че може да бъде преодолян \"вечния полски комплекс, че сме по-бедни\".     ", "date": "2019.10.13", "title": "Втори мандат за национал-популистите в Полша, получаващи почти 44% от гласовете"}
{"url": "https://www.dnevnik.bg/v_pamet/2019/10/13/3975942_pochina_djaz_muzikantut_milcho_leviev/", "text": "Българският джаз музикант, пианист, композитор и аранжор Милчо Левиев почина на 81 години, съобщи сайтът \"Площад Славейков\", позовавайки се на негови близки. Би Ти Ви допълва, че той е починал в Солун след тежко боледуване. Джазменът завършва държавната консерватория в София, където негови професори са Панчо Владигеров и Андрей Стоянов. Кариерата си започва в Пловдивския драматичен театър, след това е диригент на бигбенда на Българското национално радио. От 1963 г. до 1968 г. работи като солист и диригент на Пловдивската и на Софийската филхармония. По идея на Радой Ралин създава групата \"Джаз фокус '65\", през 1970 г. заминава за Лос Анджелис и остава там до 1977 година. В началото на 80-те години се завръща за кратко в България и изнася поредица от концерти. Преподава в Южнокалифорнийския университет, има майсторски клас в Нов български университет. На студентите си от НБУ обича да разказва една индийска притча: \"Животът е една неофициална школа. Всеки ден ви се дава възможност да научите поне един урок. Ако внимавате. Урокът се повтаря, докато се научи.\" Левиев е двукратен носител на \"Грами\", притежава приза Dramalogue за най-добър музикален директор (1987), почетен доктор е на Парижката и на Лондонската музикална академия. За него друг голям джазмен - Дон Елис, казва, че Милчо Левиев е от съвременните гении в джаза. \"Той може да каже всичко с пианото\", казва великият тромпетист още през 1974 г. В началото на март тази година той обяви, че се  отказва от титлата \"Почетен гражданин на Пловдив\"  заради разочарованието от отношението на общинската администрация.", "date": "2019.10.13", "title": "Почина джаз музикантът Милчо Левиев"}
{"url": "https://www.dnevnik.bg/analizi/2019/10/13/3975933_starata_patriotichna_pesen_na_nov_glas/", "text": "                         Наближаващите местни избори допълнително изнервят и без това разпалената обществена обстановка, резултат от предстоящия избор на главен прокурор и решението за предсрочното освобождаване на Джок Полфрийман. Вече не особено обединените патриоти дори стигат до законодателно изпускане на нервите, за което може само да гадаем дали е резултат от политическа поръчка или самодейна борба за още гласоподаватели. Става въпрос за предложените от \"патриотите\" изменения в Закона за съдебната власт (ЗСВ), според които източниците на финансиране на магистратските организации следва да бъдат \"само члeнcĸи внoc, имyщecтвeни внocĸи и дapeния oт тexнитe члeнoвe, ĸaĸтo и cpeдcтвa oт пpoгpaми и фoндoвe нa EC, както и средства по Финaнcoвия мexaнизъм нa Eвpoпeйcĸoтo иĸoнoмичecĸo пpocтpaнcтвo и Hopвeжĸия финaнcoв мexaнизъм\". Депутати от ПП \"Атака\" стигат и по-далеч с предложение магистратите въобще да нямат право да \"образуват и да членуват в професионални и неправителствени организации\". Това се случва за втори път в рамките само на две години. Същото предложение е направено и през 2017 г., но не е прието. Приема се обаче задължението всеки магистрат да декларира членството си в дадена организация, срещу подобно сериозно  уязвяване на правото  на сдружаване на магистратите. Това уточнение е важно, защото разкрива последователността, с която Съюзът на съдиите в България (ССБ) е атакуван от властта. Не е тайна, че подобни законодателни изменения се предприемат именно заради тази съсловна организация и критичните им позиции срещу опитите за овладяването на съда и поругаване на върховенството на правото. Дейност, от която останалите организации на магистрати (Асоциация на българските административни съдии, Българска съдийска асоциация, Асоциация на прокурорите и Камара на следователите) по-скоро странят. Мотивите и към двете предложения говорят за някаква \"външна намеса\", която явно се прокрадва със самото сдружаване (хипотезата на \"Атака\") или чрез финансирането (хипотезата на Валери Симеонов). Докато първата е очевидно абсурдна (поради явно противоречие с Конституцията и международните стандарти), то втората се опитва да създаде впечатление за състоятелност на искането. – финансиране на неправителствените организации, включително магистратските, не се случва безхаберно, а по силата на правила, установени в Закона за юридическите лица с нестопанска цел (ЗЮЛНЦ), Закона за счетоводството, Закона за мерките срещу изпирането на пари и Закона за мерките срещу финансирането на тероризма. Т.е. има строга отчетност на средствата и към настоящия момент; – средствата се използват за организиране на семинари, конференции, обучения, участие на външни лектори, издаване на наръчници и др.; за възнаграждения на администрацията (служители, които не са съдии). Съдиите, включително в управителния и контролния орган, не получават заплащане за работата си в съсловната организация, а извършват дейността си pro bono; – условие е разходването на средствата да е неразривно свързано с поставените от организацията цели. Ограничения в дейността и средствата за постигане целите на юридическите лица с нестопанска цел могат да се определят само със закон при изрично изброените в Конституцията основания; – както пише Европейската асоциация на съдиите през 2017 г., когато предложенията за ограничаване на източниците на финансиране за пръв път са на дневен ред: \"Абсурдни и нерядко присъщи на недемократични общества са доводите, изложени в мотивите към проекта, че се налага предлаганото ограничение, за да се предотвратят зависимости от \"чуждестранно влияние\". Автентичната цел на тези предложения всъщност е друга - открито идентифицират недъзите му и критикуват поругаването му от другите власти. Нещо като атаката срещу председателя на състава, постановил условното предсрочно освобождаване на австралийския гражданин – атакува се един, но се цели и \"генерална превенция\" – предупреждение към останалите съдии да внимават в картинката. Прозира силното желание за обезвреждането на ССБ и превръщането му в казионна организация, която няма да създава неудобство. И това е само част от дискредитирането и/или откровената агресия срещу активни организации, развихрило се с особена сила през последната година. Като се започне от циничното отношение и необосновани нападки (\"Най-обикновено кльопане на пари\", \"изразходване на пари, на което сме свидетели в продължение на години, години, години!\", \"паразитиране на гърба на съдебната реформа\", \"чийто ефект е толкова спорен, че не може да бъде\" - Пълен стенографски протокол № 6 от заседанието на Пленума на ВСС, проведено на 14.03.2019 г., стр. 51-58) от главния прокурор и членове на ВСС срещу граждански обединения в сферата на правосъдието от март т.г. и се стигне до изстъпленията на Ангел Джамбазки, призоваващ за \"закриване\" на неправителствени организации. Походът срещу останалите свободни журналисти, независими съдии и критични НПО е в разгара си и ако се стигне до тяхното отстраняване или обезвреждане, пълното овладяване на държавата ще е постигнато.", "date": "2019.10.13", "title": "Старата \"патриотична\" песен на нов глас"}
{"url": "https://www.dnevnik.bg/analizi/2019/10/13/3975945_21_vuprosa_i_otgovora_za_vzimaneto_na_deca/", "text": "                         Всички знаем, че социалното министерство фатално се забави с комуникацията и истерията по \"отнемане\" на деца достигна своя пик. Явно родителите са притеснени. Явно някои хора целенасочено ги лъжат, за да използват страховете им. В момента трябва да се говори, и говори, и говори, да се обяснява отново и отново истината, да се дава информация, за да се успокоят хората. За улеснение предлагам 21 потенциални въпроси и отговори. Не са изчерпателни, но са добра основа.  Социалните служби не взимат деца. Те само следят за случаи на доказано насилие над деца или отказ на родителите да си изпълняват задълженията да осигуряват минимално ниво спокойно детство. Щом се грижите добре, социалните служби може само да ви поздравят. Жената може да е била наплашена или целенасочено да Ви заблуждава. Социалните не взимат деца. Спасяването на застрашени деца минава през няколко задължителни фази: • първо се установява какъв е проблемът, има ли насилие, има ли непосредствена заплаха за здравето и живота на детето, има ли поне минимални условия за живот, близки до човешките, и други подобни; • второ, дълго време се работи със семейството да подобри условията или поведението си; • дават помощи и съвети, за да се спаси семейството; • чак след това се започва запознаване на съда с всички факти и доказателства; • и след като съдът постанови, че детето е заплашено, социалните служители го настаняват в друг дом, за да не страда допълнително. Понякога има толкова тежки случаи, че няма как детето да остане под един покрив с насилника си. Например, ако е установено, че родител изнасилва 10-годишното си дете (както имаше случай в Казанлък), няма как да се остави детето в къщата. Да, Вие си гледате детето добре, но всяка година 4000 нови деца са заплашени от насилие. Мерките са предвидени за тези случаи. Не, това са тежки случаи на системно насилие. Като детето, докарано в Пирогов само преди дни, със счупен череп и счупени няколко ребра. Да, голяма част хората си гледат добре децата. Но за съжаление има родители, които се отказват от родителските си отговорности или направо от децата си. Социалните служби започват да се интересуват от казусите и да се опитват да помогнат само в подобни случаи. Не, никой не иска да се дебнат всички хора. Разчита се на сигнали в случай на насилие над деца. Всеки може да подаде сигнал, ако мисли, че има насилие над дете. И май всички трябва да сме радостни от тази гражданска активност. Не. Това означава, че ще социалните служби ще направят проверка. Което май е добре, защото сигналите трябва да се проверяват. Може наистина да има насилие. А ако няма насилие, социалните работници ще се извинят и ще си тръгнат. Социалните работници са опитни психолози, социолози и имат много практически опит. Виждали са какво ли не. Насилието има много форми и те трябва да ги разпознаят. Ако имат съмнения, само дават предписания дали да се проследи съответното семейство. Всички техни действия се записват и след това подлежат на строга проверка. Ако се установят неправомерни действия, наказанията са строги. Да, всеки има това право. Доверие се трупа трудно. Но ако просто се махне цялата система, 4000 деца на година остават без закрила. Трябва заедно да се работи, да има обратна връзка, за да знаят социалните работници какво да подобрят, да станат по-добри и да имат по-високо ниво на доверие. Не. Няма такива текстове. А и работата по Стратегията е спряна, няма от какво да се притеснявате. Не. Няма такива текстове. Процедурата е от няколко стъпки, описани във Въпрос 4. Конкретният случай е целенасочено разказан превратно. С тези родители е работено години наред, била им е оказвана всякаква помощ, включително финансова, били са им давани консултации и други помощи, и те пак не са полагали и елементарни усилия да осигурят човешки условия за децата. Децата са изведени от среда, в която са живели сред боклуци, сред плъхове, буквално са били дехуманизирани. И са били изведени след съдебни решения. Ако родителите покажат поне желание да разберат какво е да си родител, децата ще бъдат върнати. Не, не може само с такова оплакване. Ако детето се оплаче, че го бият или насилват по друг начин редовно, тогава ще се направи проверка. О 19: Не. Този телефон е само за деца, които са претърпели насилие. И които нямат как по друг начин да се оплачат. Ако дете просто каже, че не му купуват шоколад, ще му бъде казано да е по-послушно. Неправителствените организации помагат там, където има нужда от подкрепа. Ако администрацията може сама да се справи, или хората сами се организират, НПО-тата няма какво да правят. Финансиранията са им публични, всичко е качено на сайтовете им, има публичен регистър в Министерството на правосъдието, всичко може да се провери. Това на практика са организации от хора, които помагат на администрацията да си върши по-добре работата. И помагат в комуникацията между хората и администрацията. Норвегия не иска нашите деца. Някои хора целенасочено правят фалшива връзка между норвежка социална служба и някакви нейни практики с нашата действителност. Няма такава връзка. Ако сте в Норвегия, трябва да се съобразявате с норвежките закони. Щом сте в България, за всички важат българските закони. Знам, че това не изчерпва темата. Но ако не се говори, манипулаторите ще продължат да лъжат. Липсата на комуникация ражда чудовища. Дано съм бил полезен.", "date": "2019.10.13", "title": "21 въпроса и отговора за \"взимането на деца\""}
{"url": "https://www.dnevnik.bg/evropa/2019/10/13/3974759_upravliavashtite_v_polsha_nacionalisti_veroiatno_shte/", "text": "Управляващата в Полша партия \"Право и справедливост\" (ПиС) вероятно днес ще спечели втори мандат, но избирателната активност в ключовите за нея селски райони може да определи дали ще управлява сама или ще трябва да търси съюзници сред опозицията, пише \"Ройтерс\". Лидерът на ПиС Ярослав Качински иска силен мандат за партията си, който може да й помогне да разшири спорните политики, включително съдебните реформи, които  срещат съпротива  от страна на Европейския съюз. След четири години на власт, белязани от скандали в държавни институции,  които не оказаха особено влияние  върху популярността й, ПиС сега получава около 40-44%, по-голяма подкрепа от която и да е друга партия в страната. Непоклатимата й популярност се дължи в голяма степен на  щедрите й социални политики . На изборите през 2015 г. тя спечели 37.6%. \"Евронюз\" отбелязва, че въпреки честите спорове с ЕС заради върховенството на закона, околната среда и мигрантите, ПиС остава популярна в Полша основно благодарение на социални програми, включващи 500 злоти (116 евро) месечно за всяко дете в семейството. Сега тя обещава почти двойно по-голяма минимална заплата, ако бъде преизбрана. Избирателната активност в селските райони обаче е традиционно по-ниска. Там живее мнозинството от основния електорат на ПиС – по-бедните гласоподаватели, чийто живот се подобри благодарение на програмата й за субсидии за деца.      Управляващите спечелиха изборите за Европейски парламент през май, когато активността бе рекордно висока за европейски вот в Полша – 45.6% в сравнение с под 24% преди пет години. Днешното гласуване се провежда на фона на засилваща се политическа поляризация в Полша. ПиС представи вота като избор между едно честно общество, което поддържа католическите ценности, и един либерален ред, който насърчава малцина избрани и застрашава семейния живот. Партията е и против това, което нарича \" ЛГБТ идеология \". Проучване на IBRIS обаче показа, че само 39% от избирателите на ПиС са \"много решени\" да гласуват, срещу 69% от поляците, които подкрепят основната опозиционна партия \"Гражданска платформа\", ръководена преди от председателя на Европейския съвет Доналд Туск. Над 90% от поддръжниците на левия блок, който е на трето място в социологическите проучвания, казват, че са много решени да гласуват. Според анкета на Kantar от 9-10 октомври ПиС получава 40% от гласовете, \"Гражданска коалиция\", включваща и \"Гражданска платформа\", 26%, левият блок \"Левица\" - 12%, крайнодясната \"Конфедерация\" - 7%, Полска народна партия/\"Кукиз'15\" - 7%.      \"Гардиън\" отбелязва, че през изминалите четири години \"Гражданска платформа\", която управлява между 2007 и 2015 г. е вложила енергия в атакуването на правосъдните и конституционни реформи на \"Право и справедливост\". Този подход обаче постигна слаб успех отвъд обичайната база на партията. Последвалата кампания на опозицията също не спечели голяма подкрепа – тя предпочете да посочва грешките на управляващите, вместо да казва какво ще направи, за да подобри страната, ако получи този шанс. Изданието посочва, че макар опозиционните партии да не хранят илюзии, все пак има някаква надежда, че ПиС няма да може да сформира правителство и че либералните и леви опозиционни сили може да управляват като широка коалиция. Заради сложната аритметика в полската система, много може да зависи от това дали двете по-малки партии, една от тях крайнодясна, ще успеят да прескочат прага от 5% за влизане в парламента. \"Знаем как да убедим хората в големите градове, проблемът ни е как да убедим хората в селските райони на юг и изток, особено когато там има такъв ефект от пропагандата на правителството\", коментира Рафал Тшасковски, кметът на Варшава и член на \"Гражданска коалиция\".", "date": "2019.10.13", "title": "Управляващите в Полша националисти се готвят за победа на изборите днес"}
{"url": "https://www.dnevnik.bg/sport/2019/10/13/3975412_moje_li_katar_da_osiguri_zabavlenie_na_futbolnite/", "text": "Провеждането на  световното първенство по лека атлетика в Катар предизвика критики  заради слабата посещаемост на стадиона и горещите условия при надпреварите на открито, но имаше и друго нещо, което порази много посетители в страната, която ще приеме световното по футбол през 2022 г, и това е липсата на неща, които да се правят. Много хора, които посещават града за пръв път, прекараха част от свободното си време в търговските центрове, защото намират Доха за предимно пригоден за автомобили и с липса на атракции. Трудността да се намери алкохол, продаван само на шепа разрешени места, на цени, които започват от около 15 долара за половин литър бира, също предизвика отзвук. Държавата в Персийския залив беше обявена за един от десетте най-нелюбезни за посещение според списанието Conde Nast Traveler през 2016 г., където читателите се оплакаха, че е грозно и има \"ужасен\" трафик. Междувременно форумите за чуждестранни жители са обсипани с оплаквания, че Доха е скучен, макар и безопасен.      \"Женени сме и нямаме деца, като установихме, че Доха е изключително скучна около 95% от времето, тъй като има шокираща липса на забавления в град с такъв мащаб\", се казва в сайта на Tales from a Small Planet. Това поражда въпроса дали Катар може да осигури забавление на феновете по време на световното по футбол през 2022 г, особено на латиноамериканците, които оживиха последните два турнира. Допълнително усложнение е, че в момента страната е под политически и търговски бойкот съседите Саудитска Арабия, Бахрейн и Обединени арабски емирства. Заедно с Египет те обвиняват Катар в подкрепа на тероризма, като Доха отрича твърденията. Напрежението между Катар и четирите арабски страни намали броя на директните полети до Доха, а онези, извършвани от държавната авиокомпания Qatar Airways, трябва да правят продължителни отклонения. Тези, които пътуват между Доха и ОАЕ обаче трябва да летят през трета страна заради бойкота в сравнение с това, което някога е било приблизително едночасов директен полет.      Изпълнителният директор на световното по футбол Насер ал Хатер увери наскоро, че Катар очаква милион фенове и ще има достатъчно забавления, които да ги задържи заети в дните без мачове. \"Когато отборите им не играят, има много неща, които могат да направят\", каза той и добави, че феновете могат да отидат на други мачове, благодарение на близостта на осемте стадиона. Хатер увери че алкохолът ще бъде по-лесно достъпен, като наскоро организационният комитет публикува списък с \"10 неща за вършене в Катар освен футбола\". Те включват разходка по седемкилометровата алея на брега на морето, посещение на музеи и \"пазаруване, докато не окапете\". Страната се опита да се превърне в по-привлекателна за туристите и тази година стартира инициатива \"Лято в Катар\", за да привлече посетители през горещите месеци юни, юли и август. Елегантно ново метро отвори тази година и се разширява, макар гарите да изглеждат изолирани и да се обслужват от автобуси и таксита. Организаторите на световното все още не са обявили визовата си политика за 2022 г. и дали феновете ще бъдат допускани без билети или настаняване. Държавата вече облекчи изискванията си за виза преди две години. Граждани на повече от 80 държави, включително всички страни в Южна Америка и Европа, получиха безвизово пътуване, докато електронните визи за останалите обикновено се издават за четири дни. \"Осемдесет и пет нации могат да дойдат и да посетят Катар без виза, което със сигурност е по-лесно за посещение, от което и да е друго световно първенство в Европа или САЩ\", казва Андреас Криг, асистент в King's College London, който преди това е работил като консултант в Катарската военна академия. Други обаче имат своите съмнения, предполагайки, че организаторите на шампионата по лека атлетика не успяха да разберат, че за провеждането на успешно събитие, е необходимо повече от лъскав и климатизиран стадион. \"Не съм сигурен, че Катар разбира достатъчно добре посетителите и техните нужди, нито смятам, че посетителите на Катар са толкова откровени и разбиращи, колкото биха могли да бъдат\", заяви Саймън Чадуик, професор в британското бизнес училище \"Салфорд\". Чадуик се опасява, че феновете извън Близкия изток наистина могат да бъдат възпрепятствани от \"преобладаващите схващания за региона по целия свят, вероятните разходи да бъдат там и евентуалното чувство, че ниската посещаемост може да подкопае събитието\". Той добави: \"Струва ми се, че Катар се нуждае от цялостна стратегия за ангажиране на феновете. В противен случай може да бъде изложен отново на критиките, пред които току-що беше изправен на световното по лека атлетика\". ", "date": "2019.10.13", "title": "Може ли Катар да осигури забавление на футболните фенове"}
{"url": "https://www.dnevnik.bg/politika/2019/10/13/3975871_borisov_zaminava_na_poseshtenie_v_iordaniia/", "text": "Министър-председателят Бойко Борисов ще бъде на посещение в Хашемитско кралство Йордания днес по покана на крал Абдулла II бин ал-Хусейн. Целта на визитата на премиера Бойко Борисов в Аман е затвърждаването на традиционно приятелските отношения между България и Йордания, продължаването на позитивния политически диалог, както и укрепването на сътрудничеството в областта на културата и опазването на културното наследство, туризма, търговията и икономиката, съобщиха от правителствената информационна служба. В столицата на Кралство Йордания българският министър-председател Бойко Борисов ще проведе срещи с крал Абдулла II бин ал-Хусейн и с премиера Омар Раззаз, на които освен двустранни теми от взаимен интерес, ще бъдат обсъдени и актуални регионални и международни въпроси. В ръководената от българския министър-председател делегация в Аман ще бъдат министърът на културата Боил Банов, министърът на транспорта, информационните технологии и съобщенията Росен Желязков и министърът на туризма Николина Ангелкова.", "date": "2019.10.13", "title": "Борисов заминава на посещение в Йордания"}
{"url": "https://www.dnevnik.bg/sviat/2019/10/13/3934829_surbiia_i_kitai_-_hronika_na_edno_stomaneno/", "text": "Когато през 2015 г. дете умира, блъснато от кола в Белград, сръбската полиция прекарва два месеца в опит да открие извършителя. Установява, че той е в Китай и праща негови снимки на колегите си в азиатската държава. Шофьорът е арестуван за три дни. Четири години по-късно китайски полицаи за пръв път патрулираха със сръбските в Белград. Би било дребен детайл, ако не бе подплатен със започналата доставка на стотици камери, посещения на най-високо китайско ниво и инвестициии и заеми за милиарди евро. Сред  общото източноевропейско разочарование  от работата с Пекин Белград се откроява, а и президентът Александър Вучич не се свени да облече разликата в думи. На церемония за 70-годишнината на Китайската народна република в Белград - 10 дни преди самия юбилей - той заяви, че Китай  \"няма по-надежден партньор и по-искрен приятел.\" Докато светът все повече осъзнава, че втората свръхсила от известно време се казва Китай, азиатският гигант вече е сред желаните партньори на редица държави, търсещи врата към просперитета. А на Балканите най-добрият пример е не в България, която  често говори за китайски инвестиции . Той е само на 59 км западно от София. Опасен ли е желаният партньор, какво е влиянието му върху слабите демокрации и как точно Сърбия се оказа обвързана с Китай в \"стоманено приятелство\"? \"Дневник\" обобщи историята на тази връзка и потърси експерти, за да намери отговора. Все по-близки Сърбия и Китай работят заедно от години и не Вучич, обвиняван от опозицията, медии и активисти в посегателства срещу сръбската демокрация (заплашена според тях и от Пекин), е причината за това. Историята започна през 2009 г., когато премиер бе Мирко Цветкович, а президент - Борис Тадич, със споразумение за стратегическо партньорство и Меморандум за сътрудничество между вътрешното министерство в Белград и това за обществената сигурност в Пекин. Последва меморандум за проекта \"Безопасен град\" с технологичния гитант \"Хуауей\" и за взаимодействие на компанията със сръбски образователни институции. Наскоро \"Хуауей\" пое още една задача - инфраструктура за широколентов интернет по сръбските магистрали. В ход е и доставката на над 1000 наблюдателни камери - в Белград и другаде (властите не споделиха локацията, но  сръбски медии  го направиха). Китай е страна, чиито камери с възможности за лицево разпознаване (няколкостотин хиляди из страната) се използват за засилен контрол над гражданите; но само с цел спазване на закона, твърдят властите в Пекин. За тези десет години пари и проекти потекоха от втората най-голяма икономика към Сърбия. Китайската корпорация China Road and Bridge Corporation (строител на  спорен мост в Хърватия  и магистрала в Черна гора), с финансиране от Exim Bank, изгради мост над река Дунав в Белград. Китайски е и проектът (за над 2 млрд. долара) за жп трасе между Белград и Будапеща, предизвикало съпротивата на Брюксел заради нарушения на законодателството за обществени поръчки унгарска страна. Лидерите на Сърбия и Китай - Вучич и президента Си Цзинпин - размениха посещения през 2016 и 2018 г. Оттогава китайски компании спасиха от фалит две сръбски (стоманолеярната \"Железара Смедерево\" и РТБ \"Бор\") с 10 хил. служители, сръбски институции подписаха договори за доставка на китайска военна техника. В Зренянин, Войводина, Shandong Linglong Tire Co ще изгради фабрика за гуми. Само преди седмици Китай  дари  военна техника, която, според министъра на отбраната Александър Вулин, се оценява на милиони евро. Малко по-рано в Белград бе и членът на Политбюро към Централния комитет на комунистическата партия Мън Дзиенджу и двете страни си обещаха да продължат сътрудничеството. Според сръбския министър на инфраструктурата Зорана Михайлович общата сума на инвестиционното финансиране и заемите от Китай възлиза на около 5 млрд. евро и ще има още. Други представители на властта изтъкват, че Пекин също печели от това, тъй като Сърбия географски е важна брънка от проекта \"Един пояс, един път\" и свързва управляваното от китайска компания пристанище в Пирея, Гърция, с централна Европа. Задълбочаващите се връзки (и визовата либерализация отпреди две години) водят със себе си не само политици и предприемачи, а и поток от китайски туристи - именно на тях трябва да помагат полицаите от азиатската държава по думите на посланика на Пекин в Белград. Това партньорство \"се базира на конкретни доводи и няма много пространство за неискреност,\" казва асистентът в Белградския фонд за върховни постижения в политиката и Белградския форум за сигурност Стефан Владисавлев, попитан дали Вучич говори сериозно за близостта с Китай. Заради всички ползи за икономиката \"китайското присъствие се оценява високо... както от политическите елити, така и от широката публика,\" смята политологът. Затова думите на президента \"може да не са далеч от истината.\" На друго мнение е Вук Вуксанович, изследовател от London School of Economics, работил и в сръбското външно министерство. Президентът \"обича да говори с хиперболи за дейността си и дейността на правителството\" и това е замислено \"като похвала за китайските партньори, но и като форма на самореклама пред собствените избиратели,\" обяснява той. Същевременно, \"ако човек се вгледа в малкия ѝ размер, (Сърбия) е получила непропорционално голямо китайско внимание и финансови ресурси.\" \"Твърде голям, за да бъде игнориран\" С тези непропорционални ресурси Пекин жъне успехи сред сръбското общество. Проучване от миналата година показа, че Сърбия е сред държавите, където мнозина гледат на Русия и Китай като водещи инвеститори,  докато в действителност тази роля е на европейски страни . В скорошна публикация Вуксанович отбелязва, че непознанието и неразбирането на Китайската комунистическа партия също подпомагат изграждането на връзката, особено докато в сръбското общество има малко информация както за условията на сделките, така и за начините, по които партията упражнява влияние в чужбина и ограниченото, филтрирано медийно отразяване. Защо обаче самите известни с прагматизма си сръбски власти, които също не познават добре партията и имат сравнително малък опит с Пекин, се впуснаха в това приключение? \"Китай стана твърде голям, за да го игнорира който и да било,\" обяснява за \"Дневник\" Вуксанович. \"Сърбия не е изключение и китайските пари са възможност, която Сърбия чувства, че не може да откаже, при липса на по-добра алтернатива.\" Ако се оставят настрана идеологическите разлики между лидерите Тито и Мао Дзедун по време на комунизма, \"няма история на враждебност\" между тях, а Китай е твърде далеч, за да заплашва сигурността. Ако се добавят болезнените спомени на сръбския елит от 90-те, това обяснява защо възходът на Китай изглежда като \"процес, в който Сърбия ще има по-изгодна международна среда, за да защити интересите си.\"      Може ли обаче \"стоманеното приятелство\" да стане \"стоманена хватка\"? Сърбия между Замбия и Шри Ланка  Притеснените от Китай експерти и журналисти твърдят, че сръбската демокрация вече страда: например китайски компании получават задачи без обществени поръчки, при непрозрачни условия – а страна, кандидатстваща за ЕС, може само да пострада от сътрудничество с толкова недемократична държава. В тайнственост са обвити и споразумения като това за сътрудничеството в сигурността между Пекин и Белград и то е поредният случай, в който липсата на информация повдига въпроси. Това не е изненада – същото се случи и с други, несвързани с Китай,  проекти като \"Белград на вода\"  или сделката за \"Ер Сърбия\". Важни позиции в индустрията може да се окажат в китайски ръце. Злоупотребата с новите системи за сигурност и камерите за видеонаблюдение и – не на последно място – рисковете за сигурността, които някои западни експерти и правителства виждат от работата с \"Хуауей\" - също са фактор. Тези критици посочват прецеденти. Правителствата в африкански и латиноамерикански държави, които вече работят с Китай и получават доставки на високи технологии, често са обект на нападки, че ги използват, за да потъпкват права и свободи. Замбия  често е посочвана като пример  за крайност. Тя впрочем работи със  санкцонираната от САЩ  \"Хиквижън\" - един от лидерите в наблюдението с лицево разпознаване, доставящ оборудване и в китайския автономен район Синцзян за следене на мюсюлманското население. В Сърбия обаче големият партньор се нарича \"Хуауей\" и във вече  сваления от сайта му  проект \"Безопасен град\" (договорен през 2014 г.) се посочват като цели намаляване на престъпността, по-бързи разследвания и арести. Според описанието компанията е нетърпелива да помогне нейните технологии да подобрят работата на сръбските правоохранителни органи. Притеснените от финансова зависимост сочат към  съседна, но и доста по-малка, Черна гора  или към Шри Ланка, попаднала в дългов капан заради твърде големите инвестиции от китайски банки в обществено значими проекти.      Поддръжниците, обратно, твърдят, че всички китайски инвестиции стриктно се наблюдават от държавни агенции и че сръбските власти добре знаят какво правят. Като пример те посочват, че сърбите, изглежда, са поставили условие част от работниците и материалите за инфраструктурните проекти да са местни, а не китайски; това се случва и допълнително помага на сръбската икономика. Освен това китайските инвестиции носят ползи в политически план - те дават на правителството аргумента, че е привлякло капитали, спасило работни места или дори отворило нови икономически възможности. Шриланкийски или замбийски сценарий? Според Вук Вуксанович \"вторият вече е възможност, докато първият остава дългосрочен риск за Сърбия\", зависещ \"от капацитета на сръбската икономика\". Китай вече вреди на демокрацията в Сърбия, смята той. \"Упадъкът на сръбската демокрация е основно продукт на местни обстоятелства и местни партньори... (но) Китай се възползва и директо подпомага,\" казва той. От една страна за Пекин е добре, че няма правни механизми за наблюдение на проектите, както и фактът, че е нуен само един властов център за одобряване на общите проекти. От друга китайското финансиране работи в полза на елита пред избирателите му. Стефан Владисавлев е на друго мнение. Според \"няма голям шанс\" за тези варианти. Сръбската икономика е достатъчно развита, за да избегне дългова хватка. Камерите на \"Хуауей\" и \"умните\" проекти може да будят тревога, но \"не Китай и китайските компании са тези, които могат да бъдат винени, ако се злоупотреби\" с тях; отговорността би била само за сметка на вътрешното министерство. Къде е Европа (и къде - Сърбия)  Сърбия може да е особен геополитически случай на Западните Балкани - Белград обичайно не гледа само в една посока - но въпросът за големите сили, все по-интересуващи се от региона, за кратко изплува миналата година покрай българското европредседателство. Тогава премиерът Бойко Борисов  предупреди , че чужди (не в ЕС) сили - от Русия и Саудитска Арабия до Турция и Китай - имат все по-голямо влияние в съюза; нещо, което Берлин и Париж знаеха, но към което по-рано не проявяваха голям интерес, не и в годините на \"умората от разширяването\" на приключващата работа Еврокомисия на Жан-Клод Юнкер. \"Европейският съюз носи известна отговорност за ситуацията, тъй като именно липсата на внимание (от него), бездействието му и вглеждането в себе си\" са частична причина за \"стратегическия вакуум, позволил Китай и другите играчи да навлязат,\" смята Вук Вуксанович. Остава отворен въпросът, който може да е предизвикателтво - как ЕС и страните членки ще приемат разрастващите се сръбско-китайски отношения. Същевременно \"ЕС е в по-малка степен фактор за преценката в Сърбия, тъй като те знаят, че членството няма да е реалистична опция много дълго време.\" Според Стефан Владисавлев Китай не представлява проблем за бъдещето на евроинтеграцията - обратно, липсата на конкретна дата и вътрешните трудности на ЕС, заедно с критиката към демокрацията в Сърбия и други балкански държави, направиха бъдещето на евроинтеграцията им по-малко сигурно от всякога. \"Това създаде пространство за нови актьори. Китай е един от тях.\" Затова не може да се каже, че \"силното партньорство с Китай ще отдалечи Сърбия от Европейския съюз\", а че \"силното партньорство с Китай може да е само последица от бавна и несигурна евроинтеграция.\" \"Има много притеснения, че Китай ще окаже лошо влияние на тези страни и ще направи евроинтеграцията им дори по-трудна,\" казва Владисавлев. Според него обаче \"единственият начин да се повлияе на една страна е да се използват слабите ѝ институции\" - сръбските могат да се повлияят, ако са слаби, \"а един от начините да се подсилят е по пътя на евроинтеграцията.\" Докато Европейският съюз води вътрешни дебати за подхода си, Китай и Сърбия може все по-често да говорят за \"искреното\" си, \"стоманено\" приятелство. Белград и Пекин действително се нуждаят един от друг.", "date": "2019.10.13", "title": "Сърбия и Китай - хроника на едно \"стоманено приятелство\""}
{"url": "https://www.dnevnik.bg/sviat/2019/10/13/3975399_ungarskata_opoziciia_tursi_izhod_ot_letargiiata_na/", "text": "Който владее Будапеща, владее Унгария, смята опозицията в страната, която се подготви с необичайно единна кампания за местните избори днес. Тя обаче знае и че Будапеща не е Унгария. Все пак се надява на най-голямата си победа от десетилетие срещу консервативната \"Фидес\" на Виктор Орбан - социалистът Гергей Карачон се надява да вземе кметското място от Ищван Тарлош. На запад местните избори, макар често да могат да имат национално значение, не се смятат за крайно определящи националната политика. В Турция и Унгария обаче, след години на недоволство на част от избирателите от политиките на президента Реджеп Тайип Ердоган в първата страна и премиера Виктор Орбан във втората, опозицията се надява да обърне посоката на течението. В Истанбул това се случи и някои анализатори виждат сигнали за слабост в управлението на Ердоган след 20 години доминация на политическата сцена. Сега противниците на \"Фидес\" в най-големия унгарски град и столица Будапеща се надяват да постигнат същото, но мислят отвъд нея.      Ако 44-годишният Карачон победи 71-годишния Тарлош, това ще даде самочувствие на опозицията, обединила се зад него въпреки различията си. Следващите избори са едва през 2022 г. и подкрепата за \"Фидес\" е голяма, отчасти заради икономиката. Опозицията обаче разбра, че разпокъснатостта ѝ от последните години само е помагала на Орбан. \"Тези избори не могат да отслабят позицията на правителството, но могат да отслабят вярата, че то е непобедимо,\" казва за \"Ройтерс\" Золтан Новак, анализатор в Центъра за справедлив политически анализ. Проблемът извън Будапеща Опозицията не е без никакви шансове в столицата, макар проучванията да дават известна преднина на Тарлош. Карачон е окръжен кмет там, традиционно социалисти и либерални партии получават добри резултати в Будапеща (това се случи и на местните избори), където живеят близо 2 от 10 млн. жители на Унгария. Проблемите за противниците на Орбан обаче започват, когато те потърсят подкрепа в по-малки градове. В много от тях, като Егер, Мишколц, Печ и Сегед (където опозиционерът Ласло Ботка се бори за преизбиране), либерали, крайнодесни и социалисти работят заедно. Те преодоляха различията, които не успяха да загърбят по време на евроизборите ( макар да се стараеха да не си пречат ). Това е моделът на  Петер Марки-Зай  - кметът, който спечели предсрочни избори в градчето Ходмезьовашархей. Днес мнозина го подозират, че опитва да организира опозицията около себе си чрез движението за единство срещу Орбан. Той обаче засега няма планове (не и публично обявени) за националната политика. Залогът от национално значение Днешните резултати ще определят дали опозицията ще продължи да работи заедно в блок \"срещу Орбан\", или ще се завърне към разделенията си, които оставиха \"Фидес\" на власт в продължение на десетилетие. Орбан, на власт от 2010 г. и с огромно мнозинство, не се поколеба да използва обичайните общонационални послания. В  писмо до избирателите  той предупреди, че Унгария сега решава \"дали иска проимиграционни или антиимиграционни лидери за унгарските области, градове и села.\" В действителност не всички кандидати, подкрепени от опозицията, са привърженици на миграцията и либералните ценности - някои са близко до част от възгледите на Орбан и ги отстояват. Кампанията беше мръсна - между участниците имаше обвинения в употреба на наркотици и дори сексскандал, свързан с действащ кмет на \"Фидес\". В град Дьор този скандал обаче, провокиран от видеозапис, на който, изглежда, се виждат сексуални сцени на яхта, по-скоро раздели опозицията.", "date": "2019.10.13", "title": "Унгарската опозиция търси изход от летаргията на местните избори днес"}
{"url": "https://www.dnevnik.bg/sport/2019/10/13/3975955_usik_debjutira_s_pobeda_v_tejkata_kategoriia/", "text": "Абсолютният световен шампион по бокс в полутежка категория Александър Усик дебютира с победа при най-тежките, след като надви американеца Чаз Уидърспуун на галавечер в Чикаго. Украинецът стигна до успеха, като неговият съперник се отказа в седмия рунд. Дотогава Усик имаше пълно предимство, докато 38-годишният Уидърспуун трудно пробиваше гарда на украинеца. Усик създаваше големи проблеми на американеца с обратния си гард и постоянните леви прави удари, с които пробиваше защитата му. Победата е 17-а за Усик на професионалния ринг, като той е и задължителен претендент за титлата на Световната боксова организация (WBO), която е притежание на Анди Руис. През декември той ще защитава пояса срещу Антъни Джошуа. \"Мачът беше добър, аз се чувствам готов и уверен, че мога да се бия с най-добрите. Ако ми дадат възможност да се бия за титла ще се възползвам, разбира се\", каза Усик след двубоя.", "date": "2019.10.13", "title": "Усик дебютира с победа в тежката категория"}
{"url": "https://www.dnevnik.bg/hrana_i_napitki/2019/10/13/3970904_koremche_ot_mlechno_prasence_s_trjufel_trilogiia_ot/", "text": "                           Нарежете свинското коремче на четири равни части, покрийте го от всички страни с морска сол и го оставете в хладилник за 1-2 часа. След това го почистете от солта и запечатайте в загрят тиган без мазнина от всички страни до златисто. Така приготвеното месо сложете във вакуум плик и гответе в sous-vide уред 180 минути на 63,5˚C. Направете пюре от манго с шафран и джинджифил. На котлона загрейте сметаната, джинджифила и шафрана. След като заври, добавете мангото и варете, докато омекне, пасирайте и минете през фина цедка. Можем да добавим малко мед на вкус. Пригответе пюре от бейби спанак. Сложете зеленчуков бульон да заври и в него пуснете бейби спанака за около минута. Извадете го и го блендирайте на фино пюре с малко сол, прясно настъргано индийско орехче, печен чесън и студеното масло. Направете пюре от пащърнак с кедрови ядки, като добавите към зеленчуковия бульон пащърнака, мис пастата, кедровите ядки и морската сол. Оставете сместа да ври, докато омекне пащърнака. Блендирайте до получаване на гладка кремообразна смес. Можете да добавите и малко студено масло. За да направите прах от опушено червено цвекло, сварете червеното цвекло и го пасирайте до получаване на гладък крем. Намажете на хартия за печене и оставете за 48 часа в дехидрататор, в който предварително сте активирали кленовите трици. След това смелете изсушеното цвекло на прах. Сервирайте ястието, като капнете от пюретата в чинията и след това поставите свинското коремче, предварително запечено от всички страни. Добавете няколко слайса трюфел и поръсете с прах от цвекло. 600 г свинско коремче от млечно прасенце с кожа 700 г морска сол 12 г трюфел 150 г манго 100 мл течна сметана 25 г джинджифил 6 власинки шафран мед на вкус 150 г бейби спанак 60 мл зеленчуков бульон 6 г сол 2 г индийско орехче 30 г печен чесън 30 г масло 100 г пащърнак 40 мл зеленчуков бульон 15 г бяла мисо паста 8 г морска сол 70 г кедрови ядки студено масло по желание 100 г червено цвекло 20 г кленови трици (за опушване)", "date": "2019.10.13", "title": "Коремче от млечно прасенце с трюфел"}
{"url": "https://www.dnevnik.bg/sviat/2019/10/13/3975430_medien_magnat_i_izvunsistemen_jurist_se_nadiavat_na/", "text": "Извънсистемният, считан за консервативен играч Каис Сайед и медийният магнат със спорна репутация Набил Каруи се надпреварват за президентския пост в Тунис днес. Надпреварата, която Каруи искаше да се отложи, навлиза в последния си етап месец след като той и Сайед получиха най-добрите резултати и това ги изпрати на балотаж. Тогава бизнесменът още бе в затвора - на 23 август бе арестуван по обвинения за пране на пари и данъчни измами. Датата за произнасяне на присъдата по делото все още не е известна. Заради обвиненията поддръжниците му твърдяха, че изборният процес в единствената относително стабилна държава, преминала през Арабската пролет в началото на десетилетието, е опетнен и трябва да се отложи. Днешните избори в страната са вторите свободни президентски от свалянето от власт на  починалия наскоро Зин ал Абидин Бен Али . Именно протестите срещу него дадоха началото на Арабската пролет. Днешният вот е предсрочен заради смъртта на доскорошния държавен глава Беджи Каид Есебси. Изборната комисия на Тунис заяви, че ако Каруи загуби вота, може да обжалва резултата с аргумента, че не му е била дадена възможност за честна кампания. Сайед, професор по право, който не бе много познат и никога не бе участвал в политиката (подобно на Каруи) взе на балотажа 18.4% от вота, а Каруи - 15.6 на сто. Резултатът им,  далеч пред този на останалите 22-ма кандидати , е израз на недоволството от икономическите трудности в последните години. Който и да спечели, ще получи петгодишен мандат и ще отговаря за въпроси като отбрана, външна политика и национална сигурност. Президентските избори може да отворят пътя и за коалиционно споразумение между партията на Каруи \"Калб Тунес\" (\"Сърцето на Тунис\") и ислямистите от \"Еннахда\" (\"Възраждане\"),  които спечелиха вота, но трудно ще съставят  правителство.", "date": "2019.10.13", "title": "Медиен магнат и малко познат юрист се надяват на изборна победа в Тунис"}
{"url": "https://www.dnevnik.bg/sport/2019/10/13/3975957_botas_triumfira_v_gran_pri_na_iaponiia/", "text": "Валтери Ботас с \"Мерцедес\" спечели Гран при на Япония, 17-и кръг за сезона във Формула 1. Финландецът направи отличен старт от трето място и поведе колоната, след което не изпусна надпреварата от контрол. Победата е едва трета за Ботас през 2019 г. след стартовете в Австралия и Азербайджан в първите четири кръга. Финландецът вече има шест победи във Формула 1. Втори зад Ботас се нареди Себастиан Фетел, който лиши \"Мерцедес\" от двойна победа. Трети се нареди Люис Хамилтън. До края британецът водеше оспорвана битка с Фетел. Успехът в Япония гарантира шеста поредна титла на \"Мерцедес\" при конструкторите. \"Сребърните стрели\" доминират от въвеждането на турбо-хибридната ера в спорта през 2014 г. След връхлитането на тайфуна \"Хагибис\" в Япония програмата за уикенда претърпя промяна, като квалификацията и състезанието бяха проведени в неделя. Пилотите на \"Ферари\" се представиха най-добре в квалификацията и окупираха първа редица, като Фетел стартира пред Льоклер, а на втора редица бяха Ботас и Хамилтън. На старта двамата съотборници във \"Ферари\" се забавиха и това позволи на Ботас да изскочи напред. Льоклер трябваше да се защитава на третото място от Верстапен и в първия завой се удари с холандеца. Това прати пилота на \"Ред бул\" на опашката, а Льоклер беше с поражения по болида. В крайна сметка пилотът от Монако влезе в бокса за смяна на гуми, а Верстапен отпадна в 15-ата обиколка. По-интересно беше след влизанията в бокса, като двамата пилоти на \"Мерцедес\" бяха с различна стратегия. Ботас съхрани по-добре гумите, а Хамилтън имаше по-големи проблеми, трябваше и да влиза в края, което го прати от първо на трето място. В последните шест тура световният шампион опита да изпревари Фетел, но не успя да се пребори с германеца.", "date": "2019.10.13", "title": "Ботас триумфира в Гран при на Япония и гарантира титла на \"Мерцедес\""}
{"url": "https://www.dnevnik.bg/bulgaria/2019/10/13/3975910_nai-chetenoto_prez_sedmicata_partiiata_na_slavi/", "text": "Ето кои са десетте най-четени заглавия в \"Дневник\" през изминалата седмица: 1.  Партията на Слави Трифонов вече започна да се чисти   - 129378 прочитания 2.  Борисов сам запали огъня, който заплашва и него   - 62806 прочитания 3.  Испанско издание обяви заплатата на Пламен Георгиев като консул във Валенсия   - 53101 прочитания 4.  Какво може да си позволи едно семейство пенсионери в Германия   - 32328 прочитания 5.  \"Това е простотия от комунизма\": Защо Домусчиев се обърна срещу БФС  - 26504 прочитания 6.  Има основания съдът да не регистрира партията на Слави Трифонов, смята Огнян Герджиков  - 23177 прочитания 7.  Проект подготвя бул. \"Мария Луиза\" да стане втора \"Витошка\"   - 19100 прочитания 8.  Борисов за партията на Слави Трифонов: Няма такова предаване   - 17146 прочитания 9.  https://www.dnevnik.bg/politika/2019/10/09/3974281_alfa_risurch_fandukova_sus_simvolichna_prednina_pred /\" target=\"_blank\">\"Алфа Рисърч\": Фандъкова със символична преднина пред Манолова в София  16035 прочитания 10.  Един японец и семейството му в балканско село  - 15180 прочитания", "date": "2019.10.13", "title": "Най-четеното през седмицата: Партията на Слави Трифонов вече се чисти"}
{"url": "https://www.dnevnik.bg/sviat/2019/10/13/3975964_moshtniiat_taifun_hagibis_vze_pone_19_jertvi_v_iaponiia/", "text": "Най-малко 19 души са загинали и над двайсет са в неизвестност при преминаването на мощния тайфун Хагибис през източната и централната част на Япония, съобщи ДПА, като се позовава на местни медии. Над 140 души са ранени. Бурята донесе безпрецедентни по количество валежи, по думите на японски метеоролози, и предизвика смъртоносни наводнения и свлачища. Хора бяха погребани под свлачища или се удавиха в наводнените си домове и в отнесени от придошли води автомобили. Около 7.3 милиона японци бяха призовани вчера от властите да се евакуират, предаде Франс прес. Тайфунът предизвика общо 48 свлачища в 12 префектури. Близо 376 000 домакинства останаха без ток, а 14 000 - без вода, съобщи правителственият говорител Йошихиде Суга. Правителството прави всичко по силите си, за да организира спасително-издирвателни операции, добави той. В помощ на спасителните екипи са изпратени войници. Торнадо в град Ичихара, източно от Токио, уби един човек, рани осем и разруши 12 къщи, съобщи агенция Киодо. Днес бяха отменени близо 800 полета, след като вчера бяха анулирани над 1600./БТА", "date": "2019.10.13", "title": "Мощният тайфун \"Хагибис\" взе поне 19 жертви в Япония"}
{"url": "https://www.dnevnik.bg/skorost/2019/10/13/3975532_fotogaleriia_ekomodelite_na_avtosalona_v_sofiia/", "text": "Тазгодишното издание на автосалона в София ще се запомни с многото предлагани автомобили с алтернативно задвижване. В залите могат да се видят 13 електромобила, 5 зареждащи се от контакта хибриди и 17 традиционни и меки хибриди.  На снимката е първият изцяло електрически модел на \"Ауди\", кръстен e-tron. Вносителят на марката \"Порше БГ\" обяви, че започва да изгражда и зарядни станции под марката \"Муун\" (Moon).  - електромобили, хибриди и т.н.", "date": "2019.10.13", "title": "Фотогалерия: Екомоделите на автосалона в София"}
{"url": "https://www.dnevnik.bg/bulgaria/2019/10/13/3975967_karakachanov_dopusna_da_se_otbluskvat_migranti_s_vodni/", "text": "Вицепремиерът и министър на отбраната Красимир Каракачанов не изключва възможността, ако мигрантският натиск по границата с Турция се засили, да бъдат използвани методи, както при масови безредици - водни струи и газ. Това се разбра от думите му пред БНР. Той беше помолен да коментира съобщенията на световните агенции за това, че  над 100 хил. души са напуснали  домовете си заради операцията на Турция в Сирия, както и думите на премиера Бойко Борисов от вчера, че \" н ито огради, нито армия, нищо не може да ни спаси \" от евентуална бежанска вълна. \"Ние трябва да действаме деликатно външнополитически и твърдо на границата\", каза Каракачанов в отговор на въпрос дали България би подкрепила европейски санкции срещу Ердоган. Според Каракачанов България не трябва да демонстрира остри позиции във външнополитически план, но трябва да е готова да си помогне на границата сама преди да разчита на външна помощ.  Кабинетът не е обсъждал налагането на санкции на Турция. \"За нас най-добрия вариант е да се търси мирно разрешение на въпроса без да се търси налагането на санкции, защото това ще предизвика отпушване като съответна мярка може би на това, което заплаши турският президент\", каза Каракачанов в коментар на думите на Ердоган от последните дни, че  ще пусне 3.6 млн. бежанци към ЕС.  Каракачанов потвърди и казаното вчера, че няма мигрантски натиск на българо-турската граница. ", "date": "2019.10.13", "title": "Каракачанов допусна да се отблъскват мигранти с водни струи и газ"}
{"url": "https://www.dnevnik.bg/skorost/2019/10/11/3974174_volkswagen_t-cross_dava_poveche_ot_hechbek/", "text": "С представянето в един и същ ден на три континента - Европа, Латинска Америка и Азия, Volkswagen демонстрира амбициите си най-новият им кросоувър – T-Cross, да е глобален хит. Изграден на платформата на компактния модел Polo, със своите 4.11 метра T-Cross e с 6 сантиметра по-дълъг от него и с 12 см по-къс от T-Roc, като е най-компактният кросоувър на Volkswagen. T-Cross е изключително симпатичен, особено в някой от предлаганите свежи цветове.  В интериора приятно бях изненадан от дигиталното приборно табло, което позволява варианти за персонализация. В тестовия автомобил присъстваше и мултимедия с голям екран (8 инча), а общото усещане е за ненатрапчив лукс.      Приветствам и решението основните настройки по колата да се правят с класически бутони. В салона има достатъчно на брой ниши и жабки и големи джобове във вратите. T-Cross предлага по-универсално вътрешно пространство от Polo, като движещата се с 14 см напред и назад задна седалка позволява различни конфигурации. Минималният багажен обем е между 385 и 455 литра, като може да достигне 1281 л. Облегалката на седалката до шофьора се сгъва напред, което позволява превозване на по-дълги предмети.  Тестовият автомобил се задвижваше от еднолитров бензинов мотор с турбо и 115 конски сили, комбиниран със седемстепенен автоматик с двоен съединител. Така екипирана, колата е пъргава, а мотор и трансмисия, която има и спортен режим, си партнират отлично. Двигателят е еднакво убедителен както при кротко каране и минимално натоварване, така и при форсиране, за изпреварване, да речем. По-високата позиция на седене спрямо класически автомобил е предимство.      При 4.9 среден разход по книжка в рамките на теста консумацията беше с около два литра по-висока, но при шофиране без мисъл за икономия на гориво. Воланът е приятно стегнат и с добра обратна връзка. Окачването е по-стегнато от при Polo, но T-Corss не вози неприятно твърдо. Обезшумяването на салона е добро. Серийно или срещу доплащане Volkswagen T-Cross разполага с редица асистиращи системи – предупреждение за опасност от удара в предното превозно средство, асистент за поддържане на избраната лента на движение, помощник за потегляне при наклон, сигнализация за автомобил в мъртвата зона на огледалата, адаптивен круиз контрол и паркинг асистент.      Volkswagen T-Cross е само с предно предаване, но просветът от малко над 18 см дава възможност за по-спокойно шофиране извън асфалта.      ", "date": "2019.10.13", "title": "Volkswagen T-Cross дава повече от хечбек"}
{"url": "https://www.dnevnik.bg/bulgaria/2019/10/13/3975970_prez_2018_g_3000_deca_v_risk_sa_izvedeni_ot/", "text": "Малко над 3000 деца са изведени от семействата им заради това, че животът и здравето им са били поставени в риск, през миналата година, а до края на август на тази те са 2000. Това съобщи в интервю за БНР шефът на дирекция в Агенцията за социално подпомагане Емил Тодоров. По думите му една трета от случаите миналата година са на деца, изоставени от родителите си като 440 от тях са оставени още в родилния дом. Експертът отрече страховете, че социалните работници отнемат деца от семейства само защото те са бедни. Той описа стъпките така - социалният работник действа по сигнал, проучва случая, търси информация от личния лекар, училището, общината, МВР, след това изготвя доклад, съгласува го с началника си и с директора на звеното. Първо се търсят възможности да се подобри семейната среда, а ако това е невъзможно, се пристъпва към извеждане като първо се търси възможност за настаняване при роднини. Тодоров отрече твърденията, че в повечето случаи съдът отменя разпорежданията на социалните за извеждане. По думите му е изключение съдът да не потвърди предложената мярка за закрила. Експертът изрази несъгласие и с тезата, че неправителствени организации се занимават безконтролно с възпитанието на децата. Той припомни, че социални дейности се възлагат на НПО-та от кметовете, но само при условие, че те имат капацитет и отговарят на законовите изисквания. След това подлежат на проверки от многобройни органи дали спазват нормативната уредба и държавните методики. По думите на Тодоров НПО-тата, които се занимават с тази дейност, са малко. В същото предаване вицепремиерът и лидер на ВМРО Красимир Каракачанов каза, че паниката в много ромски махали, че деца ще бъдат отвеждани принудително направо от училищата, е провокирана от кандидати за кметове на политически сили извън управляващата коалиция.", "date": "2019.10.13", "title": "През 2018 г. 3000 деца в риск са изведени от семействата, една трета са изоставени"}
{"url": "https://www.dnevnik.bg/sport/2019/10/13/3975976_finalen_sprint_reshi_pobeditelia_v_maratona_na_sofiia/", "text": "Кениецът Хосей Туей спечели 36-ия лекоатлетически маратон на София. Туей триумфира по класическата дистанция от 42,195 километра на новото трасе по улиците на българската столица с 2:15.59 часа. Той изпревари във финален спринт мароканеца Юсеф Сбаай, който завърши със същото време. Трети се нареди Алемайе Холема от Етиопия с време 2:16.58. При дамите победата отиде за етиопката Хайелом Шегае. Тя завърши с време от 2:35.36 часа. Победителката остана далеч от рекорда от 2015 г. – 2:32 часа, който обаче беше поставен на старото трасе. Втора завърши Бети Чепкуони от Кения с 2:36.57 часа, а трета се нареди победителката в надпреварата от предишната година Рут Матебо. Това е трета победа за Етиопия в софийския маратон след 2014 и 2016 г. В  маратона на София  се включиха над 5 хиляди бегачи от 52 страни в четирите дисциплини - масов старт, 10 километра, полумаратон (21.1 километра) и по класическата маратонска дистанция от 42,195 километра, в която стартираха над 550 души. \"За поредна година организацията е отлична, новото трасе е много интересно и мисля, че в следващите години ще се придържаме към него. Важното е да продължим да заразяваме младите и те да открият магията на дългите бягания\", каза пред БНТ министърът на спорта Красен Кралев. В полумаратона на 21.098 километра триумфира Йоло Николов. Българинът завърши с време 1:07.40 часа. Втори завърши Франсоа Кле от Белгия с 1:12.26, а трети се нареди Кристиян Стошич от Сърбия с 1:13.59 часа. В надпреварата при жените най-бърза беше Адрияна Попарсова от Северна Македония с 1:23.11 час, следвана от българките Кристина Иванова с 1:23.59 час и Симона Неделчева с 1:24.34 час. В дистанцията на 10 километра победите отидоха в България и Северна Македония - Лиляна Георгиева триумфира при дамите, а Дарио Ивановски при мъжете. Георгиева спечели при жените с време 41.00 минути, като изпревари с 18 секунди сънародничката си Силвия Георгиева, а трета за 41.31 минути завърши друга българка Девора Аврамова. Ивановски триумфира при мъжете с 32.58 минути. Той изпревари с 9 секунди представителя на домакините Стоян Владков, а трети с време 33.39 минути финишира Абдулджабар Амуш от Мароко.", "date": "2019.10.13", "title": "Финален спринт реши победителя в маратона на София"}
{"url": "https://www.dnevnik.bg/kultura/2019/10/13/3973231_otkus_ot_proizhod_na_vsichko_na_deivid_krischun/", "text": "                         \"Произход на всичко\" от Дейвид Крисчън – цялата история на Вселената като разказ. Известният учен разказва най-величествената история, която можете да си представите. Търсенето на разкази за произхода, които да свържат отделните по¬знания, е старо колкото и човечеството. Повечето историци изследват детайлите – точните дати, личностите, документите. Но какво трябва да се направи, за да се изследва цялата история – от Големия взрив до наши дни, че и какво ни очаква в бъдеще? Американският историк Дейвид Крисчън се стреми да отговори точно на този въпрос, създавайки проекта \"Голямата история\". Луксозното издание на \"Произход на всичко\" е различната история, която не признава националните граници и разкъсания начин, по който се преподава науката за миналото. Той повежда на пътешествие през всичките 13,8 милиарда години и ключовите събития в тях – и след тях, от които в крайна сметка произхожда Земята такава, каквато я познаваме. \"Произход на всичко\" е съвременен и ненадминат разказ, базиран на изследванията върху глобална общност от повече от се¬дем милиарда души и който обединява знания от всички краища на света. Това е разказ за произхода на съвременните хора и се основава на обединяващата всички ни съвременна наука. Дейвид Крисчън проследява хронологично всички \"прагове\" на развитие на Вселената ни: от Големия взрив и появяването на първите звезди, през образуването на Слънчевата система, появата на първия живот на Земята, развитието на цивилизациите до техния предстоящ крах и изчезването на Вселената. \"Произход на всичко\" е история, в която миналото, настоящето и бъдещето образуват хармоничен разказ, в който в крайна сметка виждаме своето отражение – на вид, който може да и да гледа с разбиране назад, и да мечтае за това, което го очаква занапред. \"Написах тази книга с оптимистичното убеждение, че ние, съвремен¬ните хора, не сме обречени на хронично състояние на фрагментарност и безсмислие. От творческия ураган на съвремието ни се появява един нов, световен разказ за произхода, изпълнен с толкова смисъл, благоговение и загадки, колкото и всеки един традиционен разказ за произхода, но ос¬новаващ се на съвременните научни постижения на редица дисциплини.\" Дейвид Крисчън \"Отдавна се възхищавам на Дейвид Крисчън. В \"Произход на всичко\" той елегантно поднася доказателства и прозрения от различни области на науката в един достъпен исторически разказ.\" Бил Гейтс Въведение Формите, които идват и си отиват – и твоето тяло е една от тях – са проблясъци от танците на моите ръце и крака. Опознай ме във всичко и от какво тогава би се страхувал? Думи, които Камбъл си представя, че казва бог Шива, \"Героят с хиляди лица\", Джоузеф Камбъл Колкото крайно невъзможни да са всички тези събития, те навярно са дотолкова като онези, които са могли да се случат, доколкото и всички други, които никога не са се случвали, изобщо е вероятно някога да бъдат. Джеймс Джойс, \"Бдение над Финеган\" Появата ни в тази Вселена не е наш избор, не избираме сами нито времето, нито мястото. За няколко мига – сякаш космически светулки, ние ще пътуваме с други хора, с нашите родители, сестри и братя, с децата ни, с приятели и врагове. Ще пътуваме и с други форми на живот – от бактерии до павиани, със скали и океани и полярни сияния, с луни и метеори, планети и звезди, с кварки и фотони и свръхнови и черни дупки, с охлюви и клетъчни телефони и с много, много празно пространство. Шествието е богато, пъстро, какофонично и мистериозно и макар че ние, човеците, накрая ще го напуснем, то ще продължи. В далечното бъдеще към него ще се присъединят и ще го напуснат и други пътници. Накрая обаче шествието ще изтънее. След безчет години ще се стопи като призрак при изгрев, разтваряйки се в океана на енергия, от която се е появило първоначално. Каква е тази странна тълпа, с която пъуваме? Какво е нашето място в това шествие? Откъде е тръгнало, накъде отива и как ще изчезне накрая? Днес ние, хората, можем да разкажем разказа за това шествие по-добре от всякога. Можем да определим с изключителна точност какво се мержелее там, на милиарди светлинни години от Земята, както и какво е станало милиарди години назад. Можем да направим това, защото имаме много парчета от пъзела на познанието и така ни е по-лесно да си представим цялата картина. Това е едно удивително и съвсем ново постижение. Много от парчетата пъзел от нашия разказ за произхода се появиха по време на моя собствен живот. Можем да изградим тези обширни карти на нашата Вселена и нейното минало отчасти защото имаме големи мозъци и както всички организми с мозъци, ги използваме, за да създадем мисловни карти на света. Тези карти ни предоставят нещо като виртуална реалност, която ни помага да намерим нашия път. Ние не можем да видим света директно с всичките му подробности; това би изисквало мозък с размера на Вселената. Но можем да създадем прости карти на фантастично сложната реалност, като знаем, че тези карти отразяват важни елементи от истинския свят. Схемата на лондонското метро пренебрегва по-голямата част от криволиците и завоите, но въпреки това помага на милиони пътници да се ориентират из града. Тази книга предлага нещо като картата на лондонското метро за Вселената. Това, което отличава хората от всички други биологични видове с мозък, е езикът – средството за общуване, което е изключително мощно, защото ни дава възможност да споделяме отделните си карти за света и по този начин да съставяме много по-големи и по-подробни карти, отколкото създадените от един отделен мозък. Споделянето ни дава възможност да изпитаме детайлите на нашите карти, сравнявайки ги с милиони други карти. Така всяка група хора изгражда познание за света, съчетаващо прозренията, идеите и мислите на много хора в течение на хиляди години и много поколения. Пиксел по пиксел чрез този процес на колективно учене хората създавали все по-богати карти на Вселената през двеста хилядите години на съществуването ни като вид. А това означава, че една малка част от Вселената е започнала да наблюдава себе си. Сякаш Вселената бавно отваря очи след дълъг сън. Днес тези очи виждат все повече и повече благодарение на световния обмен на идеи и информация; точността и стриктността на съвременната наука; новите изследователски средства – от ускорителите на частици до базираните в Космоса телескопи; и компютърните мрежи с колосална изчислителна мощ. Историята, който ни разкриват тези карти, е най-величествената история, която можете да си представите. Като дете не можех да разбера нищо, докато не го наместех в някакъв вид карта. Също като много други хора аз се мъчех да направя връзки между отделните дисциплини, които изучавах. Литературата нямаше нищо общо с физиката; не виждах никаква връзка между философията и биологията или между религията и математиката, или икономиката и етиката. Продължавах да търся някаква рамка, нещо като карта на континентите и островите на човешкото познание; исках да видя как се разполагат те едни спрямо други. Традиционните религиозни разкази не ми помагаха, защото, прекарвайки детството си в Нигерия, бях научил от рано, че различните религии предлагат различни и често противоречиви рамки на познанието как светът е станал това, което е. Днес в нашия глобализиран свят се появява нова рамка за познанието. Тя се строи, развива и разпространява колективно от хиляди хора от множество научни области и в редица държави. Свързването на отделните прозрения може да ни помогне да видим неща, които не виждаме, стоейки в очертанията на отделните дисциплини; то ни помага да видим света от върха на планината, а не от ниското. Можем да видим връзките, свързващи различните научни пейзажи, така че можем да навлезем по-дълбоко в теми като естеството на сложността, естеството на живота, дори естеството на нашия собствен вид! Та нали понастоящем ние изучаваме хората, гледайки през обектива на многобройни различни науки (антропология, биология, физиология, приматология, психология, лингвистика, история, социология), но тясната специализация затруднява специалиста да отстъпи достатъчно назад, за да види човечеството като цяло. Търсенето на разкази за произхода, които да свържат отделните познания, е старо колкото и човечеството. Обичам да си представям група хора, седнали около огъня на залез-слънце преди четирийсет хиляди години. Представям си ги на южния бряг на езерото Мънго, в областта на езерата Уиландра в Нови Южен Уелс, където са намерени най-старите човешки останки в Австралия. Днес това е домът на племената паакантджи, нгиампама и мути мути, но ние знаем, че техните предци са живели по тези земи най-малко от четиридесет и пет хиляди години. През 1992 г. останките на един от предшествениците (наречен Мънго 1), открити от археолозите през 1968 г., най-накрая бяха върнати на местната аборигенска общност. Това беше млада жена, частично кремирана.1 На половин километър от нея бяха открити останки на друг човек (Мънго 3), вероятно мъж, умрял на около петдесетгодишна възраст. Той е страдал от артрит и тежка дентална ерозия, която вероятно е получил от дъвчене на влакна, за да си прави мрежи или въжета. Тялото му било погребано внимателно и благоговейно и поръсено с прах от червена охра, донесена от двеста километра. Мъжът Мънго бе върнат при езерото Мънго през ноември 2017 г. И двамата са умрели преди около четиридесет хиляди години, когато езерата Уиландра, днес сухи, били пълни с вода, риба, миди и ракообразни и привличали множество птици и животни, които можели да бъдат ловувани или хващани с капани.2 По онова време животът край езерото Мънго бил доста добър. В моите въображаеми разговори край огъня участват момичета и момчета, по-възрастни мъже и жени, родители, баби и дядовци, някои са загърнати в животински кожи и люлеят бебета. Децата се гонят по брега на езерото, докато възрастните си дояждат мидите, току-що уловената риба, сладководните австралийски раци и пържолата от валаби. Постепенно разговорът става сериозен, думата взима един от старците. През дългите летни дни и студените зимни вечери старците преразказват това, което са научили от своите предци и учители. Те обсъждат такъв тип въпроси, които винаги са ме вълнували. Как се е получил пейзажът с неговите хълмове и езера, с неговите долини и дерета? Откъде са дошли звездите? Кога са живели първите хора и откъде са дошли? Дали пък винаги не сме били тук? Имаме ли връзка с варана, с валабито и емуто? (Отговорът на хората от езерото Мънго и на съвременната наука на последния въпрос е категорично \"Да!\".) Разказвачите преподавали история. Те разказвали как нашият свят бил създаден от могъщи сили и същества в далечното минало. Редени в течение на дълги дни и нощи, техните разкази описват големите основополагащи идеи на хората от езерото Мънго. Това са идеи, които битуват отдавна; идеи, които се запазват непроменени. Те се напасват, за да образуват огромна мозайка от информация за света. На някои от децата части от тези разкази може да са им се стрували твърде сложни, за да ги разберат от първото чуване. Но те слушали тези разкази много пъти, разказани по различни начини, и свиквали да си служат с тях и с дълбоките идеи в тях. Когато децата пораснели, историите вече били в кръвта им. Те ги познавали добре и оценявали тяхната красота и по-фините детайли и значения. Когато говорят за звездите, пейзажа, вомбатите и валабитата и за света на своите предшественици, учителите изграждат обща карта на познанието, която показва на членовете на общността тяхното място в един богат, красив, а понякога и плашещ свят: Това сте вие; оттук сте дошли; това го е имало, преди да се родите; това е цялата картина, от която вие сте една малка част; това са отговорностите и предизвикателствата да живеете в общност от себеподобни. Разказите имат голяма сила, защото хората им вярват. Създават усещане за истинност, защото се основават на най-доброто познание, предавано от предците от поколение на поколение. Тяхната точност, достоверност и съгласуваност са били изпитвани не един и два пъти чрез богатите познания за хората, звездите, пейзажите, растенията и животните, достъпни за общността от Мънго и нейните предци и съседи. Всички ние можем да се възползваме от картите, създадени от нашите предци. Великият френски социолог Емил Дюркем твърди, че картите, криещи се в разказите за произхода и религиите, са фундаментални за нашето самоосъзнаване. Без тях, казва той, хората могат да изпаднат в толкова дълбоко отчаяние и чувство за безсмислие, че може да стигнат до самоубийство. Нищо чудно, че почти всички общества, които познаваме, са сложили разказа за произхода в сърцето на образованието. В палеолитните общества учениците учели разказа за произхода от старейшините точно както по-късно книжовниците учели съкровените разкази за християнството, исляма и будизма в университетите в Париж, Оксфорд, Багдад и Наланда. Любопитното е обаче, че модерното светско образование няма убедителен разказ за произхода, който да свързва всички области на познанието. И това донякъде обяснява защо чувството на дезориентация, разделение и безпътица, описано от Дюркем, е повсеместно осезаемо в днешния свят – в Делхи или Лима, както и в Лагос или Лондон. Проблемът е, че в един глобално свързан свят има толкова много локални разкази за произхода, които се конкурират за вниманието и вярата на хората по един или друг начин. Така че повечето съвременни просветители се фокусират върху части от разказа и учениците учат за своя свят предмет по предмет. Хората днес учат за неща, за които нашите предци на езерото Мънго не са и чували – от математически анализ до съвременна история и как се пише компютърен код. За разлика от хората от езерото Мънго обаче нас рядко ни насърчават да съберем тези знания в един свързан разказ така, както глобусите в старомодните класни стаи събираха хиляди локални карти в една обща карта на света. И това ни оставя с фрагментирано познание и за реалността, и за човешката общност, към която всички ние принадлежим.", "date": "2019.10.13", "title": "Откъс от \"Произход на всичко\" на Дейвид Крисчън"}
{"url": "https://www.dnevnik.bg/sport/2019/10/13/3975997_medvedev_srazi_zverev_i_grabna_titlata_ot_mastursa_v/", "text": "Даниил Медведев е шампионът от \"Мастърс\" турнира в Шанхай, след като разби във финала Александър Зверев с 6:4, 6:1. Руснакът се нуждаеше само от 73 минути, за да стигне до своята втора \"Мастърс\" титла. Четвъртият в света игра много силно и затвърди отличната си форма, за да стигне до отличието. По пътя си към титлата Медведев не загуби нито един сет в Шанхай. Дотук Медведев имаше четири загуби срещу Зверев, но благодарение на много добра игра и на отличната форма, в която се намира, стигна до първи успех срещу германеца. Това беше и  шести пореден турнир , в който Медведев стига до финала. Балансът му е три победи и три поражения. Серията му започна с турнирите във Ваншингтон (АТП 500) и Монреал (АТП 1000), където загуби финалите съответно от Ник Кириос и Рафаел Надал. Впоследствие Медведев  спечели титлата  от мастърса в Синсинати.  Руснакът се оказа на пътя на Григор Димитров  по време на последния за годината турнир от Големия шлем US Open. Медведев елиминира българина в полуфиналите, а в спора за титлата загуби в пет сета от Надал.", "date": "2019.10.13", "title": "Медведев срази Зверев и грабна титлата от мастърса в Шанхай"}
{"url": "https://www.dnevnik.bg/bulgaria/2019/10/13/3975986_kratki_novini_van_s_haskovski_nomer_e_zadurjan_v/", "text": "                         . Арменската общност у нас иска оставката на съвета на църквата Арменската общност в България протестира днес в Пловдив с искане на оставката на Епархийския съвет на Арменската православна църква. Причина за недоволството е новият устав на епархията, който застрашава арменците у нас да останат без свещеници. Почти всички арменски свещеници у нас са чужденци, съобщава \"Нова телевизия\". Преди около година председателят на Епархийския съвет Антраник Шакариян от Варна налага промени в устав. Те засягат разпореждането с църковните имоти. Ако свещениците не приемат устава в този вид, техните визи няма да бъдат удължавани от съвета. Противотанкова граната е открита край село Горно Александрово  Специализиран екип от Центъра за подготовка на специалисти в Сливен днес извърши разузнаване, транспортиране и унищожаване на силно корозирал изстрел за ПГ-9, се казва в съобщение на Министерството на отбраната. Противотанковата граната е открита в землището на село Горно Александрово, община Сливен и е унищожена на полигона \"Ново село\".      Ван с хасковски номер е задържан в Гърция с 20 нелегални мигранти Гръцката полиция задържа автомобил с хасковска регистрация с 20 нелегални мигранти. Арестуван е шофьорът с обвинение за трафик на хора, съобщи кореспондентът на БНР В Гърция. Пред \"Фокус\" Министерството на външните работи потвърждава случая с уточнението, че арестуваният не е български гражданин. Ванът не е спрял за рутинна проверка и последвало преследване с 20 полицейски коли. По информация на БНР мигрантите влезли в Гърция от Турция. ЧЕЗ обяви готовност за зимния сезон  Мрежата на компанията, която снабдява с ток Западна България, е готова за зимата - обходени са 40 000 км електропроводи, прегледани са 18 000 трансформаторни машини, подменени са 180 трансформатора, 10 000 изолатора по електропроводите и над 30 тона проводници. Монтирани са автоматизирани съоръжения, чрез които засегнат от авария участък се отделя от по-голямата част на клиентите. Така аварията се отстранява по-бързо и по-малко клиенти са засегнати.", "date": "2019.10.13", "title": "Кратки новини: Арменската общност у нас иска оставката на съвета на църквата"}
{"url": "https://www.dnevnik.bg/sport/2019/10/13/3976003_kanadskite_rugbisti_pomognaha_v_pochistvaneto_sled/", "text": "Канада няма шанс да продължи в следващата фаза на световното първенство по ръгби, а за капак последният мач на тима беше отменен заради мерки за сигурност. Срещата с Намибия беше насрочена за неделя, но заради  тайфуна \"Хагибис\"  организаторите забраниха да се играе. Това позволи на канадците да се включат в почистването след природната стихия. Организаторите разпространиха кадри в социалните мрежи, в които показаха как канадците помагат в почистването на Камаиши. \"Въпреки че мачът им беше отложен, канадците показаха какви ценности притежават и веднага изразиха желание да се включат с помощ към пострадалите. Това само показва истинските стойности на този спорт\", написаха организаторите. Тайфунът \"Хагибис\" е най-силната буря, която е връхлитала Япония в последните 60 години. В резултат на природната стихия 18 души загинаха, а десетки са ранени. \"Не ни стана приятно, че мачът ни беше отложен, но в крайна сметка на света има по-важни неща от един двубой по ръгби. Тук става въпрос да помогнем на хората да се завърнат към нормалния си начин на живот\", каза Питър Нелсън от канадския тим. \"Мисля, че ако всеки направи каквото може, хората ще се справят по-бързо с пораженията.\"", "date": "2019.10.13", "title": "Канадските ръгбисти помогнаха в почистването след тайфуна \"Хагибис\" в Япония"}
{"url": "https://www.dnevnik.bg/bulgaria/2019/10/13/3976040_grajdani_shte_imat_dostup_do_srednovekoven_hram_pod/", "text": "Действащият кмет на София и кандидат за нов мандат Йорданка Фандъкова съобщи, че предстои гражданите да получат достъп до средновековната църква \"Св. Спас\", останала запазена под сградата на централата на \"Уникредит Булбанк\" в центъра на София. Археологическите пластове от мястото са от различни епохи – антична улица от 2-3 в, част от крепостната стена на Древна Сердика с кръгла кула и средновековния храм от 11-13. Всичко това ще превърнем в нов археологически комплекс\", каза Йорданка Фандъкова, цитирана от пресслужбата на ГЕРБ.", "date": "2019.10.13", "title": "Граждани ще имат достъп до средновековен храм под централата на \"Уникредит Булбанк\""}
{"url": "https://www.dnevnik.bg/bulgaria/2019/10/13/3975975_nai-komentiranoto_v_dnevnik_plamen_georgiev_boiko/", "text": "                         1.  Пламен Георгиев се отказа да обжалва за незаконните навеси, ще ги събаря  - 10304 коментара; 2.  Застрахователят на \"Астрал холидейз\" ще плати спешно на всички, които пътуват тези дни  - 8187 коментара; 3.  Борисов: АЕЦ \"Белене\" може да стане много красив проект   - 1869 коментара; 4.  Борисов предупреди, че след 10 г. въглищата ще са лукс, а здравето е най-важно  - 1168 коментара; 5.  Борисов за паниката на родители в Сливенско: Това е друг вид костинбродска афера  - 793 коментара; 6.  Слави Трифонов: Името не е основание съдът да не регистрира \"Няма такава държава\"  - 619 коментара; 7.  Бизнесмени, въвели адвоката на Тръмп в украинската политика, са арестувани в Ню Йорк  - 378 коментара; 8.  Австралийският външен министър поиска гаранции, че Полфрийман получава справедлив процес  - 351 коментара; 9.  Руската пропаганда подвежда България, по морския бряг са нужни модерни ракетни системи  - 259 коментара; 10.  САЩ пред конституционна криза - Тръмп няма да съдейства на разследването за импийчмънт  - 255 коментара.", "date": "2019.10.13", "title": "Най-коментираното в \"Дневник\": Пламен Георгиев, Бойко Борисов и Слави Трифонов"}
{"url": "https://www.dnevnik.bg/sviat/2019/10/13/3976048_hotel_v_stroej_se_sruti_v_nju_orliuns_dvama_dushi/", "text": "Двама души загинаха, над 20 бяха ранени и един е в неизвестност след срутването на част от хотел \"Хард рок\" в центъра на Ню Орлиънс, който е в процес на строеж, съобщиха американските власти, цитирани от \"Асошиейтед прес\". Спасителни екипи издирват в сградата един човек, който още е в неизвестност. Околните сгради са евакуирани. 82-метров кран е опасно нестабилен, съобщиха представители на пожарната. Издирването на изчезналия беше преустановено през нощта поради опасения за безопасността на спасителите. В изявление на предприемача се казва, че негови представители ще работят \"през цялата нощ\" по план за стабилизиране на сградата. Горните етажи са се срутили един върху друг, преди едната страна на сградата да се срути върху улицата, показва видеозапис, излъчен по WWL-TV. Осемнайсет души бяха приети в болница, няколко други са отишли сами да потърсят медицинска помощ. Смята се, че нито един от тях не е получил опасни за живота травми. По време на инцидента на строителната площадка е имало над 100 работници. Новият хотел \"Хард рок\" се намира точно до популярния сред туристите Френски квартал. /БТА", "date": "2019.10.13", "title": "Хотел в строеж се срути в Ню Орлиънс, двама души загинаха"}
{"url": "https://www.dnevnik.bg/politika/2019/10/13/3976045_bulgariia_i_iordaniia_shte_obmeniat_opit_v_borbata/", "text": "България и Йордания приоритетно ще си сътрудничат в областта на сигурността и отбраната по линия на противодействие на тероризма, екстремизма и трафика на хора. Двете страни ще се опитат да разширят възможностите за обмяна на опит и обмен на информация между службите за сигурност с тази цел. Това заяви българският премиер Бойко Борисов в Аман днес, където се срещна с йорданския си колега Омар Раззаз. По-късно на среща с краля на Йордания Абдулла II бин ал Хусейн бе договорено България да е домакин на процеса \"Акаба\", както ще бъде на Берлинския процес. Той е иницииран от Абдула II през 2015 г. за засилване на международното и регионално сътрудничество срещу опасностите от тероризма, радикализацията и насилствения екстремизъм. До момента такива форуми са проведени в Йордания, Албания и Нидерландия.      Акцент в разговорите в Йордания бе темата за бежанците и мигрантският натиск, съобщиха от Министерския съвет. Според Борисов страната ни е длъжна да подпомогне Йордания при справянето с проблема с мигрантите, съобщи \"Фокус\". На срещата с Раззаз българският премиер добави, че е необходимо двете страни да работят и за търговско-икономическото и инвестиционното си сътрудничество, както и за установяването на по-близки контакти между бизнес общностите. Темата е обсъдена и на срещата с краля на Йордания. \"Йордания и кралят Абдулла II бин ал Хусейн се ползват с изключителен авторитет в Европа заради балансираната му политика в региона. Имаме сходство в позициите по основните световни и регионални проблеми. Оценяваме активния диалог и добрите отношения на Йордания с ЕС\", обясни Борисов на Раззаз. По-късно на разговор с краля българският премиер допълни: \"Високо оценяваме ролята на Йордания като \"остров на стабилност\" в регионален план и нейната балансирана международна политика\".      \"Кралят отделя изключително внимание на отношенията с приятелска България, затова и днес затвърждаваме това приятелство\", заяви от своя страна министър-председателят на Йордания Омар Раззаз, съобщи правителствената информационна служба. Той отбеляза историческите връзки между двете държави, особено в търговията. Акцентира също върху активността на Йордания по отношение на развитието на фармацевтиката и информационните технологии. Двете страни подписаха меморандум за сътрудничество в сферата на туризма, където Раззаз отбеляза ръст. Министър-председателят на България и кралят на Йордания дадоха изключително висока оценка на общите действия в сферата на туризма и опазването на културното наследство, съобщиха по-късно от Министерския съвет.", "date": "2019.10.13", "title": "България и Йордания ще обменят опит в борбата срещу тероризма (допълнена)"}
{"url": "https://www.dnevnik.bg/sport/2019/10/13/3976039_fotogaleriia_emociite_v_maratona_na_sofiia/", "text": "Над 5 хиляди бегачи от 52 страни в четирите дисциплини - масов старт, 10 километра, полумаратон (21.1 километра) и по класическата маратонска дистанция от 42,195 километра се включиха в маратона на София за 2019 г. Големите победители станаха   от Кения и етиопката Хайелом Шегае.", "date": "2019.10.13", "title": "Фотогалерия: Емоциите в маратона на София"}
{"url": "https://www.dnevnik.bg/sviat/2019/10/13/3976070_merkel_nastoia_erdogan_nezabavno_da_prekrati/", "text": "Германският канцлер Ангела Меркел настоя в телефонен разговор с турския президент Реджеп Тайип Ердоган за \"незабавно прекратяване\" на турската военна операция в Сирия, предаде ДПА, позовавайки се на говорителка на германското правителство. Независимо от легитимното право на Турция да защитава сигурността си, операцията заплашва да прогони големи групи от местното население, да дестабилизира региона и да възроди екстремистката организация Ислямска държава, добави говорителката. Турция започна операция \"Извор на мира\" в сряда, като обяви, че тя е насочена срещу Ислямска държава и сирийските кюрдски бойци от Силите за защита на народа, които според Анкара са свързани с поставената извън закона Кюрдска работническа партия. Операцията цели да се създаде буферна зона, която да служи като защитен пояс за турската граница./БТА", "date": "2019.10.13", "title": "Меркел настоя Ердоган незабавно да прекрати операцията в Сирия"}
{"url": "https://www.dnevnik.bg/bulgaria/2019/10/13/3975961_muzeiat_na_rodopskiia_karst_v_chepelare_otvaria_vrati/", "text": "Единственият по рода си музей на пещерите и пещерното дело в Югоизточна Европа отваря врати за туристически посещения след пълно преобразяване. Днес Музеят на родопския карст в Чепеларе, който е открит преди 39 години, е напълно ремонтиран с над 1.1 млн.лв., осигурени чрез управляваната от Министерството на регионалното развитие и благоустройството програма за трансгранично сътрудничество ИНТЕРРЕГ V-A Гърция - България 2014-2020 г., съобщиха от министерството. Проектът \"Интегриран подход за развитие на културни и природни обекти в Чепеларе, България и Просочани, Гърция\" цели да съхрани и подобри местната култура, паметници, природни туристически ресурси и да популяризира форми на туризъм, както и да покаже различните култури, обичаи, начин на живот, традиционни знания и занаяти. Музеят е с изцяло нов дизайн на всички помещения в сградата и ново оборудване, както и новата декорация, имитираща карстова пещера с отливки. Музейните експонати са разположени и аранжирани върху съвременни нови стъклени шкафове, изложбени маси, полици и витрини. Пространството в централната зона на музея е преустроено в мултимедийна зала. Положени са също нови настилки, стенни облицовки и тавани. В стените са вградени ниши за излагане на експонати. Обособено е помещение за сувенири, както и са подновени всички инсталации.      Музеят на родопския карст притежава богата експозиция минерали, скъпоценни и полускъпоценни камъни, различни видове скали и пещерни образувания. В отдела по пещерна палеонтология, са показани какви животни са обитавали пещерите. Посетителите могат да видят възстановен изцяло от естествени кости скелет на пещерна мечка, както и част от долна челюст на леопард, която е най-старата кост от такова животно, намерена в цяла Европа. По проекта също е доставен уред за холограмни изображения, монтирано е обрудване за спектакъл със звук и светлина, както и сцена в центъра на града. Представлението \"Звук и светлина – паметта на Чепеларе\" акцентира върху величието на историята, на важните моменти от битките при освобождението на Родопите, както и върху развитието на Чепеларе през годините и до днес, съобщиха от министерството. По проекта е изработено смартфон приложение, достъпно за всички потребители. На базата на QR кодове e представена информация за туристически обекти с културна и природна стойност. Разработена е открита база данни за културни палеонтологични активи на Чепеларе и Просочани в Гърция.", "date": "2019.10.13", "title": "Музеят на родопския карст в Чепеларе отваря врати след пълно преобразяване"}
{"url": "https://www.dnevnik.bg/bulgaria/2019/10/13/3976071_sled_isteriiata_v_romskite_mahali_v_burgas_imashe/", "text": "Шествие в защита на православното българско семейство бе организирано в Бургас от свещеници днес. Мненията им за причините за инициативата обаче бяха противоречиви - едни се обявиха срещу несъществуващата стратегия за детето, а други заявиха, че идеята няма връзка с нея, съобщи БНР. На шествието по ул. \"Александровска\" имаше десетки родители с деца. То бе огласено от камбанен звън и молитви. Пред БНР епископ Йеротей каза, че повод за инициативата е подписка, подкрепена от над 600 души и изпратена до Сливенския митрополит Йоаникий. Той обяви, че не става въпрос за политическа акция, а за \"изцяло молитвено застъпничество на Света Богородица към българския народ, към православните християни\". Според отец Валентин Георгиев от Поморие шествието е провокирано от това, че \"в българското законодателство се прокарва една идеология, която е насочена срещу традиционното християнско семейство\". Шествия в подкрепа на семейството бяха организирани и през лятото. Тогава бе обявено, че те са насочени срещу \"опитите за посегателство върху българските деца чрез въвеждане на джендър образование и ЛГБТ политики в образователната система\". Днешното шествието в Бургас се организира няколко дни след като в ромски махали в Сливенско и на други места в страната бяха пуснати слухове, че държавата ще отнема деца, и родителите им ги спряха от училище. От думи на вицепремиера Томислав Дончев се разбра, че има съмнения, че разпространяването на слухове е замесен служител от пресцентъра на Министерството на отбраната. Премиерът Бойко Борисов спомена за евангелистки проповедници. Министърът на отбраната Красимир Каракачанов категорично отрече служител във ведомството да е замесен, но каза, че има данни за участие на представители на политическата опозиция в разпространяването на слухове.", "date": "2019.10.13", "title": "Свещеници в Бургас поведоха шествие в защита на православното семейство"}
{"url": "https://www.dnevnik.bg/bulgaria/2019/10/13/3974937_skandiraniia_sds_-_20_puti_dolu_bkp_-_15_-_otchet_za/", "text": "Скандира се \"СДС\" - 20 пъти, \"Долу БКП\" - около 15 пъти... Преброяването е направено в обстойна информация за митинг на СДС на 18 април 1990 г. на площада \"Св. Александър Невски\". Тя е от деня след събитието и е подготвена от Информационно-социологическия център на Висшия партиен съвет на преименувалата се дни по-рано от комунистическа на социалистическа партия. Документът е поместен в сборника на комисията по досиетата  Държавна сигурност и изборният процес (1944-1991)\". Разглежданият митинг на СДС е определен като \"подчертано антикомунистически\", но \"по-зрял, в сравнение с предишните\". Лозунгите са значително по-малко, но \"тематично по-подбрани и по-умерени, в духа на новия имидж на опозицията\", отчитат партийните социолози. В документа се казва, че управляващата партия е обвинена в нарушаване на споразуменията за равностойни предизборни условия за опозицията. Обръща се внимание, че ораторите продължават да я наричат \"БКП\", а новото име се споменавало само при упреци за бояджийство и демагогия. В сборника са включени и справки с извадки от телефонни обаждания до Висшия партиен съвет, озаглавени \"Въпроси, мнения и предложения, които заслужават повишено внимание\". Те са показателни за настроенията сред партийните членове преди изборите на 10 юни 1990 г. Някои се притесняват от слабото противодействие на опозицията, ниското ниво на кварталните организации, слабата предизборна работа сред работническата класа. Тези въпроси и мнения се изпращат до министъра на вътрешните работи Атанас Семерджиев и до Центъра по предизборна работа към висшето ръководство на БСП, чийто председател е Любен Гоцев. И Семерджиев, и Гоцев са обявени за сътрудници на Държавна сигурност. До силовото министерство и до предизборния щаб стигат и критики, и упреци към партията. \"Бива ли в нашия вестник да поместваме съобщения за великденска служба? Довчера ни караха да бъдем атеисти, а сега ни карат да ходим на черква. И по повод съобщението, че партията ще финансира филма за Ловеч и Белене. Откъде накъде нашият членски внос ще отива за агитация против нашата партия. Не съм съгласен. Предайте това.\" Мнението е на член на БСП от София.      Партийци недоволстват от националната телевизия и националното радио, чиито предавания били \"пълни с нападки\" към БСП. \"Защо не отстоявате телевизията да показва партийните мероприятия поне толкова време, колкото отделя на опозицията... Защо не изобличите по най-безкомпромисен начин журналистите - всички те (с малки изключения) преминаха на страната на СДС. Те продадени ли са вече? На кого? Досега те къде бяха? Коя власт ги хранеше? Къде се хранят техните деца... Защо забравят кой им помогна да заемат тия места... \".", "date": "2019.10.13", "title": "Скандирания: СДС - 20 пъти, Долу БКП - 15 - отчет за ръководството на БСП от 1990 г."}
{"url": "https://www.dnevnik.bg/sviat/2019/10/13/3976101_trima_bulgari_sa_ubiti_v_chikago/", "text": "Трима български граждани и един американец са убити в Чикаго от психически неуравновесен мъж, съобщи пред Нова телевизия генералният консул на България в града Иван Анчев. По думите му и тримата са легално пребиваващи в страната, а смъртта настъпила при нападение докато вечеряли в дома си. Двама от убитите българи са съпрузи в ранните си 40 години, третата жертва е майката на убития мъж\", каза пред телевизията Анчев. \"Това са хора без криминални прояви. Мирни български граждани, които са живели съвсем нормален живот в САЩ\". Нападателят, по думите му, не е българин. По-късно пред БНТ консулът добави, че със сигурност не става дума за престъпление от омраза. Имената на жертвите са известни и близките им са уведомени, но не се съобщават, докато не е приключило разпознаването. Говорителят на полицията в града Том Ахерн пусна съобщение в Туитър: По-рано CNN съобщи без да назовава националността на жертвите, че заподозреният – 67-годишен пенсиониран строителен работник, е застрелял четиримата си съседи докато те вечеряли в дома си. След това се качил в апартамент на горния етаж и прострелял своя съседка, която е хоспитализирана и е в критично състояние. Мотивите за стрелбата се изясняват. Извършителят е задържан, иззето е и оръжието. В. \"Чикаго сън таймс\" съобщи, цитиран от БТА, че обитателите на сградата отдавна внасяли оплаквания срещу нападателя, а стрелбата е избухнала около 17.30 ч. вчера. Кметът Лори Лайтфут каза, че стрелбата е потресаваща.      \"Във връзка със стрелбата в жилищна сграда в Чикаго, при която мъж е застрелял четирима души, а пети е в критично състояние, можем да потвърдим, че три от жертвите – две жени и един мъж, са български граждани. Не е известно към момента те да са били в конфликт с нападателя, за който се предполага, че е техен съсед\", се казва в съобщение на Министерството на външните работи. Вицепремиерът и министър на външните работи Екатерина Захариева следи случая още от самото му начало като е дала по случая указания на генералния ни консул в Чикаго. Генералното ни консулство в Чикаго е във връзка с местните власти и е готово да оказва необходимото съдействие, се казва в съобщението. В САЩ живеят около 300 хил. български граждани като в Чикаго е най-голямата общност.", "date": "2019.10.13", "title": "Трима българи са убити в Чикаго (допълнена)"}
{"url": "https://www.dnevnik.bg/sport/2019/10/13/3976103_tiineidjurkata_kori_gof_vleze_v_istoriiata_s_purva/", "text": "Американската тенисистка Кори Гоф влезе в историята, след като спечели титлата от турнира на WTA в Линц. 15-годишната състезателка победи Йелена Остапенко с 6:3, 1:6, 6:2. Тя е най-младата представителка на американския тенис, която печели титла, от Дженифър Каприати насам, която триумфира също на 15 години през 1991-а. За пръв път от 15 години толкова млада състезателка печели титла от WTA. През 2004 г. Никол Вайдишова спечели титла на същата възраст. Едва за трети път в историята на професионалния женски тенис състезателка, която влезе в основната схема като \"щастлива губеща\" от квалификациите, успя да спечели титлата. Успехът ще донесе на американката и близо 35 хиляди евро от наградния фонд. От понеделник тя ще влезе в топ 100 на световната ранглиста.", "date": "2019.10.13", "title": "Тийнейджърката Кори Гоф влезе в историята с първа титла от WTA"}
{"url": "https://www.dnevnik.bg/sport/2019/10/13/3976109_balukov_v_bulgariia_niama_problem_s_rasizma/", "text": "Темата с расизма в България и опасенията на английските национали преди европейската квалификация в София се преекспонират според селекционера на българите  Красимир Балъков . Преди двубоя с \"Трите лъва\" в понеделник Балъков обясни, че по българските стадиони няма проблеми с расизма. \"В българското първенство няма проблем с расизма. Има много чернокожи играчи, които играят в първенството и не мисля, че има повече расизъм, от този в Англия. Това е деликатна тема и искам да се съсредоточим върху футбола, а не да засягаме тези неща. В Англия може да се чуват подобни викове по стадионите, но при нас това го няма. Ние нямаме проблеми с расизма. Може би вие англичаните имате, щом толкова се коментира\", каза Балъков на пресконференция. Според него расистките прояви не са чести случаи. В последния месец темата се коментира няколко пъти, а от щаба на  Англия дори обявиха , че могат да напуснат терена, ако има расистки обиди на \"Васил Левски\". Това предизвика реакция от президента на БФС  Борислав Михайлов . \"Това нещо не се слува често у нас и се надявам всички да загърбим тази тема и да играем футбол. Трябва да спазваме правилата на УЕФА и да няма инциденти\", каза още Балъков. За двубоя в понеделник Балъков обеща промени в състава. България е на дъното в група А за Евро 2020, като има три равенства и три поражения. Откакто е национален селекционер Балъков все още няма победа.", "date": "2019.10.13", "title": "Балъков: В България няма проблем с расизма"}
{"url": "https://www.dnevnik.bg/bulgaria/2019/10/13/3976102_izbiratelna_komisiia_reshi_che_vozeneto_na_kandidati_v/", "text": "Общинската избирателна комисия във Велико Търново реши, че няма нарушение на изборните правила във видео на живо от профила на премиера Бойко Борисов във фейсбук, в което той обикаля с кандидата на ГЕРБ за кмет на града Даниел Панов. Според сигнал на БСП премиерът в работно време и със служебен автомобил участва в предизборната кампания на ГЕРБ. Става въпрос за видео от петък, в което Борисов вози Панов в джипа и обсъждат проекти за общината, след което се разхождат и продължават разговора. Според избирателната комисия обаче жалбата не е основателна, тъй като личните профили във фейсбук не са медия по смисъла на Изборния кодекс.", "date": "2019.10.13", "title": "Избирателна комисия реши, че возенето на кандидати в джипа на Борисов не е агитация"}
{"url": "https://www.dnevnik.bg/photos/2019/10/13/3976069_fotogaleriia_svetovnite_snimki_na_denia_12_-_13/", "text": "Стартът на регата \"Барколана\" в Триест, Италия.", "date": "2019.10.13", "title": "Фотогалерия: Световните снимки на деня 12 - 13 октомври"}
{"url": "https://www.dnevnik.bg/sport/2019/10/13/3976126_kralev_obeshta_po-goliamo_finansirane_za_sportistite_s/", "text": "Ново разпределение от държавните средства за финансиране на спортистите обеща министърът на младежта и спорта Красен Кралев. Тези, които вземат квоти за олимпийските игри в Токио през 2020 г. ще получат по-голямо финансиране. Кралев обясни, че \"всяка година има строга система спрямо постигнатите резултати\". \"Всички с квоти за Олимпиадата ще получат по-голямо финансиране догодина. Разбира се, има и спортове, които са ни разочаровали през годината. В момента се движим добре - имаме 11 спечелени олимпийски квоти\", каза Кралев в предаването \"Арена спорт\" по БНТ1. Министърът на спорта коментира федерацията по щанги, където има спорове за легитимността. \"Истината е, че преди година приехме закон и всички клубове трябва да се пререгистрират. Това се прави, за да се отсеят т. нар. клубове фантоми\". \"През последната година Българската федерация по вдигане на тежести е една от най-успешните. Направили сме много сериозни отчети, следим всички федерации и спортисти\", допълни министърът. Според Кралев наличието на българи на ръководни постове в световните федерации на различни спортове ще гарантира по-честно и обективно съдийство. Преди месец пред парламентарната комисия по въпросите на младежта и спорта Кралев обяви, че  очаква 55 квоти за игрите в Токио .", "date": "2019.10.13", "title": "Кралев обеща по-голямо финансиране за спортистите с квоти за Токио"}
{"url": "https://www.dnevnik.bg/sport/2019/10/13/3976134_snimka_na_denia_brigid_kosgei_noviiat_svetoven_rekord/", "text": "Кенийката Бригид Косгей счупи световния рекорд в маратона при дамите, след като подобри върховото постижение на Пола Радклиф от преди 16 години. Косгей спечели маратона в Чикаго с време 2:14.04 часа. Радклиф постави предишния рекорд (2:15.25 часа) през 2003 г. в Лондон).", "date": "2019.10.13", "title": "Снимка на деня: Бригид Косгей - новият световен рекордьор в маратона при дамите"}
