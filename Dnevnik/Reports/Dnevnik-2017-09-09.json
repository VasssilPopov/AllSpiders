{"url": "http://www.dnevnik.bg/sport/2017/09/09/3039021_hettrik_na_mesi_povede_barselona_kum_razgrom_v/", "text": "Лионел Меси вкара третия си хеттрик срещу \"Еспаньол\" и изведе \"Барселона\" до убедителна победа с 5:0 в градското дерби. Аржентинецът се разписа три пъти до 67-ата минута, а в края Жерар Пике и Луис Суарес добавиха по едно попадение. \"Барселона\" записа трета победа от три мача през сезона и излезе еднолично начело в Примера дивисион. Тимът на Луис Енрике се откъсна с четири точки пред \"Реал\", който днес записа  второто си поредно равенство в шампионата. Меси вече има 42 хеттрика в кариерата си, 38 от които са с екипа на \"Барселона\". Той увеличи попаденията си за сезона на пет, a общо в кариерата си се е разписвал 571 пъти в 708 мача. В 26-ата минута петкратният носител на \"Златната топка\" получи отлично извеждащо подаване от Иван Ракитич, финтира бранител на \"Еспаньол\" и прати топката под гредата. Аржентинецът беше в засада при паса на хърватина, но страничният съдия не вдигна флага. Девет минути по-късно Меси покачи на 2:0. \"Барселона\" организира скоростна контраатака, при която с доста късмет аржентинецът успя да комбинира с Жорди Алба. Левият бек догони топката на аутлинията и центрира във вратарското поле, където Меси отблизо я насочи в мрежата. В 67-ата минута организираха страхотна атака с къси подавания пред наказателното поле на \"Еспаньол\". Суарес успя да запази топката и да намери вляво Алба, който веднага намери Меси и на седем метра от голлинията аржентинецът намери далечния ъгъл с левия крак. В 87-ата минута Ракитич центрира отлично от корнер, а Пике надскочи бранителите на \"Еспаньол\" и покачи на 4:0 с точен удар с глава. В добавеното време дебютиралият с екипа на \"Барселона\" Усман Дембеле асистира на Суарез за петото попадение, след като двамата се измъкнаха на скорост зад защитата на синьо-белите.", "date": "2017.09.09", "title": "Хеттрик на Меси поведе \"Барселона\" към разгром в градското дерби"}
{"url": "http://www.dnevnik.bg/sport/2017/09/09/3038885_ioshihide_kiriu_stana_purviiat_iaponec_sliazul_pod_10/", "text": "Йошихиде Кириу подобри националния рекорд на Япония в спринта на 100 метра. Атлетът стана първият японец слязъл под 10 секунди. На състезание в родината си той завърши за 9,98 сек. С това 21-годишният студент от Университета в Токио подобри с 0,02 сек предишния национален рекорд. Сребърният медалист от олимпийските игри в Рио 2016 с щафетата на 4х100 метра не успя да стартира добре, но впоследствие изпревари съперниците си и постигна историческия резултат. Предишното върхово постижение беше поставено от Коджи Ито през 1998 година. \"Развълнуван съм, че го направих в последния си старт на 100 метра за сезона\", каза рекордьорът.", "date": "2017.09.09", "title": "Йошихиде Кириу стана първият японец, слязъл под 10 сек в спринта на 100 метра"}
{"url": "http://www.dnevnik.bg/sport/2017/09/09/3038886_snimka_na_denia_cherven_karton_za_bfs/", "text": "Привържениците на ЦСКА се обърнаха към БФС с послание \"Времето ви изтече\" чрез хореографията си в мача с \"Верея\". На нея беше изобразен ултрас, който вдига червен картон. Недоволство към футболния съюз в петък изразиха и привържениците на \"Берое\", които по време на двубоя с \"Черно море\" бяха още по-крайни - те опънаха транспарант с надпис: \"БФС умри, футбола спаси\". Преди дни и публиката на \"Левски\" имаше скандирания срещу футболния съюз в мача с \"Лудогорец\". Президентът на БФС Борислав Михайлов беше обиждан в двубоя с Швеция в София. Бившият вратар на националния отбор   в началото на следващата година.", "date": "2017.09.09", "title": "Снимка на деня: Червен картон за БФС"}
{"url": "http://www.dnevnik.bg/skorost/2017/09/09/3037512_opel_predstavi_kemper_na_bazata_na_vivaro/", "text": "На автомобилното изложение във Франкфурт \"Опел\" ще покаже версия на вана си \"Виваро\", която е доста близо като обзавеждане до кемпера, без от това да страда транспортната функционалност. Версията Life e третата за пътническото \"Виваро\", след Tourer и Combi+. Част от серийното оборудване на новото изпълнение на вана са въртящи се индивидуални седалки на втория ред и плъзгащата се на релси обща седалка на третия ред с интелигентен механизъм, който може да я превърне в удобно легло. Освен това автомобилът разполага със силно затъмнени прозорци, сгъваема маса между втория и третия ред и допълнително отопление, способно да осигури комфортна температура в помещението дори през студените зимни месеци. \"Виваро Лайф\" предлага също светодиодни осветление на тавана, което създава приятна атмосфера в тъмната част от денонощието. Лаптопи и други мобилни устройства могат лесно да бъдат свързани благодарение на двата USB порта и електрическия контакт с 220 V в пътническото отделение. Почитателите на вътрешното обзавеждане от още по-висока класа могат да насочат избора си към елегантната възможност за кожени тапицерии.", "date": "2017.09.09", "title": "\"Опел\" представи кемпер на базата на \"Виваро\""}
{"url": "http://www.dnevnik.bg/biznes/companii/2017/09/09/3038897_ot_chez_se_oplakaha_che_stroitelni_firmi_sa_ostavili/", "text": "Несъгласувани изкопни дейности от строителни фирми са оставили без ток четири столични квартала днес сутринта, съобщиха от ЧЕЗ България. При изкопни работи в 11.00 ч. тази сутрин е прекъснат кабел за ниско напрежение, като за час без електричество са били 2436 домакинства и стопански клиенти в ж.к. \"Борово\", ж.к. \"Красно село\" и кв. \"Манастирски ливади\". 15 минути по-късно друг кабел на компанията е бил повреден при изкопни дейности в кв. \"Студентски град\". Без ток час и десет минути са били 925 клиенти. Екипи на ЧЕЗ Разпределение са предоставили електрозахранване по резервна схема и при двете предизвикани аварии. Организирани са дежурни групи за възстановяване на повредите, след което ще бъде възстановена нормалната схема на електрозахранване. ЧЕЗ Разпределение е създала методика, според която съставя констативни протоколи на фирмите, които нарушават целостта на кабели при несъобразена работа и предявява претенции за нанесени щети, но тя не дава резултат. Компанията призовава отговорните институции да защитят интересите на хората. \"ЧЕЗ разпределение полага усилия за поддържане на мрежата в постоянно изправно състояние, но прекъсванията в резултат на несъгласувани изкопни дейности и нарушаването на комфорта на хората се превърнаха ежедневие\", посочват още от компанията.", "date": "2017.09.09", "title": "От ЧЕЗ се оплакаха, че строителни фирми са оставили без ток четири квартала в София"}
{"url": "http://www.dnevnik.bg/bulgaria/2017/09/09/3038901_korneliia_ninova_deveti_septemvri_e_data_promenila/", "text": "\"Девети септември е дата, променила България. Днес едни българи я празнуват, а други - хулят. Едно модерно и съвременно общество може да се развива не чрез омраза, а стъпвайки на истината\", това каза днес в Елхово лидерът на БСП Корнелия Нинова, която гостува в града. Тя допълни, че на тази дата се почита паметта на хората, които са имали идеал за друго бъдеще и са загивали за него, включително и руските военни, дали живота си за България. Според Корнелия Нинова за бъдещето след 9 септември 1944 година се изтъкват грешките му и се подминават фактите на съграждането и модернизацията на България, \"създаването на производство, земеделие, образование, здравеопазване, сигурност\". \"Днешната политическа класа е незряла да прочете обективно историята на страната ни. Фактите се манипулират според конюнктурния интерес\", подчерта лидерът на БСП. \"Твърдят, че в България не е имало фашизъм, следователно не е имало и антифашисти. Така наречените антифашисти били лумпени, терористи, мракобесни типове убийци. И се питаш кой човешки ум може да приеме, че Гео Милев, Никола Вапцаров, Христо Ясенов са лумпени? А кое човешко сърце може да приеме, че обезглавеният седемнайсет годишен Ангел Недков, изгореният жив Кунчо Фитлеков, шестте ястребинчета и още 250 избити невръстни деца и пеленачета са мракобесни типове убийци?\", заяви Нинова в речта си.", "date": "2017.09.09", "title": "Корнелия Нинова: Девети септември е дата, променила България"}
{"url": "http://www.dnevnik.bg/sviat/2017/09/09/3038903_svetut_ne_e_bil_v_takava_opasnost_ot_poveche_ot_30/", "text": "Светът в момента е в най-голяма опасност от 30-години насам, каза днес генералният секретар на НАТО Йенс Столтенберг, при посещение на британски войски на учение в Естония. Сред заплахите за световния мир той посочи ситуацията със Северна Корея, тероризма и политиката на Русия. \"Светът е по-непредвидим, защото трябва да имаме предвид твърде много заплахи по едно и също време\", подчертава Столтенберг, цитиран от вестник \"Индипендънт\". Визитата на генералния секретар на НАТО е в навечерието на  руското учение \"Запад-2017\" , в което се очаква да участват над 13 000 руски и беларуски войски.", "date": "2017.09.09", "title": "Светът не е бил в такава опасност от повече от 30 години, каза генералният секретар на НАТО"}
{"url": "http://www.dnevnik.bg/sport/2017/09/09/3038904_dujd_otloji_sampdoriia_-_roma_lacio_-_milan_e_pod/", "text": "Силните дъждове в Генуа доведоха до отлагането на днешния мач от третия кръг на Серия А между \"Сампдория\" и \"Рома\". Градският съвет е провел среща в петък и е обявил код оранжево, втория най-висок в страната при дъжд. Улиците около стадион \"Луиджи Ферари\" са затворени. Още четири мача от неделната програма на италианското първенство са под въпрос заради силните бури дъждове - \"Лацио\" - \"Милан\", \"Аталанта\" - \"Сасуоло\", \"Верона\" - \"Фионретина\" и \"Удинезе\" - \"Дженоа\". Прогнозите са да има силни дъждове в Бергамо, Верона, Рим и Удине през целия уикенд.", "date": "2017.09.09", "title": "Дъжд отложи \"Сампдория\" - \"Рома\", \"Лацио\" - \"Милан\" е под въпрос"}
{"url": "http://www.dnevnik.bg/bulgaria/2017/09/09/3038607_kakvo_moje_da_se_ochakva_ot_izbora_za_predsedatel_na/", "text": "В понеделник на първото си заседание след лятната ваканция и вероятно на едно от последните си за петгодишния си мандат, Висшият съдебен съвет (ВСС) ще проведе изключително важен избор - за председател на Върховния административен съд (ВАС). Това е съдебната инстанция, която контролира актовете на властта, чийто председател е със седем годишен мандат. Кандидатите са двама - избраният от общото събрание на пленума на съда - председателя на отделение в съда Георги Чолаков, който на практика беше наложен от настоящия председател на ВАС Георги Колев и издигнатата от трима членове на съвета и редови съдия Соня Янкулова. Изборът е съпътстван с много въпроси, отговорите на които едва ли ще станат известни по време на изслушването в понеделник. За фаровит се смята Георги Чолаков, който има подкрепата на Колев. От Европейската комисия специално обърнаха внимание в последния си мониторингов доклад, че ще следят избора, като го определиха като изключително важен. Финалната част от процедурата е издаването на указ от страна на президента Румен Радев. Той може да откаже това само веднъж и да върне процедурата. Настоящият председател на ВАС Георги Колев успя да наложи датата - 11 септември за избор преди няколко месеца при откриването на процедурата, без да представи никакви аргументи за това. Въпреки че мандатът му изтича през ноември и нямаше пречка ключовият избор да се проведе от новоизбрания състав на съвета. От настояването на Колев и гласуването в съвета стана известно, че най-вероятно има фаворит за поста, за който са осигурени необходимите 17 гласа във ВСС. \"Инсталирането\" на наследник на Георги Колев започна още през май, когато бяха приети правила за издигането на кандидат от съдиите. В тях беше записано, всеки съдия явно да казва дали подкрепя, или не съответната номианация. За голяма част от магистратите това беше форма на натиск, целяща налагането на предварително харесан кандидат. За такъв се смяташе ръководителят на второ отделение в съда Георги Чолаков. В крайна сметка именно той беше издигнат от съдиите, а зад него застана и председателят на ВАС Георги Колев. Чолаков получи подкрепата на над 50 съдии от пленума на ВАС. Освен него обаче имаше и друго предложение - на съдия Соня Янкулова. Тя обаче не беше предложена на съдебния съвет, защото според правилата, приети от ВАС само кандидата получил 50 плюс 1 от гласовете на общото събрание. Янкулова беше подкрепена с 22 гласа от общо 79. Нейната номинация беше издигната о, няма да бъде предложена за гласуване от съвета. Наскоро в. \"Сега\" писа, че магистрати от върховния съд са сигнализирали, че съдиите са принуждавани да гласуват за един от кандидатите, като биват заплашвани, че роднините им, назначени в съдебната система, ще останат без работа. Никой не се е съгласил да застане с името и лицето си и да разкаже подробно за натиска. Фаворитът Георги Чолаков има 25 годишен стаж, 10 от които като съдия. Три пъти е напускал системата, веднъж, за да бъде адвокат, а след това и нотариус в Балчик. Завършва Софийския университет \"Св. Климент Охридски\" и влиза в системата през 1992 г. Година след това става председател на Районния съд в Сливен. На поста остава две години, когато решава, че иска да стане адвокат и напуска системата. Връща се през 2007 г.като административен съдия в Сливен. През януари 2009 г. подава оставка и става нотариус в Балчик. Последното му връщане в системата е през март 2012 г. Директно във Върховния административен съд (ВАС) след външен конкурс. Чолаков бе част от петчленния съдебен състав по делото на акционерите на КТБ срещу акта на БНБ за отнемане на лиценза на банката. Соня Янкулова е завършила право в Юридическия факултет на Софийския университет \"Св. Климент Охридски\". Тя е съдия във Върховния административен съд, като преди това е преминала през всички етапи в системата - районен, окръжен и върховен съд. През 2001 г. става заместник-министър на отбраната, била и заместник-министър на вътрешните работи. Във ВАС наблюдаваданъчни дела, дела по Закона за защита на конкуренцията, лицензии, спорове по решения на Висшия съдебен съвет и други.  Янкулова се е произнасяла по делото за КТБ. Нейно е особеното мнение по решението за отхвърлянето на жалбата срещу отнетия лиценз на банката и се позова на практиката на съда в Страсбург. Вестник \"Сега\" цитира имотната декларация на Чолаков, според която той и семейството му притежават 13 имота и 20 земеделски земи. На негово име има апартаменти в София, Сливен, Несебър и Слънчев бряг, дворно място в котелското с. Медвен и дворно място със сгради в с. Пчелин, Костенец. Според имуществените данни има и лозя в новозагорските села Каменово и Кортен. Чолаков е декларирал три ипотечни кредита - за 74 хил. лв,. за 104 хил. лв. и за 58 900 евро.  През 2007 г. когато отново влиза в съдебната власт, е декларира пред Сметната палата, че е дал заеми на четирима души за общо 80 516 лв., както и 13 хил. лв. на \"Адвокатско дружество - Георги Чолаков\". Според данните тогава има и неплатено възнаграждение от 20 хил. лв. по договор за правна помощ с \"Пътнически превози\" ЕАД - Сливен. В същото време дължи 200 хил. лв. на една банка и 20 500 лв. на друга. През 2012 г., когато става съдия във ВАС, Чолаков е дал заеми за над 53 хил. лв., а има задължения от 267 129 лв. и три кредитни карти - две за по 5000 лв. и една за 25 хил. лв. Миналата седмица в сайта ПИК, който е от кръга медии, близки до обкръжението на депутата Делян Пеевски, се появи информация, позовавайки се на данни от Имотния регистър, които показват, че Чолаков има бизнес с изкупуването на земи и кредити. Информацията беше свалена няколко часа, след появяването й. В нея се цитираха данни, че Чолаков притежава 10 имота в Балчишко, на които е цесионер. Той купува вземанията на Илиян Пенев Петков. Петков е ипотекиран кредитор на физическите лица, които са собственици на въпросните имоти.  В петък Чолаков разпространи отворено писмо, в което поиска фактите да не бъдат манипулирани и твърди: В началото на 2011 г. дадох в заем на свой приятел 50 000 лв. като договореното връщане на сумата от него беше 30 декември 2011 г. През месец декември 2011 г., поради неплащане на дължимата сума, той ми прехвърли вземания за същия размер на даденото от мен. Прехвърлените вземания бяха по 10 предварителни договора за придобиване на общо около 100 дка ниви в района на Община Балчик. Като цедент съм приел всички подписани от първите страни в договорите условия и в тях няма никакви уговорени лихви, като по този начин съм встъпил и в учредените вече от първите страни ипотеки с цел обезпечение на дължимото ми. Всички 10 сделки са идентични. Според условията предварителните договори стават окончателни през 2021 г. и това е причината тези земи да не са вписани в имотната ми декларация, подадена в Сметата палата, като съм декларирал само предварителните договори, по които съм встъпил като цедент и към момента въпросните имоти не са придобити от мен.  Всички притежавани от мен имоти и парични средства, както и заемите ми, са надлежно описани в имотната ми декларация, която е публично достъпна. Имотите са са придобивани с кредити, спестявания и чрез дарения, като годините и начина на придобиване са посочени в декларацията ми\" Сайтът \"Бивол\" пък писа, че  Чолаков е върнал на работа в МВР  Чавдар Божурски, дисциплинарно уволнен, който е бил шеф на брат му. Чолаков е бил в петчленния състав на съда, който връща Божурски на работа. За да има избран кандидат са необходими 17 гласа. Напрактика това са гласовете на мнозинството в съвета. В. \"Капитал\" писа, че още през миналата година Чолаков е бил представян като следващият председател на ВАС. Процедурата няма да позволи данните за Чолаков да бъдат проверени по задълбочен начин. Ако той бъде избран, това ще е поредният противоречин конкурс, който съдебният съвет провежда, който ще остави системнението за предварителна договорка.", "date": "2017.09.09", "title": "Какво може да се очаква от избора за председател на Върховния административен съд"}
{"url": "http://www.dnevnik.bg/sport/2017/09/09/3038909_real_napravi_greshna_stupka_u_doma_sreshtu_levante/", "text": "В отсъствието на наказания Кристиано Роналдо \"Реал\" (Мадрид) направи второ поредно равенство в испанското първенство. След 2:2 с \"Валенсия\" в предишния кръг, днес шампионите завършиха 1:1 при домакинството на \"Леванте\". Тимът на Зинедин Зидан получи ранен гол, успя да изравни в края на първото полувреме, а през второто полувреме подложи под обстрел Раул Фернандес. Вратаря на гостите изигра страхотен мач и особено в заключителните минути направи поредица фантастични спасявания, за да запази равенството. В добавеното време и гредата паси \"Леванте\" след изстрел на Тони Кроос. \"Реал\" завърши срещата в намален състав, след като в 89-ата минута Марсело получи директен червен картон. След това равенство двата отбора разделят четвъртата позиция с пет точки. \"Барселона\" може да се откъсне с четири преди големия съперник, като по-късно тази вечер спечели градското дерби с \"Еспаньол\". \"Реал\" изигра много неубедително първо полувреме, а в 12-ата минута изостана след нелепа грешка в защита. Иван Лопес хвърли дълъг тъч в наказателното поле, където Иви Лопес се възползва от неориентираната игра на Дани Карвахал и отблизо преодоля Кико Касия. Мадридчани трудно създаваха чисти ситуации за гол срещу добре организирания състав на \"Леванте\". В 28-ата минута Зидан трябваше да направи и принудителна смяна, след като Карим Бензема получи контузия и беше сменен от Гарет Бейл. Малко след влизането си в игра уелсецът пропусна добър шанс да изравни. \"Реал\" все пак стигна до гол в 36-ата минута след статично положение. Тони Кроос центрира от корнер, Серхио Рамос стреля с глава, Раул Фернандес спаси, но Лукас Васкес направи добавка отблизо. През второто полувреме в игра се появиха Иско и Матео Ковачич вместо Маркос Йоренте и Лукас Васкес и това раздвижи играта на \"Реал\". Натискът на белите обаче не даде резултат, въпреки че те завършиха с 13 корнера и отправиха почти 20 удара.", "date": "2017.09.09", "title": "\"Реал\" направи грешна стъпка у дома срещу \"Леванте\""}
{"url": "http://www.dnevnik.bg/bulgaria/2017/09/09/3038914_deveti_septemvri_e_povod_za_pomirenie_iztukna/", "text": "\"Какво е 9-ти септември - дата на революция или преврат? За мен е нито едно от двете. Тя е повод единствено за помирение\", това написа във \"Фейсбук\" президента Румен Радев. За държавния глава датата е и повод да се прояви мъдрост и да се направи крачката \"към едно съзидателно помирение с миналото\". \"Поклон пред всички невинни жертви преди и след 9-ти септември, пред всички загинали с мисъл за България\", завършва поста си в социалната мрежа Румен Радев.", "date": "2017.09.09", "title": "Девети септември е повод за помирение, изтъкна президентът"}
{"url": "http://www.dnevnik.bg/sport/2017/09/09/3038911_manchestur_siti_razbi_livurpul_sled_brutalen_faul_na/", "text": "Садио Мане беше изгонен за брутално нарушение срещу вратаря Едерсон, а \"Манчестър сити\" се възползва от численото си предимство и постигна разгромна победа с 5:0 срещу \"Ливърпул\" в първия мач от четвъртия кръг на Висшата лига. Пеп Гуардола записа най-големия си успех в големите мачове в Англия, а отборът му се изкачи временно на върха. \"Гражданите\" събраха десет точки след третата си победа и имат една точка повече от \"Манчестър юнайтед\", по-късно днес гостува на \"Стоук сити\". \"Ливърпул\" претърпя първо поражение за сезона и остава със седем точки, които му отреждат петата позиция преди останалите девет мача от кръга. Това е най-тежкото поражение за \"мърсисайдци\" под ръководството на Юрген Клоп. Серхио Агуеро откри резултата в 24-ата минута, а в 37-ата минута Мане беше изгонен. След това Габриел Жесуш и влезлият като резерва Лерой Сане отбелязаха по две попадения. Двубоят започна в много високо темпо, но без чисти положения пред двете врати. В средата на първото полувреме \"Сити\" се възползва от пробойна в отбраната на \"Ливърпул\" и поведе. Домакините спечелиха първата топка в центъра, а Кевин де Бройне пусна страхотен извеждащ пас към Агуеро. Аржентинецът надбяга бранителите на гостите, преодоля Симон Миньоле и насочи топката в опразнената врата. С този гол Агуеро стана най-резултатният чужденец в историята на Висшата лига. Той има 124 попадения, с едно повече от Дуайт Йорк. \"Ливърпул\" имаше перфектна възможност да изравни резултата в 31-ата минута. Мане изведе Салах очи в очи с Едерсон, но египтянинът не успя да преодолее вратаря на \"гражданите\". Само шест минути по-късно се стигна до изгонването на Мане. Сенегалецът се впусна да гони дълга топка към наказателното поле на \"Сити\" и при опита си да я стигне изрита в главата Едерсон. Бразилецът беше изнесен на носилка, а в края на мача се появи край резервната скамейка с няколко шева на лицето. Играта беше спряна за близо десет минути, а в добавеното време на полувремето \"Сити\" нанесе решителен удар. Де Бройне се справи с Алекзандър-Арнолд на левия фланг и достави отлично центриране за Жезуш, който беше оставен непокрит в разредената отбрана на \"Ливърпул\" и отбеляза с глава от границата на вратарското поле. Малко преди това при същата комбинация топката отново се озова във вратата на Миньоле, но попадението на Жезуш беше отменено заради засада. На почивката Юрген Клоп заигра с трима в защита, като върна Емре Джан до Рагнар Клаван и Жоел Матип. Салах беше заменен от направилия дебют с екипа на \"мърсисайдци\" Алекс Окслейд-Чембърлейн. Гуардиола също направи тактическа промяна и заигра с четирима в отбрана. \"Ливърпул\" тотално се срина през второто полувреме, а грубите грешки в защита доведоха до още три попадения. \"Манчестър сити\" напълно контролираше мача, а неориентираната игра в отбрана на гостите можеше да доведе дори до по-изразителен резултат. В 54-ата минута Фернандиньо изведе Агуеро сам срещу Миньоле, а аржентинецът показа липса на егоизъм и поднесе топката на Жезуш, който не сбърка пред опразнената врата. Четири минути по-късно бразилецът беше заменен от Сане, който вкара другите две попадения. В 77-ата минута германският национал влезе в наказателното поле, размени двойно подаване с Бенжамен Менди и от движение с левия крак намери близкия ъгъл на Миньоле. В 91-ата минута Сане получи голямо пространство пред дъгата на наказателното поле и оформи крайния резултат със страхотен изстрел с левия крак.", "date": "2017.09.09", "title": "\"Манчестър сити\" разби \"Ливърпул\" след брутален фаул на Мане"}
{"url": "http://www.dnevnik.bg/sviat/2017/09/09/3038916_kuba_omalomoshti_irma_po_putia_i_kum_florida/", "text": "Ураганът Ирма е засегнал сериозно централната част на Куба с пориви на вятъра, достигащи 260 км/ч, съобщи кубински метеоролог в ефира на обществената телевизия, предаде \"Франс прес\", цитирана от БТА. Най-тежко засегнати са централните провинции Камагуей и Сиего де Авила, но заради голямата си площ стихията е усетена и от провинция Лас Тунас, на изток, до намиращата се 400 км западно провинция Вийя Клара. Източникът не даде повече подробности за обстановката на острова, през чиято територия за пръв път от 1932 г. преминава \"окото\" на толкова мощен ураган. При преминаването си през Куба обаче Ирма загуби сила и бе понижен от най-високата пета в четвърта категория, съобщи ДПА. Бурята се движи на запад-северозапад с около 19 км/ч. Очаква се по-късно днес да се обърне на север и вероятно да достигне Флорида утре сутрин. Заради Ирма  местните власти вече започнаха най-мащабната евакуация  на население заради бедствие в историята на САЩ. На 660 000 жители на метрополията Маями-Дейд е наредено да напуснат района, близо 9 милиона души може да останат без ток, а всички жители на Флорида са предупредени да бъдат готови да бягат. Около 6 милиона души живеят по траекторията на урагана, която прогнозират специалистите.", "date": "2017.09.09", "title": "Куба омаломощи Ирма по пътя и към Флорида"}
{"url": "http://www.dnevnik.bg/sviat/2017/09/09/3038944_brijit_makron_ia_pobivali_studeni_trupki_ot_ideiata_da/", "text": "Първата дама на Франция Брижит Макрон изпитвала притеснения от идеята, че съпругът й Еманюел Макрон може да стане президент на Франция, съобщава сайтът  dariknews.bg , позовавайки се на списанието \"Нувел Обсерватьор\". В него с апубликувани първите страници от последната книга на Филип Бесон \"Личност от роман\" Бесон е близък до президентското семейство и е бил близко до тях по време на президентската кампания. Той споменава за телефонен разговор с Макрон през февруари. Тогава допитванията за Еманюел Макрон като кандидат за президент сочеха, че е в добра позиция и Брижит започваше да осъзнава, че наистина един ден може да се премести в Елисейския дворец. \"До този момент дълбоко в себе си отказвах да повярвам, т.е. отказвах да планирам подобно нещо. Но с всичките тези изследвания разбирах, че това става възможно и ме побиваха студени тръпки, не знаех за какво става дума. Ами ако това се случи, ще се справя ли? Представях си всичко, което ще трябва да променя и науча\", преразказва случилото се Бесон.", "date": "2017.09.09", "title": "Брижит Макрон я побивали студени тръпки от идеята да стане първа дама"}
{"url": "http://www.dnevnik.bg/photos/2017/09/09/3037674_fotogaleriia_zvezdna_sedmica_vuv_veneciia/", "text": "Бляскава седмица, посветена на седмото изкуство, приключва днес във Венеция с връчването на призовете на най-стария кинофестивал. Downsizing на Александър Пейн и Suburbicon на Джордж Клуни по сценарий на братя Коен бяха сред премиерите на феста, а Робърт Редфорд и Джейн Фонда получиха почетен \"Златен лъв\" и представиха нова романтична комедия, половин век след \"Боси в парка\". Ето някои от най-впечатляващите моменти, запечатани от фотографите на \"Ройтерс\". На снимката: Гостенка на премиерата на \"мафиотския мюзикъл\" Ammore e malavita на братя Манели.", "date": "2017.09.09", "title": "Фотогалерия: Звездна седмица във Венеция"}
{"url": "http://www.dnevnik.bg/sport/2017/09/09/3038955_chelsi_vze_treta_poredna_pobeda_vuv_visshata_liga/", "text": "Лондонските претенденти за челните места във Висшата лига спечелиха мачовете си от четвъртия кръг. Шампионът \"Челси\" измъкна труден успех с 2:1 при гостуването на \"Лестър\", а \"Тотнъм\" и \"Арсенал\" постигнаха убедителни победи с 3:0 срещу \"Евертън\" и \"Борнемут\". Тимът на Антонио Конте записа трети пореден успех след загубата от \"Бърнли\" в първия кръг и се изкачи на третото място с девет точки. Със същия актив е \"Манчестър юнайтед\", който гостува на \"Стоук сити\" в последния съботен мач, а \"Манчестър сити\" събра 10 точки след  разгрома срещу \"Ливърпул\". \"Челси\" и \"Лестър\" изиграха много здрав мач, в който преобладаваше битката в центъра на терена. Двата отбора бяха доста предпазливи в началото на двубоя и до финалните минути на полувремето нямаше много интересни ситуации пред Каспер Шмайхел и Тибо Куртоа. В 40-ата минута \"Лестър\" организира скоростна контраатака, при която Рияд Марез изведе Ислам Слимани очи в очи с Куртоа. Бившият нападател на \"Спортинг\" (Лисабон) обаче не успя да преодолее белгийския страж. В ответната атака гостите поведоха. Сесар Аспиликуета доста перфектно центриране от десния фланг в наказателното поле, където Алваро Мората надскочи Уес Морган и прати топката в мрежата с глава. Пет минути след почивката \"Челси\" стигна до второ попадение. Канте получи пространство и шутира от около 30 метра в долния десен ъгъл на Шмайхел. Топката мина между краката на Мората, а датският вратар закъсня с реакцията си и топката влетя във вратата. След втория гол играчите на \"Челси\" се успокоиха, заиграха много по-уверено и изцяло контролираха мача. В 62-ата минута обаче Куртоа препъна Варди в наказателното поле, а голмайсторът на \"Лестър\" реализира отсъдената дузпа и върна своя отбор в мача. \"Челси\" можеше да си върне аванса от два гола в 80-ата минута, но дебютиралият с екипа на сините Давиде Дзапакоста стреля покрай вратата от удобна позиция. Две минути по-късно сините трябваше да получат дузпа за игра с ръка на Хари Магуайър, но главният рефер Лий Мейсън подмина ситуацията. След като не успя да стигне до трето гол, \"Челси\" си направи трудни заключителните минути. Финалният натиск на \"Лестър\" доведе до няколко напрегнати ситуации пред Куртоа, но гостите удържаха трите точки. На \"Гудисън парк\" се очакваше оспорван двубой между \"Евертън\" и \"Тотнъм\", но \"шпорите\" бяха категорично по-добрият отбор и още до 46-ата минута си осигуриха победата. Хари Кейн по традиция се отпуши с края на август и отбеляза две попадения, а един гол добави Кристиан Ериксен. \"Арсенал\" се отърси от тежките последни седмици, които бяха съпътствани от тежкото поражение от \"Ливърпул\" и несполуките на трансферния пазар. Дани Уелбек вкара два гола и асистира на Александър Лаказет за третото попадение срещу \"Борнемут\".", "date": "2017.09.09", "title": "\"Челси\" взе трета поредна победа във Висшата лига"}
{"url": "http://www.dnevnik.bg/razvlechenie/2017/09/09/3038628_purviiat_bulgarski_comiccon_zapochva_dnes/", "text": "Актьори от сериалите \"Игра на тронове\" и \"Дневниците на вампира\", японският манга художник Рьо Хирано и звезди на костюмите и грима са гости на първия български ComicCon, който се провежда днес и утре в \"Интер Експо Център\" в София. Събитието се съчетава с традиционния фестивал на японската култура Aniventure. Традиционно събития като Aniventure ComicCon събират любители на анимацията, научната фантастика, сериалите и игрите, преоблечени като любимите си герои. Официалното откриване в 10.30 ч. днес ще бъде последвано от цял следобед, посветен на оригиналните костюми. Едновременно с това посетителите ще имат възможност и да се срещнат с тях - последователно през деня в специалната \"Meet and Greet\" зона ще има възможности за снимки и автограф с Том Влашиха и Кийша Касъл-Хюз от \"Игра на тронове\", както и Майкъл Маларки от \"Дневниците на вампира\". Касъл-Хюз и Влашиха ще имат и още една, обща среща с феновете в неделя, достъпна за всички гости. Работилници по традиционни японски изкуства и занаяти, настолни и компютърни игри, турнири и разнообразни конкурси ще съпътстват Aniventure ComicCon и през двата дни. Фестивалът открива най-голямата гейминг зона, правена досега в България, където известни геймъри от Източна Европа ще премерят силите си. Пълната програма на събитията по часове може да бъде открита на  сайта на Aniventure. Залите в \"Интер Експо център\" са отворени от 10 до 20 ч., еднодневният билет е на цена от 25 лв, а двудневният - 35 лв. Билети за Meet & Greet зоната се продават отделно, като тези за снимките с автограф с Том Влашиха са разпродадени. Пропуски могат да бъдат закупени от сайта на  Eventim  или на място.", "date": "2017.09.09", "title": "Първият български ComicCon започва днес"}
{"url": "http://www.dnevnik.bg/politika/2017/09/09/3038674_siriia_bejancite_terorizum_i_rusiia_sa_vunshnite/", "text": "\"Опасностите от външнополитически характер за националната сигурност на България през 2016 г. произтичаха основно от продължаващите бойни действия в Сирия, от предизвиканите от нея, както и от нестабилността в други райони на света (Афганистан, някои страни от Африка) бежански и миграционен натиск към страните от Европейския съюз\". Това записано в Доклада за националната сигурност на България, който беше приет от правителство и предстои да бъде одобрен и от парламента, Според документа \"най-съществения риск за общоевропейската сигурност е възможността за инфилтрация на екстремистки клетки, за което свидетелстват атентатите във Франция, Германия, Белгия и други европейски държави през 2016 г.\". \"Интензивният натиск върху т.нар. Ислямска държава в Сирия и Ирак провокира засилването на действията на групировката срещу държавите от международната коалиция,\" пише още в документа. Въпреки, че липсват основания страната ни да се счита за първостепенна цел, , се казва в доклада. т \"Действията на Русия са източник на регионална нестабилност и заплашват нашата основна цел за единна свободна и мирна Европа\", пише в частта за външната среда за сигурност. Отбелязва се засилването на военните способности на Русия в Балтийско и Черно море, както и в източната част на средиземно море. Авторите на доклада са обезпокоени и от \"опитите на чужди държави за формиране на обществено мнение, чрез дезинформация, пропагандни кампании, медийна манипулация, използване на социалните мрежи за лансиране на подвеждаща информация, финансиране на партии и популистки организации, инициативи на популистки партийни лидери за манипулиране на групи избиратели и за предизвикване на объркване сред населението и др.\". В главата \"Дейности на чужди специални служби (хибридни войни и други посегателства срещу националната сигурност на Република България)\" пише, че \"основни разузнавателни рискове продължават да са свързани с опитите на чужди специални служби за: създаване и разширяване на разузнавателни позиции за влияние и въздействие; разузнавателно проникване и придобиване на класифицирана национална или чуждестранна информация; \"изнасяне\" на вътрешни проблеми към България.\" \"За изпълнение на разузнавателни задачи се използват служители на прикритие в дипломатическите мисии субекти, субекти в религиозната, икономическата, образователната, културната област...\", пише в доклада. В него се отбелязва, че се провеждат мероприятия за влияние върху общественото мнение, включително чрез използване на медии. В документа се отбелязва, че традиционен обект на контрол от чужди специални служби са земляческите общности в България. В доклада не са упоменати страните водещи хибридни действия у нас. Отбелязва се обаче, че \"поради членството си в ЕС и НАТО и геополитическото си положение България е обект на сериозен разузнавателен разузнавателен интерес от държави, които възприемат Съюза и Алианса, като заплахи за националната сигурност\". В сега действащата  военна доктрина на Русия от 2014 г . НАТО е посочен, като основна военна опасност. Имало и много опити за хакерски атаки и нерегламентиран достъп до секретна информация, пише още в доклада. В частта за отбрана е посочено, че българските въоръжени сили са в състояние със затруднение и повишен рис kда изпълняват задачите по мисиите произтичащи от конституционните задължения. Формулировката е малко по-песимистична от пренаписания от военния министър Красимир Каракачанов  доклад за отбраната . Общата престъпност намалява, като се увеличава разкриваемостта, пише в доклада. През 2016 г. са регистрирани 103 773, което е намаление с около 7,4% спрямо 2015 г. През 2016 г. са извършени 79 умишлени убийства, като при тях се наблюдава спад от 37,3% спрямо 2015 г.", "date": "2017.09.09", "title": "Сирия, бежанците, тероризъм и Русия са външните заплахи за националната ни сигурност"}
{"url": "http://www.dnevnik.bg/skorost/2017/09/09/3037930_umirat_li_avtomobilnite_izlojeniia/", "text": "Автосалонът във Франкфурт, който ще отвори врати на 12 септември с първия от двата пресдни, вече привлича вниманието, но не по начина, по който организаторите биха искали. Изложението става все по-интересно не с марките, които са представени на него, а с тези които липсват, се казва в анализ на агенция \"Ройтерс\". Посетителите не само няма да видят хитовият Модел 3 на \"Тесла\", но ще забележат и отсъствието на големи имена от автомобилната индустрия като \"Нисан\", \"Пежо\", \"Фиат\", \"Волво\", \"Джип\", \"Мицубиши\" и \"Инфинити\". Тазгодишното издание на автосалона във Франкфурт е първото след дизеловият скандал, тръгнал от \"Фолксваген\" и разпрострял се върху редица други производители и очакванията са, че посещаемостта ще е по-слаба от тази през есента на 2015-та (изложението се редува през година с това в Париж). Така например автомобилното ревю във френската столица през миналата година привлече с 14% по-малко посетители, а това в Детройт през януари беше навестено от 9000 по-малко хора. Фокусът се прехвърля към технологичните изложения Дизеловият скандал обаче е само една от причините за намаляващия интерес. По-сериозната е свързана с това, че с автономните и свързаните автомобили, все по-интересна за посетителите става технологичната страна на новите модели, което пък кара производителите да предпочетат изложения като това за потребителска електроника (Consumer Electronics Show-CES) в Лас Вегас или Световният конгрес на мобилните устройства в Барселона. Има и нещо друго, благодарение на социалните мрежи от \"Даймлер\" отчитат, че новините за техните иновации достигат до същата аудитория - около 1 млрд. души в глобален мащаб, колкото и ако са демонстрирани във Франкфурт или на CES. Въпреки това \"Мерцедес\" ще присъства на автосалона в Германия следващата седмица с щанд, разположен на 200 000 квадратни метра. Говорителят на компанията Бетина Фетцел обаче не скрива, че стратегията на концерна търпи промяна. Само жени в оскъдно облекло вече не стигат \"Автосалоните имат нужда от промяна в подхода. В противен случай ще изчезнат\", коментира изпълнителният директор на Faurecia, компания, доставяща годишно компоненти за автомобилната индустрия за 19 млрд евро Патрик Колер. \"Начинът, по който хората възприемат продукти и марки се променят. Дните, когато беше достатъчно да привлечеш потребителското внимание с полуоблечени момичета по предните капаци на колите е безвъзвратно отминало\", е мнението и на анализатора Арнд Елингхорст от Evercore ISI. Какво казват отсъстващите Разбира се, интересно е какви са мотивите на компаниите, които няма да видим на изложението във Франкфурт. От \"Тесла\" например посочват, че интерес за тях представляват събитията, на които не се предполага присъствието на автомобили. Говорител на компанията посочва, че много по-интересни са им голф турнири и изложения за яхти, където имат директен достъп до потенциални клиенти. Не по-малко ефективни се оказват и роуд туровете, какъвто това лято се проведе в Европа. \"По този начи достигаме до изненадващо много хора\", допълва говорителят на \"Тесла\". От \"Нисан\" пък обясняват отсъствието си от Франкфурт с обстоен анализ на глобално ниво на стратегията за присъствие на подобни изложения. Крайната цел е марката да стане по-видима. При \"Пежо\" по-скоро става дума за временно оттегляне, тъй като към момента марката няма кой знае какви премиери, които да впечатлят публиката. \"Автосалоните са маркетинг инструмен като всеки друг, който изисква сериозни инвестиции\", коментира отговарящият за популяризирането на марката Жан-Филип Импаро. \"Това, че ни няма тази година, обаче не означава, че ще отстътваме от Франкфурт твърде дълго\", допълва той. Новите участници На автосалоните обаче се забелязва и една сравнително нова тенденция - на мястото на липсващите производители на коли, влизат доставчици на компоненти за тях, като \"Тисенкруп\". Германският концерн не е присъствал на автосалон от повече от десетилетие. \"При положение, че автомобилният сектор се променя толкова драматично, искаме да присъстваме на подобни изложения, за да покажем какво може да предложим\", коментира ръководителят на автомобилното звено на \"Тисенкруп\" Карстен Кроос.", "date": "2017.09.09", "title": "Умират ли автомобилните изложения"}
{"url": "http://www.dnevnik.bg/sport/2017/09/09/3038804_nadal_i_andersun_shte_sporiat_za_titlata_na_us_open/", "text": "Носителят на 15 титли от Големия шлем Рафаел Надал ще се изправи срещу Кевин Андерсън във финала на US Open. Двамата достигнаха до битка за трофея в Ню Йорк след обрати в четирисетови двубои с Хуан Мартин дел Потро и Пабло Кареньо Буста. Надал взе реванша тежкото поражение от Дел Потро в полуфиналите преди осем години и се класира за четвъртия си финал във \"Флашинг медоус\". Той загуби първия сет, но след това изнесе истинска лекция на аржентинеца и спечели с 4:6, 6:0, 6:3, 6:2. Световният номер 1 изигра най-силния си мач от началото на турнира и след загубата на първия сет показа изключителен тенис. Toй записа 16-а поредна победа в полуфинални мачове в Големия шлем, откакто през 2009 г. отстъпи срещу Дел Потро с 2:6, 2:6, 2:6. Испанецът се класира за 23-ия си финал в турнирите от голямата четворка. В неделя той ще преследва третата си титла в Ню Йорк след 2010 и 2013 г. и втори трофей от Големия шлем през този сезон след десетата купа от \"Ролан Гарос\". Надал и Дел Потро се изправиха един срещу друг за 14-и път. Испанецът водеше с 8:5 победи, но аржентинецът беше спечелил последните два двубоя помежду им - в полуфиналите на олимпийските игри в Рио де Жанейро през 2016 г. и на мастърса в Шанхай през 2013 г. В първия сет Дел Потро успяваше да вкара много висок процент първи сервис и да печели лесно подаванията си. Надал опитваше да притиска бекхенда на съперника, но аржентинецът стоеше много стабилно на основната линия. Световният номер 1 трябваше да спасява точка за пробив още във втория сервис гейм. Той се справи след три грешки на Дел Потро, две от които непредизвикани. Още в следващото подаване на испанеца обаче се стигна до нов шанс за пробив и този път аржентинецът се възползва. До края на сета шампионът от 2009 г. не даде възможност за връщане на пробива. След като загуби първата част, Надал превключи на други обороти. Той стана по-агресивен, започна да удря по-здраво топката и движи повече съперника по корта. Испанецът не даде нито една точка за пробив на Дел Потро в следващите три сета. В същото време лидерът в световната ранглиста реализира шест от своите 13 възможности в подаванията на аржентинеца - три във втората част, един в третата и два в четвъртата. Надал завърши мача с 45 печеливши удара, 40 от които при разиграване, и допусна само 20 непредизвикани грешки, десет от които в първия сет. Той спечели 77%% от точките, разиграни след негов първи сервис и впечатляващите 72% при втори сервис. Играта му на мрежата също беше на много високо ниво - 21 успешни от общо 27 излизания Дел Потро направи само 23 завършващи удара, седем от които асове, като 12 от уинърите му дойдоха в първия сет. Аржентинецът завърши със 71% спечелени точки след вкаран първи сервис и едва 28% при втория, който се оказа лесно разгадаем за Надал. Андерсън също отстъпи с 4:6 в първия сет срещу Кареньо Буста. След като намери ритъма на началния си удар, увереността във форхенда и стабилността в бекхенда си южноафриканецът спечели следващите три сета със 7:5, 6:3, 6:4 и за пръв път в кариерата си ще играе финал в турнирите от Големия шлем. Двубоят продължи 2.55 часа, а Андерсън приключи с 22 аса и общо 58 уинъра срещу 21 за Кареньо Буста, който пласира само две директни точки от сервис. Испанецът показа впечатляваща защита и допусна 18 непредизвикани грешки по-малко - 25 срещу 43, но в крайна сметка се пречупи пред мощта на 203-сантиметровия южноафриканец. Преди тазгодишния US Open Андерсън само веднъж беше достигал четвъртфинал в Шлема - преди две години в Ню Йорк, когато беше спрян от Стан Вавринка. За Кареньо Буста това също беше първи полуфинал и второ преминаване отвъд четвъртия кръг в турнирите от голямата четворка след тазгодишния \"Ролан Гарос\". ", "date": "2017.09.09", "title": "Надал и Андерсън ще спорят за титлата на US Open"}
{"url": "http://www.dnevnik.bg/v_pamet/2017/09/09/3038821_pochina_aktyorut_ljubisha_samardjich/", "text": "Популярният сръбски актьор Любиша Самарджич е починал на 81 години в Белград след тежко заболяване, съобщи \"Нова телевизия\". През декември миналата година той претърпя мозъчна операция, след която не успя да се възстанови. Любиша Самарджич е роден през 1936 г. в Скопие. Завършил е Белградската театрална академия. Първата му роля е в телевизионната поредица \"Сплетка и любав\", заснета през 1960 година. В Сърбия става популярен със сериалът \"Смоки\" от 1967 година, след който и му остава прякорът \"Смоки\". В България Самарджич става звезда след поредицата \"Горещ вятър\" от 1980 година. Зад гърба си Любиша Самарджич има участия в 130 телевизионни и игрални филми, като за последно играе в сериала \"Мирис на дъжд над Балканите\". През 1967 година получава наградата \"Купа Волпи\" за \"най-добър актьор\" от Фестивала във Венеция. В средата на 90-те години основава заедно със сина си Драган продуцентска фирма \"Синема дизайн\" и е продуцент на 12 ленти. Самарджич дебютира като режисьор през 2009 година с \"Небесна кука\", като има девет филма. През 2004 година в интервю за \"Дневник\" Самарджич  казва, че като работи се бори със старостта .", "date": "2017.09.09", "title": "Почина актьорът Любиша Самарджич"}
{"url": "http://www.dnevnik.bg/detski_dnevnik/2017/09/09/3034356_trevojnite_roditeli_ili_mojesh_li_da_spasish_deteto_ot/", "text": "\"Бог не може да бъде навсякъде. За тази цел е измислил майките\" казваше Даян Кийтън в една от знаменитите си роли, преди да се втурне за пореден път да подрежда живота на трите си дъщери. И вероятно са малко майките, които в някакъв момент от живота си не са изпадали в паника какво може да се случи на децата им, ако не успят да предвидят и предотвратят дебнещите опасности от всякакъв вид. Особено ако хлапето вече ходи на училище, иска да е все по-самостоятелно, а контролът върху действията му извън дома става все по-труден. Има, разбира се, спокойни и уверени родители, които напълно се доверяват на способностите на потомците си да се справят в различни житейски ситуации. Те не ги водят до училище и, обратно, не се притесняват да ги изпратят до магазина през няколко улици и не стоят с часове по детските площадки. Обикновено това са майките и бащите на по-млада възраст, с повече деца или хора, живеещи в по-малки населени места, където чувството за сигурност все още до голяма степен носи белега на собственото им детство, сочат наблюденията на психолозите. В другата крайност са свръхгрижовните родители, които в желанието си да предпазят детето от всичко и всички всъщност... не му позволяват нищо. Този тип поведение е характерен предимно за жените и в психологията е познат с Обикновено те имат предразположеност да бъдат прекалено закрилящи и тревожни, обяснява психологът и психотерапевт Милена Манова. По думите й себеоценката на такива майки не е твърде висока и те компенсаторно обгрижват детето си с идеята, че така са полезни. В желанието си да помагат правят всичко вместо хлапето, отказват да му делегират отговорност и доверие. И така, ограничавайки го до собствената си свръхпозната територия, практически не му позволяват да порасне. Често това са много млади майки, такива, които дълго не са имали деца, или чието дете има някакъв физически недъг, посочва Манова. Основният проблем от такова родителско поведение е, че тревогата преминава у детето, което от ранна възраст става лабилно, зависимо и затворено. Такива малчугани не обичат да общуват и са трудно адаптивни. В допълнение често боледуват от ангини, болки в корема и главоболие, податливи са на инфекции, а това засилва социалната им изолация. В кърмаческа или предучилищна възраст страхът от раздяла е нормално поведение на детето. Патологичен става, когато е извънредно интензивен и продължителен, и нанася вреда на качеството на живота на детето. Симптомите са сигнал, че връзката родител – дете е инфантилна: майката не позволява на детето да се откъсне, реагирайки с напрежение и тревога. В семейната система детето е по-важно, а бащата е пренебрегнат, посочва психологът. По-късно, когато станат първокласници, често започват да страдат от училищна фобия - изпитват страх от средата, от това как ще се справят със задълженията си, от това как ги възприемат съучениците им. Проблемът може да се задълбочи допълнително, ако родителите се оплакват от несправедливо отношение в клас. Зад всяка училищна фобия стои невъзможността на майката да отдели детето от себе си, обяснява Манова. \"Естествено родителската отговорност включва предупреждение за опасностите и трудностите, но те не са \"Не прави!\", \"Не действай!\", \"Не ходи!\", защото ограничават естествената склонност и енергия на детето към познание и включване в нови общности\", уточнява Милена Манова. Добавя, че майката трябва да бъде \"лимитирана в опитите си да ограничи детето\", защото задачата на родителите е да еманципират детето от себе си и да му оказват подкрепа. Съгласява се, че винаги може да се случи нещо непредвидено, детето да се сблъска с неочаквано трудна ситуация, дори да стане инцидент, но подчертава, че и при свръхусилия никой родител не може да предвиди и предотврати всички опасности. А и не трябва, ако иска срещу себе си да има независима личност, която може да се справя сама с проблемите си: \"Не можем да спасим децата си от живота, така че по-добре да им дадем увереност в собствената им компетентност, отколкото да ги спираме през цялото време. Иначе рискуваме да създадем натраплива личност - прекалено фиксирана върху нещо, за да живее\", предупреждава психологът. Всяко ново умение, всяка предоляна трудност и овладяна ситуация са гордост за детето. И повод да поиска да направи още нещо, което пък е повод за поредното родителско притеснение. Как да преценим дали да се съгласим с искането да хлапето да приеме поредното предизвикателство - да започне да тренира нов спорт, да играе навън с други деца без родителска стража или да излезе от училищния двор, преди да дойде времето за взимане? \"Преди да забраня, обмислям дали желанието на детето застрашава живота му или е нещо, през което трябва да мине\", разказва за собствения си опит като родител Милена Манова и напомня: \"Не забравяйте, че когато кажете \"Не\", трябва да сте наясно на какво ще отговорите с \"Да\". Второто, което препоръчва да не се забравя в такива ситуации, е мисълта, че детето е отделна личност със своите желания и нужди също като родителя. Добре е, когато се забранява нещо, да се питаме: \"Това действително ли се отнася до детето или е моето опасение, когато се поставя на неговото място и възраст\", съветва психологът.", "date": "2017.09.09", "title": "Тревожните родители, или можеш ли да спасиш детето от живота"}
{"url": "http://www.dnevnik.bg/photos/2017/09/09/3036916_fotogaleriia_curkvata_sv_petur_i_pavel_krai_berende/", "text": "От поне 700 години параклисът \"Свети Петър и Павел\" лежи до старото гробище на драгоманското с. Беренде, в долината на река Нишава.", "date": "2017.09.09", "title": "Фотогалерия: Църквата \"Св. Петър и Павел\" край Беренде"}
{"url": "http://www.dnevnik.bg/sviat/2017/09/09/3038579_nato_ne_viarva_na_moskva_i_sledi_vnimatelno/", "text": "НАТО предупреждава, че ще следи \"много отблизо\" руските военни учения след седмица по границата си, от които някои страни от Източна Европа ги облива студена пот. От месеци тази демонстрация на сила на руската армия, носеща името \"Запад-2017\", е причина за спекулации и страхове в балтийските страни и Полша. Някои дори предсказват, че това ще послужи като параван за нахлуване. \"Притеснени сме от естеството и липсата на прозрачност на това учение\", изрази в сряда тревога естонският премиер Юри Ратас, когато посрещна генералния секретар на НАТО Йенс Столтенберг във военна база в северния град Тапа, където се обучават войски на алианса. \"Ще следим много отблизо какво се върши. Ние сме бдителни, но също така и спокойни, защото не виждаме непосредствена заплаха за съюзник от НАТО\", каза шефът на северноатлантическия съюз. Столтенбрерг припомни, че заради украинската криза и по-агресивното поведение на Русия НАТО засили военното си присъствие на изток до степен, каквато не е виждана от края на Студената война. Организацията разположи през пролетта четири батальона с обща численост над 4000 войници. Ядрен удар Около 12 700 беларуски и руски военни ще участват в ученията \"Запад-2017\" от 14 до 20 септември по информация на Москва, но Литва и Естония твърдят, че за тях ще бъдат мобилизирани всъщност 100 000 военни. Според западняците през 2009 и 2013 г. маневрите \"Запад\" са симулирали именно нахлуване в Полша от десетки хиляди руски войници и ядрен удар по Варшава. Заради тези прецеденти \"ние имаме всички причини да вярваме, че броят на войниците ще бъде значително повече от това, което се обявява официално\", каза през юли Столтенберг. НАТО призовава от месеци Москва към \"прозрачност\" и иска нейни наблюдатели - трима от тях бяха поканени на \"дните за посетители\" - да могат да присъстват на ключовите фази от ученията, по-конкретно на брифинги за сценариите и развитието на учението, както е предвидено в документа от Виена - подписан от Москва - за маневрите, в които участват над 13 000 войници. Западняците не вярват въобще на твърденията на руснаците, че \"Запад-2017\" ще бъде \"изцяло отбранително\" учение и ще симулира отговор на руската армия при \"терористични\" атаки. Началникът на генералния щаб на Беларус Олег Белоконев впрочем увери, че учението е в отговор на опит за \"дестабилизация\" от страна на \"коалиция от западни страни... там, където се намират Полша, Литва и Латвия\". Радари и дронове Въпреки че не искат да разкрият подробности, съюзниците няма да останат със скръстени ръце. \"НАТО, естествено, ще разположи средства, за да види какво става. Така е честно\", обясни дипломат, пожелал анонимност. Силите на НАТО разполагат с мощни радари за наземно наблюдение, окачени на дронове, \"които проследяват в реално време придвижването на камиони, танкове и т.н.\" на разстояние от 200, дори 300 км. Това позволява на \"военните плановици да направят дедуктивен анализ\" на сценария на учението, подчерта Брукс Тигнър, кореспондент в Брюксел на изданието за отбрана IHS Jane's. Учението \"Запад\" няма да промени съвместните тренировки на британските, френските, датските и естонските военни, които започнаха през пролетта, обясни френският генерал Оливие Уаше: \"Имаме начини да реагираме, ако действително руснаците поискат да преминат границата. Но изобщо не се предвижда подобно нещо\". \"Не мисля, че руснаците планират да преминат границата с НАТО\", каза и Тигнър, \"това ще е лудост, защото НАТО ще отговори незабавно\".  \"Истинската цел\" на тези маневри е \"да се покаже, че Русия все още разполага със значителни военни сили\" и \"че може да каже: \"Ние все още сме суперсила\", смята експертът. \"Съюзниците наистина се безпокоят, че тези учения служат за затвърждаване на по-агресивна позиция, дори за разполагане на руска военна техника още по-близо до някои страни от НАТО\", каза дипломатът. \"Колко войници и оръжия ще остави Русия в Беларус или в анклава Калининград? Това е въпросът, който създава напрежение у всички\", допълни Тигнър. /БТА", "date": "2017.09.09", "title": "НАТО не вярва на Москва и следи внимателно предстоящото руско учение"}
{"url": "http://www.dnevnik.bg/video/2017/09/09/3038846_video_razruhata_na_ostrov_sint_martin_sled_irma/", "text": "Разрухата, която остави след себе си ураганът \"Ирма\" по островните държави в Карибско море, тепърва излиза наяве благодарение на първи данни от властите, военните и хуманитарни организации. Министерството на отбраната на Холандия разпространи видео, заснето от хеликоптер, облитащ южната част на остров Синт Мартин (Сен Мартен), където има холандска и френска отвъдморски територии. Островът е част от Малките Антили. Второто видео, което \"Дневник\" предлага, е направено от Марта Марсден също в холандската част на острова и разкрива тоталната разруха сред къщи, хотели и бизнес райони. От Международния червен кръст съобщават, че в Барбуда положението вероятно е най-тежко, защото там до 95% от сградите са не просто повредени, а пострадали до степен, в която няма какво да се възстановява.", "date": "2017.09.09", "title": "Видео: Разрухата на остров Синт Мартин след \"Ирма\""}
{"url": "http://www.dnevnik.bg/sviat/2017/09/09/3038609_avstraliicite_glasuvat_za_ili_protiv_gei_brakovete/", "text": "Австралийците ще изразят мнението си за или против гей браковете в \"най-необичайното и сложно\" допитване в историята на страната, пишат местни медии. Гласуването по пощата, което разпали ожесточени дебати в австралийското общество, трябваше да бъде референдум, но в крайна сметка правителството го възложи на Австралийското статистическо бюро, което няма право да провежда избори. Така че сега то е само неофициално проучване. Срещу допитването бяха изправени подадени две жалби в съда, но Върховният съд отхвърли и двете. Въпросът на бюлетините ще гласи: \"Трябва ли законът да бъде променен така, че  еднополовите двойки  да могат да сключват брак?\". Ако достатъчно голям брой хора отговарят с \"да\", това може да доведе до вот в парламента, който да има правни последствия. Но депутатите не са длъжни да се съобразят с мнението на гласувалите. Бюлетините ще бъдат изпращани на избирателите в продължение на две седмици, а крайният срок за пращането им обратно е 7 ноември. Премиерът  Малкълм Търнбул  заяви, че той и съпругата му ще гласуват с \"да\" и призова австралийците да сторят същото.", "date": "2017.09.09", "title": "Австралийците гласуват за или против гей браковете"}
{"url": "http://www.dnevnik.bg/razvlechenie/2017/09/09/3038675_2_x_6_rok_grupi_na_wrong_fest_krai_sofiia_tozi_uikend/", "text": "Две музикални вечери с 12 групи от България и чужбина предлага петото издание на фестивала Wrong Fest, което се провежда днес и утре в софийското село Войнеговци. Както и досега организаторите са се погрижили за охраняем къмпинг, детски забавления и  транспорт . Войнеговци се намира само на 15 километра от паметника Левски, на северния склон на Стара Планина.  Гости на първия ден са българските алтернативни и китарно-електронни групи Atomic Actors, Mental Architects и Mfortno Disko, певицата Milenita, датският електро суинг проект Swing Republic и \"Шкода\" на Сърмата Хари. Концертите започват точно в 16.30 ч. и приключват в 23.10 ч., като маршрутки в 0.30 ч. ще извозват желаещите да се върнат в София. На втория ден, 10 септември, ще звучат пловдивчаните F.O.N. и софиянците Van Cock, гърците Mary's Flower Superhead и The Big Nose Attack, швейцарците Monkey3 и българите от Balkandji. Стиловете на групите клонят към сърф, стоунър и пост-рок спектъра. Билети за фестивала на цени 25 лв (за един ден) и 40 лв (двудневен) могат да бъдат закупени в мрежата на  \"Тикетлоджик\" , като еднодневният билет важи за деня, в който бъде използван и дава достъп до къмпинга за същата вечер. За първи път на фестивала ще има система за безкасово плащане, като посетителите внасят пари във фестивална карта.  Вратите на фестивала отварят в 15 ч. днес, а информация за транспорта, реда на групите и други подробности има  на неговия сайт.", "date": "2017.09.09", "title": "2 x 6 рок групи на Wrong Fest край София този уикенд"}
{"url": "http://www.dnevnik.bg/bulgaria/2017/09/09/3038853_karakachanov_kato_ministur_na_otbranata_sum_lobist_na/", "text": "Като министър на отбраната съм лобист българският данъкоплатец да си похарчи парите за нещо, което си струва, а не за нещо, от което някой друг ще спечели и ще си сложи пари в джоба, каза днес по Би Ти Ви вицепремиерът и министър на отбраната Красимир Каракачанов. Той допълни, че иска авиацията да има надеждна техника. Министърът уточни, че позицията му е, за покупката на нов самолет при изгодни условия. \"Това не означава, че трябва да зарежем това, което имаме като авиация. Имаме 19 МиГ-29 , като 15 от тях могат да се възстановят и работят. Но авиацията не е само изтребители, тя е и бомбардировачи. Имаме 14 бомбардировачи Су-25, които са отлични и евтини за поддръжка, но от тях летят 4\", каза още Каракачанов. Защити включването на армията в залавянето на убиец В отговор на въпрос, той обяви, че няма проблеми с президента Румен Радев, независимо, че е излъчен от друга партия. Каракачанов защити включването на части от армията в издирването на извършител на убийство, като обясни, че е ставало дума за охранител, който успешно се е укривал и е бил опасен. \"Армията трябва да участва в опазването на обществения ред. Няма нищо незаконно във включването и в акцията, и основания за притеснения\", подчерта военният министър. Той обясни, че е бил в чужбина и не се е запознал с писмото на президента, който като върховен главнокомандващ иска обяснения за включването на армията в полицейска операция. Красимир Каракачанов подкрепи акциите на колегата си Валери Симеонов срещу шума в курортите, като обяви, че трябва да има ред.", "date": "2017.09.09", "title": "Каракачанов: Като министър на отбраната съм лобист на българския данъкоплатец"}
{"url": "http://www.dnevnik.bg/sport/2017/09/09/3038848_da_pokorish_nai-trudnata_skala_v_sveta/", "text": "Адам Ондра е имал нужда от четири години подготовка и седем пътувания до Норвегия, за да се подготви за най-голямото изпитание в кариерата си. И само 20 минути, за да направи това, което в скалното катерене определят като най-трудното изкачване в света.  24-годишният чех трябваше да преодолее 45-метров маршрут по скала с наклон 60% в пещерата Хансхелерен в местността Флатангер (Норвегия). Според него това е първото изкачване, което може да бъде класифицирано с трудност 9c (по скалата на Йосемити). Това би превърнало трасето в най-трудното за катерене с единично въже в света, а Ондра - в първия, който покорява скала с такава трудност. \"Представете си напълно отвесна стена. 60 градуса са почти като покрив\", разказва чешкият катерач. \"В края на маршрута вече знаех, че ще успея. Изпитах една от най-странните емоции в живота си. Бях се вкопчил в скалата и дори не можех да изкрещя. Всичко, което можех да направя, беше да усетя сълзите в очите си. Почувствах толкова много радост, облекчение и вълнение\", допълва Ондра. Чехът е изключителен талант в скалното катерене, като още на 13-годишна възраст прави първото си изкачване с трудност 9a. Между 2009 и 2015 г. той печели шест Световни купи, като става първият състезател, триумфирал едновременно в дисциплините боулдър и лийд. Ондра има и девет медала от световни първенства, четири от които златни. През миналата година  той отвори нова страница в екстремното спортно катерене , след като изкачи само за осем дни без използването на алпийски средства легендарната 900 метрова Стена зората на Ел Капитан в парка \"Йосемити\". Проектът му в Хансхелерен започва през 2013 г. Той пътува до гранитната пещера в Норвегия и обратно, прави поредица изкачвания с трудност 9b и 9b+, за да се приближи до голямата си цел. \"Прекарах две години в упражнения и тренировки, за да мога да изградя определен мускули за определена част от маршрута. Трябваше да развия допълнителна сила в лявата част на коремните ми мускули\", разказва още Ондра.  Сега той е устремен към още по-големи предизвикателства. \"Не мисля, че е трудно да намериш нещо още по-сложно. Трудната част е да бъдеш достатъчно силен, за да го изпълниш\", допълва чехът. Друга от бъдещите му цели е да стане първият олимпийски шампион по спортно катерене. Дисциплината за пръв път ще бъде включена в програмата на олимпийски игри в Токио през 2020 г.", "date": "2017.09.09", "title": "Да покориш най-трудната скала в света"}
{"url": "http://www.dnevnik.bg/sviat/2017/09/09/3038855_uraganut_irma_vruhletia_kuba_s_vetrove_ot_260_kmch/", "text": "Ураганът Ирма отново се засили до буря пета категория и връхлетя крайбрежието на Куба, съпътстван от ветрове с максимална скорост 260 км/ч, предаде \"Асошиейтед прес\", като се позова на Националния център по ураганите на САЩ. Ирма е на около 485 км от Маями и се движи на запад с около 20 км/ч. Очаква се ураганът да достигне Флорида утре сутрин. Ирма  вече предизвика най-мащабната евакуация  на население заради бедствие в историята на САЩ. На 660 000 жители на метрополията Маями-Дейд е наредено да напуснат района. Всички жители на Флорида са предупредени да бъдат готови да бягат. Вече се появиха и  първи видеоматериали за щетите , които Ирма нанесе с преминаването си по островните държави в Карибско море. Междувременно ураганът Катя достигна бреговете на Мексико при град Теколутла. Бурята е от първа категория и е съпътствана от ветрове със скорост 120 км/ч. Метеоролозите очакват Катя бързо да отслабне в следващите 24 часа. В Атлантическия океан ураганът Хосе се усили почти до буря от пета категория с ветрове с максимална скорост от 250 км/ч. Хосе е на около 430 км източно от северните острови Лийуърд.", "date": "2017.09.09", "title": "Ураганът Ирма връхлетя Куба с ветрове от 260 км/ч"}
{"url": "http://www.dnevnik.bg/sviat/2017/09/09/3038858_trump_udulji_s_godina_embargoto_sreshtu_kuba/", "text": "Президентът на САЩ Доналд Тръмп взе решение да продължи до 24 септември 2018 г. ограниченията, действащи спрямо Куба, като в същото време си запази правото да ги смекчи, сочи изявление, разпространено от пресслужбата на Белия дом. Става дума за закон, действащ още от 1917 г. Той позволява да се налагат ограничения в търговията със страни, враждебно настроени към САЩ, припомня БТА. В момента Куба е единствената държава, която попада под ударите на този закон. През 2008 г. от този списък бе изключена Северна Корея, спрямо която същевременно действат най-строги санкции. Тръмп отбелязва, че срокът на ембаргото, действащо въз основа на този закон, изтича на 14 септември тази година. \"Аз взех решение, че продължаването на тези мерки спрямо Куба с още една година съответства на интересите на САЩ\", отбелязва той. Със същото решение президентът продължи и своите пълномощия, които му дават свобода на действие относно спазването на ембаргото и правото да разрешава отделни сделки.  Администрацията на Тръмп вече затегна правилата за пътувания в Куба  на американски граждани и забрани да се прави бизнес с организации, контролирани от кубинските военни.", "date": "2017.09.09", "title": "Тръмп удължи с година ембаргото срещу Куба"}
{"url": "http://www.dnevnik.bg/bulgaria/2017/09/09/3038849_atanas_atanasov_borisov_triabva_da_sleze_ot_vlastta_za/", "text": "\"Борисов трябва да слезе от властта, за да можем да започнем да се борим с корупцията. Това е лицето на олигархията на властта. Докато Борисов е начело на властта, ще имаме една имитация. Това една фасадна власт. Най-точната дума е имитация. Управляващите знаят, че най-сериозната вътрешнополитическа заплаха е неразследваната корупция. Те знаят това и предлагат тези неща. Но нищо няма да направят\". Това заяви председателят на ДСБ Атанас Атанасов по Нова телевизия в коментар на антикорупционните проекти на ГЕРБ и БСП. Според Атанасов, Борисов е много добър имитатор. \"Шегувал съм се, че ако Борисов беше кандидатствал в НАТФИЗ, щеше да има голям успех\", заяви Атанасов. Попитан, че все пак и ДСБ като част от Реформаторския блок са били част от управлението и то до много скоро, Атанасов заяви: \"И ние бяхме жертва на тази маневра, която беше извършена 2013 - 2014 година от българската олигархия. Когато Борисов подаде оставка и загуби изборите, а година по-късно се върна отново, като влезе в ортаклък с една част от тези, които участваха в неговото смъкване\", каза още лидерът на ДСБ. Според Атанасов, президентът Румен Радев няма капацитет да води борба с корупцията, а БСП се опитва да се възползва от неговия рейтинг. \"Радев е едва ли не олицетворение на чистата сила, която ще се бори с копрупцията. Той обаче няма никакъв ресурс да направи това. Защото без колебание той подписа указ за назначаването на две изключително спорни фигури - Младен Маринов за главен секретар на МВР, и на шефа на ДАТО Цветан Китов\", уточни той. В проекта на БСП се предвижда именно Радев да назначава председателят на новия орган за борба с корупцията. В проекта на ГЕРБ е записано това да става от Народното събрание. \"Каквото и да бъде прието, нищо няма да се случи. Очертава се една битка кой да назначи началника на новия антикорупционен орган. Кой да назначи следващия Филип Златанов (експредседателя на Комисията за предотвратяване и установяване на конфликт на интереси), за да може да му пише в тефтерчето\", коментира още Атанасов.", "date": "2017.09.09", "title": "Атанас Атанасов: Борисов трябва да слезе от властта, за да има борба с корупцията"}
{"url": "http://www.dnevnik.bg/bulgaria/2017/09/09/3038859_horata_v_kazichene_poiskaha_podlez_ili_nadlez_sled/", "text": "Хората в квартал \"Казичене\" поискаха подлез или надлез, след като ТИР блъсна човек на пешеходна пътека в нощта срещу събота, съобщава \"Нова телевизия\". Жителите твърдят, че това не е първият подобен случай. Пострадалият беше откаран в болница в тежко състояние. По-късно от болницата, в която е настанена съобщиха, че състоянието му е стабилизирано. Мъжът е с множество счупвания. Веднага след инцидента хората в \"Казичене\" се събраха на пешеходната пътека с искания да бъде поставен надлез или подлез в района, защото твърдят, че това не е първият подобен случай.", "date": "2017.09.09", "title": "Хората в \"Казичене\" поискаха подлез или надлез, след като ТИР блъсна човек на пешеходна пътека"}
{"url": "http://www.dnevnik.bg/sviat/2017/09/09/3038868_sasht_shte_dostaviat_na_bahrein_orujie_za_38_mlrd/", "text": "Държавният департамент на САЩ одобри цялостен пакет от оръжейни доставки за Бахрейн на стойност над 3.8 млрд. долара. Той включва изтребители F-16, ракети и патрулни катери, съобщи Пентагонът, цитиран от Ройтерс и БТА. Одобрението съвпада със записка, изпратена от Държавния департамент до Конгреса, който миналата година отложи подобна оръжейна сделка заради опасения относно правата на човека в малката островна монархия от Залива. Бахрейн ще закупи от САЩ 19 изтребителя F-16V, произведени от компанията \"Локхийд Мартин\", на стойност 2.7 млрд долара, два 35-метрови катера, въоръжени с картечници, 221 противотанкови ракети на компанията \"Рейтиън\". Отделно от това ще бъдат модернизирани наличните вече изтребители F-16 на Бахрейн за сума от 1.8 млрд. През май президентът Доналд Тръмп, след среща с краля на Бахрейн Хамад бен Иса Ал Халифа, състояла се в Саудитска Арабия, каза, че отношенията с тази страна се подобряват. Официални американски представители, цитирани от Ройтерс, казаха, че САЩ имат редовни дискусии с Бахрейн по въпроса за човешките права и политическите реформи и продължават да настояват пред неговото правителство да полага усилия за укрепване на регионалната сигурност.", "date": "2017.09.09", "title": "САЩ ще доставят на Бахрейн оръжие за 3.8 млрд. долара"}
{"url": "http://www.dnevnik.bg/sviat/2017/09/09/3038880_meksiko_beshe_udareno_ot_zemetresenie_i_uragan_za/", "text": "Едно от най-мощните земетресения в историята на Мексико и достигналия късно снощи сушата ураган Катя нанесоха двоен удар на американската страна, отнемайки живота на най-малко 61 души, съобщи \"Асошиейтед прес\", цитирана от БТА. Земният трус с магнитуд 8.1 и епицентър край южните тихоокеански брегове на страната събори стотици сгради в няколко щата в четвъртък, минути преди полунощ. Най-тежко засегнат е град Хучитан в щата Оаксака, където загинаха 36 души и една трета от жилищата бяха срутени или повредени до такава степен, че са негодни за живеене. Това съобщи снощи президентът Енрике Пеня Нието в ефира на канал \"Телевизия\". Националният център за ураганите съобщи, че ураганът Катя е отслабнал до тропическа буря, когато е навлязъл навътре в Мексико, с ветрове от 72 км/ч. Той достигна сушата вчера северно от град Теколутла като ураган от първа категория с ветрове от 120 км/ч. След земетресението поне 1.8 милиона души останаха за кратко без ток, а властите затвориха училищата в най-малко 11 щата, за да проверят дали сградите са безопасни. Министерството на вътрешните работи съобщи, че 428 жилища са разрушени и върху 1700 са нанесени щети само в щата Чиапас. В столицата Мексико няма големи поражения, единствено част от мост на строяща се магистрала, водеща към планирано ново международно летище, се срути заради труса.", "date": "2017.09.09", "title": "Мексико беше ударено от земетресение и ураган за по-малко от денонощие"}
{"url": "http://www.dnevnik.bg/photos/2017/09/09/3038946_fotogaleriia_subor_na_rusofilite_krai_iazovir_koprinka/", "text": "Край язовир \"Копринка\", близо до Казанлък се проведе 14-ия национален събор на приятелите на Русия в България, което се организира от Национално движение Русофили. Носталгията към времената на СССР и уважение към настоящия дълголетен лидер на Русия - Владимир Путин се вижда още от дрехите на посетителите.", "date": "2017.09.09", "title": "Фотогалерия: Събор на русофилите край язовир Копринка"}
{"url": "http://www.dnevnik.bg/sport/2017/09/09/3038959_finalnata_bitka_vuv_vuelta_donese_istoricheski_dubul/", "text": "Крис Фрум премина последното препятствие към исторически дубъл в \"Тур дьо Франс\" и \"Вуелта\", a Алберто Контадор си осигури подобаващ край на кариерата. Испанецът постигна шампионска победа в кралския етап на последното си голямо състезание. Със самостоятелна езда във финалното изкачване Контадор измина най-бързо 117-километровата отсечка от Корвера де Астуриас до Алто де Англир. Той донесе първа победа за Испания в тазгодишната обиколка и записа шестия си етапен успех във Вуелтата. Етапът включваше преодоляването последователно на три много тежки височини в последните 45 км. Първата беше дълга 8.1 км със среден наклон от 8.6%. Втората беше същия среден наклон, но е 5.7 км. Финалът на етапа идваше след 12.5-километрово изкачване с 9.8% среден наклон и 24% максимален. Контадор атакува в спускането преди последното изкачване заедно със съотборника си Харлинсон Пантано, след което двамата обединиха сили с Енрик Мас от \"Куикстеп\". Пантано помогна на Контадор да отвори разлика пред групата на Фрум, а десет километра преди финала испанецът започна самостоятелната си езда. Трикратният шампион във Вуелтата започна да задминава един по един откъсналите се по-рано състезатели. Пет километра преди финала той излезе начело и успя да отвори разлика от 1:25 мин. пред останалите претенденти за челните места. Испанецът се бореше и за място на почетната стълбичка, но авансът му беше съкратен в края и той се размина за 20 секунди с подиума. Контадор измина етапа 3:31.33 часа. Той финишира със 17 секунди пред Фрум и Волт Пулс, който отново свърши страхотна работа за лидера на \"Скай\". Илнур Закарин премина четвърти с 35 секунди изоставане от Фрум и си осигури място на почетната стълбичка. Винченцо Нибали и съотборникът му Франо Пелизоти пристигнаха на 51 секунди, за да подпечатат второто място на италиански лидер на \"Бахрейн - Мерида\". Нибали нямаше сили да се противопостави на Фрум, а освен това се забави, след като изпусна един завой и се удари в огражденията. Разликата между първия и втория в генералното класиране се увеличи на 2:15 минути. Фрум ще бъде първият колоездач в историята, който печели \"Тур дьо Франс\" и \"Вуелта\" в една година, откакто двете обиколки се провеждат в тази последователност и в рамките на два месеца и половина. Дъждът, мъглата и мокрият асфалт във финалното спускане доведоха до няколко падания, сред които на Марк Солер, докато беше начело в етапа, на Давид де ла Крус, докато опитваше да е откъсне от основната група, както и на един от моторите.  Големият губещ днес се оказа Вилко Келдерман. Холандецът от \"Сънуеб\" завърши осми на 1:11 след победителя и се смъкна от трето на пето място в генералното класиране за сметка на Закарин и Контадор. Руският колоездач на \"Катюша\" ще завърши на 2:51 минути зад Фрум и с аванс от 20 секунди пред Контадор и 24 секунди пред Келдерман. В неделя предстои последният етап, който по традиция е параден и не води до разлики в генералното класиране. ", "date": "2017.09.09", "title": "Финалната битка във \"Вуелта\" донесе исторически дубъл за Фрум и шампионско сбогуване за Контадор"}
{"url": "http://www.dnevnik.bg/sport/2017/09/09/3038974_pirin_vkara_samo_pet_gola_na_bezpomoshtniia_lokomotiv/", "text": "\"Пирин\" разгроми \"Локомотив\" (Пловдив) с 5:0 и сложи край на серията си от шест поредни мача без победа в Първа лига. Тимът от Благоевград надигра категорично неузнаваемия състав на \"железничарите\" и можеше да постигне дори по-убедителен успех. Домакините пропуснаха още доста изгони положения за гол, а два пъти и гредите спасиха пловдивчани. \"Пирин\" можеше да поведе след едва 17 секунди игра. Анти Рениа проби отдясно и намери Станислав Костов, който се освободи и стреля. Топката се отби първо в коляното, а след това в ръката на Пламен Крумов, но реферът Станислав Ставров реши, че няма основание за дузпа. Голът обаче не закъсня. В шестата минута Рениа отново проби по десния фланг и центрира по земя към Костов, който този път стреля без забавяне и насочи топката в далечния ъгъл. Три минути по-късно \"орлетата\" удвоиха аванса си. Аймен Суда напредна през центъра и комбинира с Рениа, който с чдесно първо докосване елиминира противников бранител, след което с външен фалц намери близкия ъгъл на вратата. В 28-ата минута гредата спаси \"Локомотив\" от нов гол след хубаво изпълнение на Крумов от пряк свободен удар. Все пак четири минути преди почивката поредната успешна атака доведе до трето попадение. Суда изведе Рениа, който от аутлинията центрира към вратарското поле. Вратарят Мора Диао се намеси, но топката попадна в Костов, който със силен удар под гредата направи 3:0. Само две минути след почивката Радослав Кирилов отправи чудесен изстрел от дистанция, но топката се отби в напречната греда. В 71-ата минута Суда увенча добрата си игра с гол след подаване на Костов. В ситуацията имаше явна засада, но страничният рефер не вдигна флага си. В 88-ата минута Петко Христов оформи крайния резултата само половин минута след влизането си в игра. \"Пирин\" записа втората си победа през сезона и събра девет точки, с които се изкачи на девета позиция преди останалите мачове от осмия кръг. \"Локомотив\" (Пловдив) допусна трето поражение в последните си пет мача и остава с 11 точки, които засега му отреждат седмото място. \"Не играхме нищо. Бяхме тотално надиграни. Освен едно голямо извинение на нашата публика, друго е излишно да казваме. Поемам цялата отговорност, лично аз най-напред. Голямо, голямо извинение на феновете, те не заслужават това. Няма никакви обяснение за случилото се\", каза старши треньорът на \"Локомотив\" Войн Войнов пред \"Диема спорт\". Той допълни, че не е проблем да подаде оставка. \"Това е най-малкият проблем. Ако трябва, ще си тръгна. Ако съм сигурен, че нещата веднага ще се променят. Само че не съм сигурен. Повече няма нужда да говорим, защото ще кажем доста глупости\", каза още Войнов.", "date": "2017.09.09", "title": "\"Пирин\" вкара само пет гола на безпомощния \"Локомотив\" (Пловдив)"}
{"url": "http://www.dnevnik.bg/sviat/2017/09/09/3038981_visshi_diplomati_na_sasht_i_rusiia_shte_se_sreshtnat/", "text": "Високопоставени представители на САЩ и Русия ще се срещнат идната седмица във Финландия в опит да успокоят дипломатическото напрежение, достигнало нивата от Студената война, предаде \"Асошиейтед прес\". Информацията, разпространена по-рано от различни източници, бе потвърдена от Държавният департамент на САЩ. Заместник-министърът на външните работи на Русия Сергей Рябков ще разговаря в понеделник и вторник (11-12 септември) в Хелзинки със заместник-държавния секретар на САЩ Томас Шанън. Тази година двамата вече имаха срещи, посветени на преодоляване на дразгите в руско-американските отношения като например ответното затваряне на дипломатически мисии и експулсиране на дипломати. Очаква се този път Шанън и Рябков да се заемат с по-широките стратегически отношения, както с и контрола над оръжията. Предишните два преговорни кръга между тях приключиха без окончателен резултат. При днешното оповестяване на новите преговори Държавният департамент уточни, че докато е в Хелзинки, Шанън ще се срещне също с финландския президент Саули Нинистьо и други официални представители.", "date": "2017.09.09", "title": "Висши дипломати на САЩ и Русия ще се срещнат, за да успокоят напрежението"}
{"url": "http://www.dnevnik.bg/sport/2017/09/09/3038982_stouk_spria_pobedniia_hod_na_manchestur_junaited/", "text": "\"Манчестър юнайтед\" загуби първи точки от началото на сезона след равенство 2:2 при гостуването на \"Стоук сити\". \"Червените дяволи\" направиха обрат, след като изостанаха в резултата, но не успяха да задържат аванса си. Eрик-Максим Чупо-Мотинг се превърна в герой за \"Стоук\" с два гола във вратата на Давид де Хеа, а Маркъс Рашфорд и Ромелу Лукаку се разписаха за \"Юнайтед\". Гостите можеха да постигнат драматична победа в заключителните секунди, но Джак Бътланд направи решително спасяване и запази равенството. \"Юнайтед\" остава на върха в класирането с десет точки, колкото има и градският съперник \"Манчестър сити\", който по-рано днес разби \"Ливърпул\" с 5:0. \"Червените дяволи\" има голова разлика 12:2, а \"гражданите\" - 10:2. Oще преди да е изминала една минута Чупо-Мотинг показа, че ще създава доста проблеми за защитата на \"Манчестър юнайтед\". Привлеченият от \"Шалке\" нападател се измъкна от засадата и напредна вдясно от вратата, но Ерик Бейли се върна навреме и изчисти в ъглов удар. В третата минута и Хесе Родригес се озова на стрелкова позиция. Играчите на \"Юнайтед\" увиснаха след силно изритана топка напред от вратаря Джак Бътланд. Хесе стреля от малък ъгъл по диагонала, но ударът му премина покрай гредата. В средата на полувремето гостите създадоха първата си чиста ситуация. Маркъс Рашфорд беше изведен зад защитата отлично подаване през центъра от Бейли. Младият нападател стреля без забавяне, но Бътланд спаси с крак. \"Стоук\" като цяло играеше по-добре от съперника и успя да откри резултата в 43-ата минута. Отбраната на \"Юнайтед\" отново не се ориентира добре при високо подаване, а топката стигна до Маме Бирам Диуф в десния край на наказателното поле. Бившият играч на \"червените дяволи\" центрира към Чупо-Мотинг, който отблизо разстреля Де Хеа. \"Грънчарите\" обаче не успяха да задържат аванса си до почивката. Секунди след началото на добавеното време Неманя Матич се пребори на първа греда след центриране от корнер и продължи към Пол Погба. Французинът стреля с глава, топката се удари в Маркъс Рашфорд и се озова в мрежата. В 57-ата минута \"Юнайтед\" поведе с гол №150 в кариерата на Лукаку. Матео Дармиан открадна топката на центъра и напредна по левия фланг, след което комбинира с Хенрик Мхитарян. Арменецът пусна страхотно извеждащо подаване към Лукаку, който не успя при първия си опит да преодолее Бътланд, но получи шанс за добавка и втория път не сгреши. Този път обаче гостите не успяха да задържат дълго аванса си. Пет минути след гола на Лукаку Чупо-Мотинг изравни. Нападателят на \"Стоук\" надигра Фил Джоунс във въздуха след центриране от корнер на Шакири и отбеляза с глава. В 79-ата минута Лукаку пропусна отличен шанс да направи 3:2, а в добавеното време Фил Джоунс беше близо до попадение при удар с глава след центриране от корнер. Бътланд обаче направи инфарктно спасяване, за да запази резултата.", "date": "2017.09.09", "title": "\"Стоук\" спря победния ход на \"Манчестър юнайтед\""}
{"url": "http://www.dnevnik.bg/bulgaria/2017/09/09/3038990_vunshno_ministerstvo_mobilizira_vsichkite_si_resursi/", "text": "Във връзка с преминаването на урагана Ирма през Централна и Северна Америка, Министерството на външните работи мобилизира всички свои ресурси за координация и съдействие на българските граждани в региона, съобщиха от пресцентъра на ведомството. Открити са горещи линии за подаване на сигнали за наши сънародници в беда. До момента няма данни за пострадали български граждани или такива в ситуация на непосредствена опасност. Под ръководството на вицепремиера Екатерина Захариева всички български дипломатически мисии поддържат връзка с компетентните власти за защита на населението. Призоваваме всички български граждани на територията на щата Флорида да пристъпят незабавно към евакуация и да изпълняват разпорежданията на местните власти включително заповедите за вечерен час в различните окръзи на щата, се казва в съобщението. Засега на дежурния телефон на посолството няма постъпили сигнали за пострадали български граждани вследствие на урагана Ирма. Заради нарушените комуникации и липсата на телефонни връзки българското посолство във Вашингтон призовава близките на българските граждани, които не могат да се свържат с тях, да проявят търпение. Към посолството на Република България в САЩ е създаден кризисен щаб с денонощна телефонна линия 202-387-5770. По данни на нидерландските власти в момента активността на урагана Ирма над остров Сент Мартен продължава. Комуникациите с острова са прекъснати. Нидерландски военни части и полицейски подразделения са пристигнали на острова и заедно с местната администрация полагат усилия за осигуряване на сигурността на намиращите се на нидерландската част от острова хора и за възстановяване на основната инфраструктура. На остров Сент Мартен са създадени девет временни убежища. По последна информация ураганът Хосе няма да мине през острова. След преминаването на урагана Ирма ще бъде започната евакуацията на чуждите граждани, намиращи се на територията на острова. В момента по информация на външното министерство на Кралство Нидерландия тя е невъзможна. Допълнителна информация за евентуална евакуация ще има в понеделник. До момента няма постъпила информация за пострадали български граждани на остров Сент Мартен. Посолството ни в Кралство Нидерландия е в постоянен контакт с Националния координационен център и ще информира своевременно за всяка нова информация. Ситуационният център в МВнР поддържа връзка с роднините на българските граждани, намиращи се на острова. Сигнали за бедстващи граждани на Карибите може да подавате на следните телефони: Посолство на Република България в Хага (за нидерландската част на Сент Мартен): +31 657448073 Посолство на Република България в Париж (за френската част на Сент Мартен): +33 1 45 51 85 90 Посолство на Република България в Хавана (за българи, намиращи се в други части на Карибите): +535 286 24 49 Посолство на Република България в Мексико Сити: (+52 1) 55 6064 5199 (044 55 6064 5199, когато се набира от стационарен телефон в Мексико и 55 6064 5199, когато се набира от мобилен телефон на мексикански мобилен оператор на територията на Мексико). В Централното управление на МВнР дирекция \"Ситуационен център\" поддържа денонощно дежурство на следните телефони 02 984 24 04 и +359 2 971 38 56.", "date": "2017.09.09", "title": "Външно министерство мобилизира всичките си ресурси, за да помогне на българите, застрашени от Ирма"}
{"url": "http://www.dnevnik.bg/sport/2017/09/09/3038994_hofenhaim_nanese_purva_zaguba_na_baiern/", "text": "Шампионът \"Байерн\" (Мюнхен) загуби първи точки от началото на сезона след поражение с 0:2 при гостуването на \"Хофенхайм\". По този начин след три кръга не остана нито един отбор с пълен точков актив в Бунедслигата. По-рано днес другите два отбора с шест точки в първите два мача - \"Борусия\" (Дортмунд) и \"Хановер\", записаха равенства при гостуванията си на \"Фрайбург\" (0:0) и \"Волфсбург\" (1:1). \"Байерн\" допусна едва втора загуба в последните си 26 мача в германското първенство. Предишната отново дойде при гостуване на \"Хофенхайм\" - 0:1 на 4 април. Тимът, воден от 30-годишния Юлиан Нагелсман, записа трети пореден мач без поражение срещу баварците. Шампионите очаквано наложиха натиск от самото начало. Те владееха продължително топката, но \"Хофенхайм\" се защитаваше добре и търпеливо чакаше своите шансове, възползвайки се от грешките в отбраната на гостите. Домакините откриха резултата в 27-ата минута с първата си по-опасна атака. Андрей Крамарич хвърли силен тъч, за да изведе Марк Ут зад защитата, а нападателят на \"Хофенхайм\" намери близкия ъгъл Мануел Нойер с удар с външен фалц с левия крак. В края на полувремето Нойер предотврати втори гол във вратата на \"Байерн\" след изстрел на Стивен Цубер. Шест минути след почивката обаче германският страж беше безпомощен, когато Цубер намери Ут и той отбеляза второто си попадение в мача. Въпреки че имаше повече от 40 минути на разположение, тимът на Карло Анчелоти не успя да се върне в двубоя. Влизането в игра на Хамес и Франк Рибери също не внесе желаната промяна в играта на баварците, които рядко успяваха да затруднят Оливер Бауман. \"Хофенхайм\" събра седем точки след третия си мач за сезона и разделя първото място с \"Борусия\" (Дортмунд) и \"Хановер\". \"Байерн\" има шест точки, с колкото са още \"Лайпциг\" и \"Хамбургер\".", "date": "2017.09.09", "title": "\"Хофенхайм\" нанесе първа загуба на \"Байерн\""}
{"url": "http://www.dnevnik.bg/sport/2017/09/09/3038995_ludogorec_mina_s_lekota_prez_slaviia_i_ostava_plutno/", "text": "\"Лудогорец\" се върна на победния път в Първа лига след двете поредни равенства с \"Пирин\" и \"Левски\". Шампионите спечелиха безапелационна победа с 4:0 при гостуването на \"Славия\" и отново се доближиха на една точка от лидера ЦСКА. Клаудиу Кешеру вкара първите два гола за разградчани, а Върджил Мисиджан и Жуниор Кишада добавиха по едно попадение. Тимът на Димитър Димитров-Херо записа пета победа през сезона и събра 18 точки, като се откъсна с четири пред \"Левски\" и \"Черно море\". Кешеру откри резултата след по-малко от четири минути игра. \"Лудогорец\" организираха хубава атака през левия фланг, Марсиньо нахлу в наказателното поле и върна към румънския нападател, който с прецизен удар намери долния далечен ъгъл на вратата. В 20-ата минута главния съдия отсъди доста спорна дузпа за задържане на Стефан Велков срещу Кешеру. Румънецът се зае с изпълнението от бялата точка и отбеляза с мощен изстрел в средата на вратата. Четири минути след почивката разградчани стигнаха до трето попадение. Густаво Кампаняро пусна страхотен пас към Мисиджан. Холандецът пое отлично с гърди и отправи прекрасен изстрел, който се отби в напречната греда, преди да влети в мрежата. В 75-ата минута влезлият като резерва Кишада оформи крайния резултат. Капитанът на \"Славия\" Емил Мартинов върна нескопосано топката към своя вратар, а бразилецът пресече подаването, финтира Антонис Стериакис и не сбърка пред опразнената врата. \"Славия\" записа трета поредна загуба и общо пето поражение от осем мача през сезона. Тимът, воден от Златомир Загорчич, заема предпоследната позиция в класирането с актив от пет точки.", "date": "2017.09.09", "title": "\"Лудогорец\" мина с лекота през \"Славия\" и остава плътно зад ЦСКА"}
{"url": "http://www.dnevnik.bg/sviat/2017/09/09/3038979_zashto_irma_se_prevurna_v_takova_chudovishte/", "text": "Метеоролозите очакваха това лято в Атлантика да има активен сезон на ураганите заради по-високата от обичайното температура на водната повърхност и по-слаба вертикална скорост на въздушните маси. Тази комбинация помага за формирането на урагани и за по-бавното им отслабване. И въпреки това \"Ирма\" е специална. Най-силният ураган, регистриран в Атлантическия океан, се формира на 30 август близо до бреговете на Кабо Верде. Но област на високо налягане попречва на бурята да се насочи на север към по-студените части на океана, където да отслабне и да се разсее. Вместо това тя поема на запад през топлите води и с достатъчно време да набере сила. Докато стигне първите острови от Карибско море \"Ирма\" преминава през поне 6 цикъла на явление, при което окото на урагана се свива. Този процес може да завърши с отслабване, но също така и с рязко засилване и разширяване на обхвата му. След всеки от тези цикли \"Ирма\" само расте. Така се стига до невижданото от учените - в продължение на 3 последователни дни ураганът се задържа в максималната 5 степен. Освен това в продължение на 37 часа максималните ветрове остават над 300 км/ч. Досега подобни параметри бяха регистрирани само при супертайфуна \"Хаян\" в Тихия океан през 2013г. В Атлантика само при 5 други урагана в историята са регистрирани такива ветрове през последните 82 години. В момента \"Ирма\" преминава по северните брегове на Куба от категория 3 с максимални ветрове от 200 км/ч, но метеоролозите казват, че след това ураганът ще се насочи на северозапад към щата Флорида, като по пътя отново набере сили. Движението му часове преди това е много бавно - едва с 14 км/ч, а това означава, че топлите води ще го захранят с нова енергия и влага, която да се излее над Флорида с проливни дъждове, подобни на тези от \"Харви\" в Южен Тексас преди седмици. По пътя си на запад \"Ирма\" премина през няколко островни държави, но тези парчета суша не са достатъчно големи, за да имат някакъв ефект върху силата му. Наближавайки континенталната част на САЩ, той запазва чудовищните си размери - ураганните ветрове духат в радиус от около 110 км от центъра. \"Андрю\" - най-разрушителният досега ураган, преминал през 1992г. през Флорида, бе доста по-компактен, защото ураганните ветрове бяха регистрирани на не повече от 40 км от \"окото\". При това \"Андрю\" само премина от изток на запад през Южна Флорида, докато \"Ирма\" може да прегази щата по цялата му дължина от юг на север. В комбинация с очакваната силна приливна вълна заради изтласкваното от ветровете огромно количество вода, всичко това заплашва милиони хора и затова започна най-голямата евакуация в историята на САЩ - над 6 млн. души. В Карибите навлиза ураганът \"Хосе\" от 4 категория, но вероятно той няма да набере толкова сила, защото водата вече е охладена, а атмосферата е раздвижена от \"Ирма\" в големи мащаби. Отново се разгоряха споровете за това дали има връзка между силните урагани и причинено от човешка дейност затопляне на климата. Сред учените има консенсус, че климатът се променя и това повишава нивото и затоплените океани. Това може да се отрази на приличните вълни, но мненията са разделени дали следва и по-честа поява на урагани. Том Нутсън от федералната агенция за океанографски и атмосферни изследвания (NOAA), казва, че климатимните модели, които изработват, показват по-голяма вероятност от силни урагани с повече валежи, но разликата не е голяма и все още наблюденията не потвърждават категорично подобна хипотеза. През последните стотина години Атлантическият океан е преминавал през цикли на различна активност в сезона на ураганите - ниска през 60-те и 70-те години и висока след 1995г. Учените подозират, че тези цикли зависят от флуктуации в повърхностната температура на водата или движението на въздушните маси и се влияят от фактори като океанските течения, замърсяване на въздуха и мащабни явления като \"Ел Ниньо\".", "date": "2017.09.09", "title": "Защо \"Ирма\" се превърна в такова чудовище"}
{"url": "http://www.dnevnik.bg/sport/2017/09/09/3038999_juventus_produljava_bez_greshka_v_seriia_a_sled_30/", "text": "\"Ювентус\" спести сили за предстоящия мач с \"Барселона\" в Шампионската лига, но въпреки това записа убедителна победа с 3:0 при домакинството на \"Киево\". \"Старата госпожа\" записа трети пореден успех в Серия А и продължава да води в класирането със стопроцентов актив от девет точки и голова разлика 10:2. Автогол на Перпарим Хетемай даде аванс на шампионите в 17-ата минута. Той прати топката в собствената си врата с глава при опит да пресече остро центриране на Миралем Пянич от свободен удар. \"Киево\" имаше две добри възможности да изравни до почивката, но първaта беше пропиляна от Мануел Пучарели, а при втората Войчех Шчесни отрази удар на Иван Радованович. В 58-ата минута Гонсало Игуаин успокои \"Ювентус\" с второ попадение. Аржентинският нападател получи чудесно подаване от Пянич и с мощен шут не остави шансове на Стефано Сорентино. Седем минути преди края на редовното време влезлият като резерва Пауло Дибала оформи крайния резултат. Той получи топката от Федерико Бернардески, след което се справи с няколко противникови играчи и я насочи в близкия ъгъл на Сорентино.", "date": "2017.09.09", "title": "\"Ювентус\" продължава без грешка в Серия А след 3:0 срещу \"Киево\""}
{"url": "http://www.dnevnik.bg/sviat/2017/09/09/3039016_izvestna_jurnalistka_izbiaga_ot_rusiia_sled_poredica/", "text": "Журналистката от седмичника \"Новая газета\" Юлия Латинина съобщи в събота, че е напуснала страната след поредица нападения и че не възнамерява скоро да се върне. Това стана по скайп по време на редовното ѝ седмично едночасово публицистично предаване по Радио \"Ехото на Москва\". Няколко часа по-рано тя бе удостоена с наградата за защита правата на човека и свободата на словото \"Камертон\" на името на Анна Политковская, нейна колежка от седмичника, която бе убита пред дома си през октомври 2006г. след поредица разследвания за корупцията по върховете на политиката и армията и в частност в Чечения. Латинина бе наградена като автор на журналистически разследвания, в които ниво веднъж не е изневерила на истината, не е била опровергана и се радва на голямо доверие в обществото, каза Всеволод Богданов, председател на журито. \"През цялото време може да съм се държала сякаш нищо особено не се е случило, но ми беше страшно, че хората, които го направиха, са били готови да предизвикат човешки жертви\", заяви журналистката. Проверките показаха, че автомобилът е бил подпален едновременно от три места, което изкючва техническа незиправност. Дни преди това Латинина съобщи, че вратата на жилището ѝ е била залята с разяждаща течност с остра миризма. Миналия август журналистката бе нападната в Москва от привърженици на радикална националистическа организация, действаща в Русия и Източна Украйна. Тя не разкри в коя страна се намира в момента, но доста либерално мислещи руснаци напоследък се установяват в Германия или Израел.", "date": "2017.09.09", "title": "Известна журналистка избяга от Русия след поредица нападения"}
