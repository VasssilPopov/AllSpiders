{"url": "https://www.dnevnik.bg/sviat/2018/08/07/3293253_musk_e_gotov_da_svali_tesla_ot_borsata/", "text": "Илон Мъск, главният изпълнителен директор на \"Тесла\" (Tesla), обяви в \"Туитър\", че обмисля да отпише компанията от борсата. По този начин той намекна за сделка за 72 милиарда долара, но не разкрива откъде би могло да идва финансирането. Това веднага вдигна цената на акциите на \"Тесла\" с повече от 7% и борсата прекрати търговията с тях до получаването на повече информация по новината. Делистването би отървало компанията от непрекъснатото искане от инвеститорите на \"Уолстрийт\" на повече подробности за това как е управлявана \"Тесла\", поглъщаща милиарди долари вложения при съмнения за това дали ще спази обещанията си навреме. Така Мъск ще отхвърли и доста от финансовите ограничания за фирмата. \"Обмислям да направя \"Тесла\" непублична при цена от 420 долара за акция. Финансирането е осигурено\", написа той в \"Туитър\" и това бързо повиши цената на акциите до 367.25 долара. На ниво 420 долара цялата компания би струвала 72 млрд. долара. Запитан дали подобен ход \"спестява доста главоболия\", Мъск отвърна с \"да\". На въпрос дали би продължил да ръководи \"Тесла\" и след това, той отвърна с \"Без промяна\". Няколко часа по-късно той даде  подробности в блога си . \"Първо, още не е взето окончателно решение, но основанието да го направим е единствено за създаване на атмосфера, в която \"Тесла\" да работи най-добре\", написа Мъск. \"Като публична компания сме подложени на резки движения в цената на акциите ни, което може сериозно да разсейва всеки, работещ за \"Тесла\", за всички акционери.\" Директорът обяснява, че сега е длъжен да прави отчети за всяко тримесечие, което кара ръководството да взима решения, добри за конкретното тримесечие, но спорни в дългосрочен план. Освен това листването на борсата създало и доста спекуланти, имащи мотив да атакуват компанията. Той дава пример с друга своя компания - SpaceX, която смята за оперативно много по-ефективна и това в значителна степен се дължи на факта, че не е публична. \"Когато в бъдеще \"Тесла\" навлезе във фаза на по-бавен и предвидим растеж, вероятно ще има смисъл да се завърне към публичните пазари.\" След това Мъск изброява какво има предвид при делистването - всеки акционер да има избор да остане в компанията, или да продаде акциите си за 420 долара всяка, т.е. 20% премия спрямо цената от отчета за второто тримесечие (тя в момента е с 16% по-висока). Служителите на \"Тесла\" биха си запазили акциите и свободата периодично - на всеки 6 месеца - да ги продават или да реализират опции с тях. Няма планове за сливане на SpaceX и \"Тесла\", нито за концентриране на контрола в ръцете на Мъск. \"Сега притежавам около 20% от компанията и нямам намерение за някаква значителна промяна, ако се стигне до сделка.\" Предложението за делистване в крайна сметка ще бъде взето от акционерите, напомня той, но не разкрива повече подробности или срокове, в които това да се случи. Мъск би се отървал от споровете си с регулатори, критици и репортери, от въпросите за затрудненията с производството, за дългосрочното търсене на електрическите ѝ коли и за несигурността около финансирането на компанията. Начинът да бъде обявена подобна идея за бъдещето на компания за над 50 млрд. долара е необичаен, но не е незаконен, стига инвеститорите да са уведомени по коя социална мрежа и кой точно профил в нея ще получават автентична информация.", "date": "2018.08.07", "title": "Мъск е готов да свали \"Тесла\" от борсата в сделка за $72 млрд."}
{"url": "https://www.dnevnik.bg/biznes/2018/08/07/3293216_overgaz_shte_objalva_v_suda_reshenie_na_kzk_v_polza_na/", "text": "Частното газово дружество \"Овергаз\" съобщи, че ще обжалва в съда  решение на Комисията за защита на конкуренцията (КЗК) , която не откри нарушение на държавната \"Булгартрансгаз\" в спор между двете компании за около 2 млн. лв. Жалбата на \"Овергаз\" беше срещу предполагаема злоупотреба с монополно или господстващо положение на държавната компания, след като частното дружество е трябвало да плати за природен газ, който не е заявявала и не е ползвала. На 6 януари 2017 г. заради изключително студеното време и рекордната консумация на ток Електроенергийният системен оператор активира студения резерв на \"Топлофикация – Русе\". Заради проблем с разпалването на въглищата обаче русенската топлофикация е преминала на газ, но не е променила своевременно заявките си към своя доставчик, който не е \"Овергаз\". Въпросният доставчик на свой ред не е коригирал заявките си към \"Булгартрансгаз\". Част от тези количества природен газ са били разпределени като незаявени от \"Овергаз\", а от дружеството се е очаквало да ги плати. През юни на закрито заседание  Комисията за енергийно и водно регулиране вече се произнесе  по казуса като нареди на \"Булгаргаз\" да извърши ново разпределение на спорните количества. Сега антимонополният регулатор заключава, че благодарение на намесата на КЕВР вредните последици са отстранени, а нарушение на Закона за защита на конкуренцията няма. \"Овергаз инк.\" ще обжалва решението на КЗК пред Върховния административен съд, се казва в прессъобщение на компанията. ", "date": "2018.08.07", "title": "\"Овергаз\" ще обжалва в съда решение на КЗК в полза на \"Булгартрансгаз\""}
{"url": "https://www.dnevnik.bg/sviat/2018/08/07/3293219_unikredit_boikotira_feisbuk_kato_platforma_za_reklama/", "text": "Италианската банкова група \"Уникредит (UniCredit), който контролира и една от големите банки в България, обяви, че е спряла да използва социалната мрежа \"Фейсбук\" за рекламни и маркетингови кампании и няма да поднови тази дейност, докато американският гигант не подобри етичните си стандарти. Това обяви в разговор с анализатори във вторник главният изпълнителен директор Жан Пиер Мюстие, цитиран от \"Ройтерс\". \"Фейсбук\" не действа етично... Няма да ги използваме, докато не проявят подходящо етично поведение\", обясни той в конферентен разговор. Запитан дали решението е свързано със скандала за злоупотреба с лични данни от фирмата \"Кеймбридж аналитика\", Мюстие отвърна с \"да\". Според него компанията е дала гаранции, че няма да използва личните данни на потребителите, но в крайна сметка се е оказало, че това не е така. По скандала \"Кеймбридж аналитика\" има разследвания в САЩ и Великобритания, а и \"Фейсбук\" потвърди, че става дума за неправомерно използване личните данни на близо 90 милиона профила на потребители. Според \"Уникредит\" решението да се прекрати използването на \"Фейсбук\" за бизнес е било взето в края на март. ", "date": "2018.08.07", "title": "\"Уникредит\" бойкотира \"Фейсбук\" като платформа за реклама и маркетинг"}
{"url": "https://www.dnevnik.bg/bulgaria/2018/08/07/3293221_stolichen_policai_e_zadurjan_za_trafik_na_hora/", "text": "Полицай от Столичната дирекция на вътрешните работи е задържан за нелегален трафик на афганистанци. Това обяви окръжният прокурор на Пловдив Румен Попов, съобщава \"Фокус\". Чужденците е трябвало да бъдат прекарани от Бургас към София. Задържаният 29-годишният полицай е работил с група от още трима души. На 5 август вечерта група от лица, сред които и арестуваният, започват да превозват афганистанците с 4 коли от Бургас към София. В ранните часове на 6 август шестима от чужденците вече били пристигнали в София. Трябвало е да се направи още един курс от Бургас към София и да бъдат превозени още шест души. При втория курс обаче на няколко километра след Бургас автомобилът \"Мерцедес\", с който са били превозвани втората група афганистанци, бива забелязан от полицията. Няколко пъти е правен опит да бъде спрян, но безуспешно. При последния опит шофьорът решава да отбие към Карлово. Отново последва опит за спирането му, но отново безуспешен. В Карлово мъжът изоставил афганистанците, изхвърлил багажа им, но запазил по-ценните вещи. Малко по-късно, след като е обявен за общодържавно издирване, водачът е задържан в Пирдоп. В него е открита служебна полицейска карта, от която се разбира, че е служител на Охранителна полиция към СДВР. От полицията уточняват, че в него е открито и прахообразно вещество, което да го държи буден. Тепърва обаче ще се установява дали това е наркотик. При последвалите обиски полицията разкрива в апартамент в София още 16 души от афганистански произход, превозени от същия този полицейски служител срещу определена сума. По свидетелски показания сумата е била 2000 лева за всички. Групата превозени афганистанци се състои общо от 22 души.", "date": "2018.08.07", "title": "Столичен полицай е задържан за трафик на хора"}
{"url": "https://www.dnevnik.bg/sport/2018/08/07/3293193_jusein_bolt_shte_izkara_proben_period_v_avstraliiski/", "text": "Световният рекодьор на 100 метра и носител на осем златни олимпийски медала  Юсейн Болт  продължава с опитите да стане професионален футболист. Ямаецът ще изкара пробен период в австралийския \"Сентръл коуст маринърс\", съобщиха от клуба. Това е четвъртият отбор, в който Болт ще тренира, след като досега той премина през \"Борусия\" (Дортмунд), \"Мамелъди съндаунс\" и \"Стрьомсгодсет\". \"Радвам се, че ще замина за Австралия и искам да благодаря на ръководството на \"Сентръл Коуст маринърс\" за шанса, който ми даде. Моя мечта е да играя професионален футбол и съм наясно, че това може да стане само с много тренировки. Искам да достигна такова ниво, че да оставя следа в А-Лигата\", каза Болт.", "date": "2018.08.07", "title": "Юсейн Болт ще изкара пробен период в австралийски футболен отбор"}
{"url": "https://www.dnevnik.bg/bulgaria/2018/08/07/3293224_nai-tejko_postradaliiat_bulgarski_uchenik_pri_vzriva/", "text": "Състоянието и на тримата български ученици, които пострадаха при взрива на автоцистерна до Болоня, е стабилно, но за момента те ще останат в болница. 17-годишното момче, което е най-тежко пострадало, ще остане в болнично заведение 40 дни, но няма да има нужда от операция. Това каза пред БНР генералният консул на България в Милано Росен Руфев. Другите момчета, настанени в болница в самия град, са с под 20% изгаряния. Очаква се те да останат в болничното заведение около седмица. Лично премиерът на Италия Джузепе Конте е посетил по-тежко пострадалият ученик. Баща му пък ще пътува за Италия утре, съобщи Марин Ботев от Регионалното управление на образованието в Силистра.", "date": "2018.08.07", "title": "Най-тежко пострадалият български ученик при взрива до Болоня ще остане в болница 40 дни"}
{"url": "https://www.dnevnik.bg/evropa/2018/08/07/3292235_ne_vsichki_v_italianskata_koaliciia_sa_suglasni_s/", "text": "В управляващата в Италия популистка коалиция започват да се появяват пукнатини, след като действията против мигрантите на Матео Салвини, вътрешен министър и лидер на крайнодясната Лига, разтревожиха политици от партньорската му партия Движение \"Пет звезди\", пише \"Гардиън\". Избиратели от целия политически спектър бяха привлечени от антисистемното движение, основано от комика Бепе Грило през 2010 г. Те харесаха позицията му срещу корупцията, обещанието на партията да помогне на малкия бизнес, да намали бюрокрацията и бедността, както и от акцента, който постави върху околната среда. Но два месеца след идването на власт на коалицията между Лигата и \"Пет звезди\" някои имат големи съмнения. Миналата седмица Роберто Фико, депутат от Движение \"Пет звезди\" и председател на долната камара на парламента, се изказа против спорното споразумение с Либия, според което мигрантите трябва да насила да бъдат връщани в раздираната от войни Северна Африка. В нощта на 30 юли според Международната организация за миграцията почти 350 души са били върнати в Либия. Фико коментира: \"Либия не сигурно място за завръщане. Човешките права не са гарантирани, така че мигрантите не могат да бъдат оставяни там\". Той влезе в сблъсък със Салвини и заради ксенофобската му реторика и решението италианските пристанища  да отказват да приемат  хуманитарни кораби, спасяващи мигранти. \"Не искам да се затварят пристанища. Трябва да говорим за имиграцията с интелигентност и сърце\", посочи Фико. Откакто Салвини стана вътрешен министър, се увеличи броят на атаките срещу имигранти - 12 стрелби, две убийства и 33 нападения. Депутатът от \"Пет звезди\" Винченцо Спадафора коментира: \"Всички ние, започвайки от тези в политическия свят, носим отговорността да създадем бариера пред тези неприемливи, страхливи епизоди\". Недоволството започва да се усеща и сред избирателите на \"Пет звезди\", особено сред тези в южната крепост на партията Кампания, от където са Фико и лидерът Луиджи ди Майо. \"Бях против това \"Пет звезди\" да си сътрудничат с Лигата главно защото мразя Салвини. Години наред той обиждаше хора от юга\", коментира Паоло Силети от Казерта, близо до Неапол. \"Много други хора, които са гласували за \"Пет звезди\", не харесват коалицията. Двете партии нямат много общо помежду си\", допълва той. Ди Майо запази мълчание по темата за имиграцията и определи позицията на Фико като \"лично мнение\". Джузепе Конте, доскоро неизвестният професор, когото Лигата и \"Пет звезди\" избраха за премиер, засега има слабо влияние върху двамата партийни лидери. Други депутати от \"Пет звезди\" заемат неутрална позиция и смятат, че трябва да се спазва имиграционната политика, договорена в коалиционното споразумение и включваща мерки срещу пристигането на мигранти през Средиземно море и ускоряване на депортирането на близо 500 хил. нелегални имигранти. Според депутат от сицилийския град Марсала отстъпването от споразумението може да застраши други общи политики. \"Ние не сме за абсолютизма или за това хората да бъдат изоставяни. Но в същото време не можем да кажем, че всеки е добре дошъл... Да, трябва да действаме хуманно, но отговорността трябва да се споделя в Европа\", допълва тя. Според Рини Маринело, сенатор от \"Пет звезди\" също от Сицилия, инициативите на Салвини са резултат от грешки на предишните леви правителства. \"Имиграцията тук не беше добре управлявана – хората идват, но нямат възможности за работа или да изградят живот\", смята той. \"Да отворим пристанищата си, докато останалата част от Европа затваря своите, бе проблем. Нашият приоритет трябва да бъде развиване на политика, която подобрява живота на хората в Африка\". Макар имиграцията да е трудна тема в краткосрочен план е малко вероятно тя да доведе до разпад на коалицията. \"Може да има хора, които не са съгласни със Салвини, но това е част от играта\", смята Мауро Калисе, преподавател в Неапол. И двете страни се нуждаят една от друга и никой няма да използва един въпрос като достатъчна причина за разпад. Освен това политиката на Салвини (за намаляване на имиграцията) е успешна и на практика продължава това, което (предшественикът му) Марко Минити направи, като разликата е, че Салвини бе много добър в представянето й\".", "date": "2018.08.07", "title": "Не всички в италианската коалиция са съгласни с мерките срещу мигрантите"}
{"url": "https://www.dnevnik.bg/sviat/2018/08/07/3293228_pojarut_v_severna_kaliforniia_veche_e_nai-golemiiat_v/", "text": "Горският пожар в Мендосино, Северна Калифорния, разгарян от сухата растителност и топлото и ветровито време, вчера стана най-големият в историята на щата, съобщиха \"Асошиейтед прес\" и \"Ройтерс\", цитирани от БТА. Пожарът, образувал се от две слели се огнища, е унищожил вече 290 692 акра (117 639 хектара) и продължава да се разраства, съобщиха местните власти. За сравнение предишният рекордно голям, засегнал Санта Барбара и Вентура миналата година, обхвана 281 893 акра земя. Пламъците, бушуващи северно от Сан Франциско, унищожиха 75 къщи и принудиха хиляди жители да се евакуират. Близо 3 900 огнеборци, включително екипи от Аризона, Вашингтон и Аляска се опитват да овладеят пожара. Очаква се да продължи през целия август заради комбинацията от високите температури (в северната част на щата утре те ще достигнат 43 градуса по Целзий) и силния вятър, казаха властите по-рано днес. Пожарът в Мендосино е само един от осемте големи, излезли извън контрол в Калифорния.", "date": "2018.08.07", "title": "Пожарът в Северна Калифорния вече е най-големият в историята на щата"}
{"url": "https://www.dnevnik.bg/bulgaria/2018/08/07/3293235_bencho_benchev_e_priet_v_bolnica_tvurdi_zadurjaniiat_s/", "text": "Общинският съветник от БСП в Бургас Бенчо Бенчев е приет в болница. Той се е почувствал зле този следобед и веднага е бил настанен в болнично заведение. Това заяви пред \"Нова телевизия\" бившият депутат от ДПС Несрин Узун. Двамата бяха задържани в петък вечер в Истанбул заедно с Димитър Желязков-Митьо Очите. Той беше издирван с международна заповед за арест, след като в България се проведе специализирана полицейска акция срещу организирана престъпна група, която според разследващите се ръководи от Желязков. Бенчев и Узун бяха освободени от българските власти без повдигане на обвинения за участие в групата. Спецпрокуратурата обаче образува разследване за лично укривателство и изпрати материалите на компетентната бургаска районна прокуратура, която ще прецени дали и на кого от седмината да повдигне обвинение. Узун каза още, че зам.-председателят на Общинския съвет в Бургас е с напреднал стадий на Паркинсон и 95% инвалидност. По информация на Би Ти Ви обаче нито една болница в Бургас не е приела по спешност Бенчев. Нито едно лечебно заведение не потвърди, че е приело, дори само за преглед, общинския съветник. По-рано днес пък се разбра, че БСП-Бургас е изключила Бенчев от групата на левицата в общинския съвет.", "date": "2018.08.07", "title": "Бенчо Бенчев е приет в болница, твърди задържаният с него Несрин Узун"}
{"url": "https://www.dnevnik.bg/sport/2018/08/07/3293209_fenskiiat_trust_na_arsenal_e_protiv_ednolichno/", "text": "Американският бизнесмен Стан Крьонке обеща нова ера за \"Арсенал\", след като  постигна договорка да придобие пълната собственост над английския клуб . Въпреки това новината, че милиардерът ще купи дела от 30% на Алишер Усманов, не беше посрещната с одобрение сред запалянковците на 13-кратните шампиони на Англия. Фенският тръст на \"Арсенал\" нарече новината \"предпоставка за ужасни бъдещи дни\" за \"артилеристите\". \"Фактът, че господин Стан Крьонке е близо до придобиване на пълния контрол над клуба, притеснява изключително много феновете. Това значи, че той ще може да управлява \"Арсенал\", без да трябва да се отчита и да представя финансовите резултати на клуба. Това значи, че няма да има и годишна среща на акционерите\", съобщиха от фенския тръст. Запалянковците изразиха притеснение, че е \"възможно Крьонке да натрупа дългове на \"Арсенал\", за да подкрепи останалите си бизнес начинания\". \"Фенският тръст на \"Арсенал\" е твърдо против едноличното управление на клуба и смята, че това е много тъжна новина за бъдещето\", пише още в официалното писмо от фенския тръст.", "date": "2018.08.07", "title": "Фенският тръст на \"Арсенал\" е против еднолично управление на Стан Крьонке"}
{"url": "https://www.dnevnik.bg/sport/2018/08/07/3293172_inna_eftimova_zavurshi_22-a_v_sprinta_na_100_m_na/", "text": "Българката Инна Ефтимова отпадна в полуфиналите в бягането на 100 метра на европейското първенство по лека атлетика Берлин. 30-годишната спринтьорка остана предпоследна в своята серия и зае 22-ата позиция в крайното класиране. Ефитмова преодоля дистанцията за 11.52 секунди, като остана на 0.24 сек. от най-добрия си резултат през сезона. С по-слабо време завършиха само италианките Ирене Сирагуса (11.60 сек.) и Анна Бонджорни (11.62 сек.). След състезанието българката заяви, че е бягала с болки в бедрото. \"Подготвена съм за доста по-добър резултат. Усетих проблем в бедрото по време на загрявката, едно дръпване. Цялото бягане беше един тест за бедрото дали ще издържа. Мисля, че си пролича, че имах проблем\", каза Ефтимова пред БНТ HD. \"Болката е лека, но в спринта всеки малък дискомфорт оказва влияние. Не беше това моето бягане. Бях колеблива, не се получи въобще\", добави българската лекоатлетка. Ефтимова се надява проблемът да отшуми за сериите на 200 метра, които са в четвъртък. \"Сега ще видим тази вечер какво е положението. Дано не е сериозно. Надявам се да съм готова за 200 метра. Там са ми по-добрите резултати\", завърши тя. Най-добро време в полуфиналите на 100 метра даде британката Дина Ашер-Смит - 10.93 секунди. Завършилата на второто в същата серия Джина Лукенкемпер от Германия преодоля дистанцията за 10.98 секунди, което е нов европейски рекорд до 23-годишна възраст. За финала се класираха още холандките Дафне Схипърс (11.05 сек.) и Джамил Самуел (11.10 сек.), Муджинга Камбунджи от Швейцария (11.14 сек.), британката Имани Лансикуот (11.14 сек.) и французойките Карол Захи (11.16 сек.) и Орлан Омбиса-Дзанге (11.20 сек.).", "date": "2018.08.07", "title": "Инна Ефтимова завърши 22-а в спринта на 100 м на европейското"}
{"url": "https://www.dnevnik.bg/sviat/2018/08/07/3293225_turciia_popadna_v_purvata_si_moderna_valutna_kriza/", "text": "Турция преминава през първата си валутна криза след старта на свободното търгуване на лирата. Всички предишни се случваха, когато обменният курс беше фиксиран или управляван, поради което се развиваха много по-бързо. Тази се е разпростряла във времето и правителството предпочита да я пренебрегва.\" Това написа днес в \"Туитър\" Дани Родрик, известен професор по политическа икономика от Харвард, по повод бързото обезценяване на турската национална валута, подсилено и от дипломатически сблъсък със САЩ и продължаващите притеснения за влиянието на президента Реджеп Тайип Ердоган - самообявил се за \"враг на високите лихви\" - върху монетарните решения на централната банка. Проблем след проблем Само в понеделник обменният курс достигна 5.425 за долар, което е поевтиняване с 5.5% за ден - най-голямото от почти десетилетия насам. След това половината от този спад бе компенсиран, но не изчезна поводът за тази рязка реакция на борсите - съобщението от Вашингтон, че е започнал преглед на статута на Турция като най-привилегирован търговски партньор, даващ на страната облекчен достъп до американския пазар. Във вторник нестабилността продължи, като следобед лирата се търгуваше за около 5.30 за долар и 6.1535 за евро. Впечатляващи промени имаше в оскъпяването на кредитирането на турската държава - инвеститорите поискаха за 10-годишните дългови облигации в лири рекордната доходност от 20.09% (преди три месеца беше 13.9%). При доларовите облигации с падеж през октомври 2028 г. положението бе по-спокойно - поскъпване от 3.37% през април на 4.625% днес. Брокерите, използващи застраховки срещу спиране на плащания от турската държава, вдигнаха цената им до рекордно ниво от 2009 г. насам. Спредът по петгодишните суапове беше 166 базисни пункта в края на 2017г., а днес достигна 348 базисни пункта, показват данни на IHS Markit. Затруднения за фирми и банки Активността на турските борси се повиши днес с половин процентен пункт, но тази година индексът на водещите компании BIST 100 досега е надолу с 40% в доларови измерения и според данни на Thomson Reuters единствено Венецуела е с по-лоши показатели сред проследяваните 30 възникващи пазара. Инвеститорите са все по-притеснения и за перспективите пред турските компании, които са взели кредити в долари и евро в размер на близо $223 млрд. Агенция \"Муудис\" прогнозира, че проблемните заеми може да в следващите 12 до 18 месеца да се увеличат от 2.9% (през май) на повече от 4%. Това би струвало скъпо на банките и във вторник \"Голдман Сакс\" предупреди, че ако обезценяването на лирата продължи, това ще намали капиталовите им буфери. При обменен курс от 7.1 лири за долар тези буфери напълно ще изчезнат, допълват от американската инвестиционна банка и посочват като най-слабото турско звено банка \"Япъ Креди\". Това бе тиражирано от турски медии под заглавия, че американско официално лице било казало, че скоро доларът ще струва 7 лири и се наложи намеса на посолството в Анкара: \"САЩ продължават да са категоричен приятел и съюзник на Турция, въпреки сегашното напрежение. Страните ни имат активни икономически връзки. Това е изфабрикувана лъжа без никакво основание\". Националната валута изпада в хронична слабост От началото на годината лирата изгуби 27% от стойността си спрямо долара и 26% спрямо еврото. Годишната инфлация наближава 16% и това само засилва очакванията за рязко вдигане на лихвите от централната банка. Уилям Джаксън от Capital Economics предупреди днес клиентите си, че сривът на лирата върви с такова темпо, каквото в миналото е предизвиквало агресивна намеса на централните банкери. \"Спадът ѝ се подсилва от притеснения, че централната банка няма да реагира в подкрепа на лирата\", цитира думите му \"Ройтерс\". Агенцията припомня, че повишаването на лихвите вече бе направено извънредно през май преди Ердоган да бъде преизбран и да получи разширрени правомощия. Президенът назначи през юли зет си Берат Албайрак за министър на финансите и държавната хазна, а той заяви, че действията на централната банка ще бъдат разширени. Притесненията на инвеститорите са, че Ердоган се опитва да продължи да финансира турската икономика с евтини кредити, докато според тях тя вече е прегряла и се нуждае от охлаждане с по-високи лихви. Но централните банкери изглежда не искат да вдигат лихвите, защото може да последва директно предизвикателство от управляващите към способността им да вземат независими решения, казва още \"Ройтерс\". Засега единствената мярка бе решението от понеделник да се понижат изискванията към поддържането на обезпечение от валутни резерви от банките, което се смята, че ще освободи за тях сума в размер общо на 2.2 млрд. долара. Този път се случва нещо странно Ердоган, който в подобни ситуации е нападал неизвестни \"западни финансисти\" и рейтингови агенции, че искали да повалят Турция на колене, сега мълчи. Миналата седмица той отново призова сънародниците си да обърнат твърдата си валута и злато в лири, както и че страната му ще потърси финансиране от китайските пазари. Но във вторник темата за валутната криза почти не присъстваше в турските медии. Изглежда, че в Анкара залагат на дипломатическа мисия, която в сряда ще преговаря във Вашингтон по повод напрежението около случая с пастор Андрю Брънсън и свързаните с това първи американски санкции срещу министри от страна член на НАТО. Американският проповедник, който от десетина години работеше в Измир, е обвинен в шпионаж и подпомагане на тероризма. Две години той бе държан в затвора и след острите критики от САЩ бе преместен преди седмица под домашен арест. Администрацията на президента Доналд Тръмп смята, че той е невинен, докато Ердоган казва, че страната му няма да се поддаде на натиск. Днес известни проправителствени медии съобщиха, че има \"предварително споразумение\" по тази криза след разговор между външните министри Мевлют Чавушоглу и Майк Помпео. Веднага след това за Вашингтон отпътува делегация, предвождана от заместник-министъра на външните работи Седат Йонал. Сред деветте висши служители в нея са представители на министерствата на правосъдието, финансите и външните работи.", "date": "2018.08.07", "title": "Турция попадна в първата си модерна валутна криза, докато е в остър спор със САЩ"}
{"url": "https://www.dnevnik.bg/photos/2018/08/07/3293163_svetovnite_snimki_na_denia_-_7_avgust_2018_g/", "text": "Участници в демонстрация за декриминализирането на абортите в Бразилия.", "date": "2018.08.07", "title": "Световните снимки на деня - 7 август 2018 г."}
{"url": "https://www.dnevnik.bg/video/2018/08/07/3293243_video_gigantskiiat_pojar_v_kaliforniia_shte_gori_do/", "text": "След като няколко горски пожара в Калифорния се съединиха в най-голямото подобно бедствие в историята на щата, властите обявиха, че най-вероятно той ще гори поне до края на месеца или дори до началото на септември. Причината е, че горещото и ветровито време затруднява работата на хиляди пожарникари, които се борят с 8 големи огнища, горящи извън контрол. Днес сутринта едва една трета от обхванатите от пламъци над 1176 квадратни километра площ бяха под контрол. Почти половината от десетте най-големи горски пожара в Калифорния се случиха през последните десет години.", "date": "2018.08.07", "title": "Видео: Гигантският пожар в Калифорния ще гори до края на месеца"}
{"url": "https://www.dnevnik.bg/sport/2018/08/07/3293260_karatancheva_zagubi_tejko_sreshtu_sharapova_sled/", "text": "Сесил Каратанчева допусна тежка загуба срещу Мария Шарапова в първия кръг на тенис турнира в Монреал. Българката отстъпи с 1:6, 2:6 след доиграването на мача. Двубоят беше прекъснат преди ден заради буря при 4:1 в полза на рускинята. След подновяването на играта Шарапова продължи серията си от понеделник, когато беше взела три поредни гейма. Тя я удължи до общо девет последователни гейма, за да поведе с 6:1, 4:0. Едва след това Каратанчева успя да вземе два гейма, но нищо повече. През целия двубой тя нито веднъж не застраши подаването на съперничката си. Българката се включи в последния момент в турнира, като започна от квалификациите и успя да ги прескочи. Във втория кръг Шарапова очаква среща с победителката от мача между Дария Касаткина и Мария Сакари.", "date": "2018.08.07", "title": "Каратанчева загуби тежко срещу Шарапова след доиграването"}
{"url": "https://www.dnevnik.bg/sviat/2018/08/07/3292464_internet_platformi_zategnaha_kontrola_vurhu/", "text": "Няколко интернет компании премахнаха съдържание на скандалния радиоводещ Алекс Джоунс заради нарушаване на правилата им в последните дни – след като в продължение на години той разпространява клевети и теории на конспирацията. Повечето от подкастовете на Алекс Джоунс са премахнати от iTunes и други приложение на Apple, потвърдиха от компанията пред \"Бъзфийд\". Липсват всички епизоди на пет от шестте поредици на платформата му  Infowars . В края на юли \"Фейсбук\" спря достъпа до личния му профил за 30 дни заради тормоз и реч на омразата във видеа, публикувани в страници, на които е администратор. Вчера социалната мрежа обяви, че е свалила и четири страници за \"неколкократно публикуване на съдържание\", което нарушава правилата, в последните дни. Компанията посочи, че те са \"възхвалявали насилие\" и са \"използвали дехуманизиращ език за описание на трансджендър хора, мюсюлмани и имигранти\". Преди седмици YouTube свали четири видеа на Джоунс и предупреди, че може да спре завинаги достъпа му до платформата, ако натрупа три нарушения в рамките на 90 дни. Сега той няма право да излъчва предания на живо през идните три месеца. Spotify също премахна определени епизоди от програмите на Джоунс, както и подкаст приложението Stitcher. Досега не е имало толкова мащабен и категоричен отговор на клеветническите и екстремистки твърдения на Джоунс, който в продължение на години трупа огромна популярност в социалните мрежи. Кой е Алекс Джоунс Радиоводещ, който стои и зад сайтовете Infowars, NewsWars и PrisonPlanet. Според него правителството стои зад  атаките на 11 септември  и кацането на Луната е било инсценирано. Той е яростен защитник на правото да се носи оръжие,  противник на ваксините  и вярва, че  бялата раса е жертва на геноцид . Джоунс разпространи лъжата, че пицарията Comet Ping Pong е прикритие за педофилска мрежа, включваща  Бил и Хилъри Клинтън , принуждавайки се по-късно публично да оттегли думите си, след като собствениците на заведението бяха тормозени и заплашвани от негови привърженици, а един от тях дори стреля в сградата. Тази година той твърдеше, че демократите планират да започнат втора гражданска война на националния празник 4 юли. \"Шоуто на Алекс Джоунс\" се излъчва по над 90 радиостанции в САЩ и през 2010 г. е имало 2 млн. слушатели седмично. 10 млн. души посещават месечно Infowars. Самият Джоунс е отявлен привърженик на президента Доналд Тръмп и сътрудниците му побързаха да се оплачат, че наложените ограничения са част от плана на \"Фейсбук\" демократите да спечелят междинните избори през ноември. Джоунс използва предаванията си и за да рекламира собствените си продукти, сред които хапчета за \"мозъчна сила\"; защитни жилетки; продукти за оцеляване при ядрени и биологически бедствия, тениски \"Хилъри в затвора\" и др. \"Сенди Хук\" Срещу Джоунс и Infowars има и започнало дело за клевета от родителите на две деца, загинали в масовото убийство в училището \"Сенди Хук\" в Кънектикът през 2012 г. Тогава 20-годишният Адам Ланза изби 20 деца на възраст 6 и 7 години, както и шестима служители, преди да се самоубие. Според Джоунс обаче трагедията е била измама, предизвикана с цел да бъде затегнат контролът върху оръжията. През 2013 г. той я е нарекъл \"инсценирана\". \"Очевидно има хора, актьори, които играят други хора\", казал през 2014 г. \"Проверих го и няма съмнение, че нещо се прикрива, има актьори, манипулации, те са уличени в лъжи, планирали са го и са го направили.\" През януари 2015 г. все още е настоявал, че стрелбата е била \"синтетична, напълно фалшива, с актьори, по мое мнение, произведена.\" Сега Джоунс твърди, че думите му са извадени от контекста. Делото е заведено от Ленърд Познър и Вероник де ла Роса, които са загубили шестгодишния си син Ноа. Те искат поне 1 млн. долара обезщетение, задето са били принудени да се местят седем пъти, за да избегнат тормоза на привърженици на Джоунс, повярвали на лъжите му. Срещу Джоунс има общо пет дела за клевета: три в Тексас, едно в Кънектикът и друго във Вирджиния. Платформите Интернет платформите предприеха действия едва след като лъжите и конспирациите на Джоунс му спечелиха огромна публика. Само преди седмици в интервю за подкаста Recode  Марк Зукърбърг  защити Джоунс, обяснявайки, че съдържание се премахва от социалната мрежа, \"ако ще причини реална вреда, физическа вреда, ако бъдат нападани индивиди\", но че хората имат право да казват неверни неща в интернет. По време на изслушване пред Конгреса директорът по публичната политика Моника Бикърт също каза, че публикуването на фалшиви новини не нарушава правилата на \"Фейсбук\".", "date": "2018.08.07", "title": "Как интернет платформи затегнаха контрола върху фалшивите новини"}
{"url": "https://www.dnevnik.bg/evropa/2018/08/07/3292468_es_zadeistva_zashtitata_na_evropeiskite_kompanii_ot/", "text": "В подкрепа на ядрената сделка с Иран от днес влиза в сила т.нар. блокиращ регламент на Европейския съюз, предаде пресслужбата на Европейската комисия. Тъй като  днес се задейства  първата серия от санкции, повторно наложени от САЩ спрямо Иран, актуализираният блокиращ регламент на ЕС влиза в сила. Целта му е смекчаване на въздействието на санкциите върху интересите на дружествата от ЕС, които извършват законна стопанска дейност в Иран. Актуализираният блокиращ регламент е част от подкрепата на ЕС за непрекъснатото, пълно и ефективно изпълнение на Съвместния всеобхватен план за действие (СВПД) — ядрената сделка с Иран, включително чрез запазване на търговските и икономическите отношения между ЕС и Иран, които бяха нормализирани, когато в резултат на СВПД бяха отменени санкциите, свързани с ядрената програма. Процесът на актуализация на блокиращия регламент  бе лансиран от Еврокомисията  на 6 юни. Тогава Брюксел добави към приложното му поле извънтериториалните санкции, които САЩ налага повторно спрямо Иран. Последва двумесечен срок за контрол от Европейския парламент и Съвета. Тъй като никой от тях не възрази, актуализацията се публикува в Официален вестник и влиза в сила на 7 август. Блокиращият регламент позволява на операторите от ЕС да си възстановяват щетите, произтичащи от извънтериториалните санкции на САЩ, от хората, които ги причиняват, и обезсилва ефекта в ЕС на решенията на чуждестранни съдилища, основаващи се на тях. Той също така забранява на лица от ЕС да спазват тези санкции, освен ако по изключение е разрешено от Комисията, в случай че неспазването сериозно вреди на техните интереси или на интересите на съюза. Разрешенията се издават според одобрени критерии.", "date": "2018.08.07", "title": "ЕС задейства защитата на европейските компании от санкциите на САЩ срещу Иран"}
{"url": "https://www.dnevnik.bg/sport/2018/08/07/3292598_prevrushtat_li_se_elektronnite_sportove_v_biznes/", "text": "С увеличаването на интереса към електронните спортове пред ФИФА се открива възможност, която може да развие в мултимилиарден бизнес. Обвързването на виртуалния свят с най-популярния спорт в света - футбола, е комбинация, която влиза в бъдещите планове на организацията. Началото беше поставено със световно първенство на видеоиграта FIFA. Виртуалният футболен шампионат се проведе за 14-и път, но едва в последните години бяха положени основите на съвместно бизнес начинание между ФИФА и един от най-големите производители на видеоигри EA Sports. Резултатите от партньорството са вече налице, като гледаемостта на турнирите в електронния спорт през годината се е увеличила с цели 80% спрямо 12 месеца по-рано. Само в спора за световната титла на приключилата в събота надпревара се включиха близо 20 милиона души. В продължение на осем месеца те преминаха през два етапа на квалификации, за да стигнат до финалния кръг. Домакин на заключителната фаза беше \"О2 арена\" в Лондон, която събра най-добрите 32 състезатели по FIFA на игралните платформи Xbox и Playstaion4. \"На първо място футболът е най-популярният спорт в света, така че имате огромна фенбаза, която се интересува от самия спорт. Имате видеоиграта FIFA, като играещите всяка година на различни платформи по света са около 80 милиона. След това идва бумът на електронните спортове като цяло и увеличаването на инвестициите при тях. Всичко това канализира растежа, който виждаме\", каза пред Би Би Си генералният мениджър на EA Sports Тод Ситрин. От дивана до световния връх Пътят към успеха на бизнес модела се корени в лесния достъп, който имат феновете до видеоиграта. Всеки, който има конзола и достъп до интернет, може да стане световен шампион с тренировки от дивана вкъщи. Играещите приемат видеоиграта като възможност да станат известни в нещо, което ми доставя удоволствие от правенето му. Близостта до футбола, състезателният характер и чувството за значимост във виртуалната среда подклаждат този интерес. \"Някои хора, които впоследствие се оказват най-добрите играчи, са такива, за които никой нищо не е знаел преди няколко месеца. Буквално бихте могли да бъдете един от най-добрите играчи в света и да не го знаете, докато не започнете да се състезавате\", заяви Ситрин. На форума в \"О2 арена\" присъстваха предимно състезатели от Европа, но Мосаад Алдосари от Саудитска Арабия се справи с конкуренцията и вдигна световната титла. Той прибра 250 хиляди долара от наградния фонд (400 хиляди), като за сравнение преди две години победителят получи 20 хиляди. Директорът по маркетинга във ФИФА Жан-Франсоа Пати не очаква скоро да има значително увеличение на наградния фонд, като следващата цел пред организацията и ЕА Sports ще бъде да установят трайно присъствие на азиатския пазар, където влияние има японската Konami с футболната симулация PES. \"Очакваме растеж на територии, на които се намираме в момента, но все още нямаме досег с Азия. Това е район, в който трябва да се установим. Със сигурност ще се развие, но все още не знаем с колко\", каза пред \"Ройтерс\" Пати. Хобито, което се превръща в професионален спорт Вероятно мнозина си спомнят компютърните клубове в края на миналия и началото на този век, в които хората отиваха да поиграят с приятелите си игри за развлечение. С развитието на технологиите вече изглежда само въпрос на време това хоби от близкото минало да получи статута на спорт. Нещо, към което вероятно ФИФА и ЕА Sports ще се стремят, защото ще отвори нови хоризонти към по-голяма аудитория. Първата стъпка вече беше направена след включването на електронните спортове в програмата на азиатските игри през 2022 г. Подобно в професионалния спорт участниците на виртуалното световно по футбол трябваше да следват същите правила на Световната антидопингова агенция.  Допинг проверките  са наложителни, защото някои състезатели прибягват до употребата на стимуланти, които подобряват концентрацията им за дълъг период и изключват нуждата от сън за определено време. \"Тази игра изисква пълна концентрация и знам, че има стимуланти, които ти помагат. Радвам се, че има допинг проверки. Необходимо е да ги има във всеки спорт и ние сме спорт в момента. Взимането на проби е екстремно занимание подобно в професионалния футбол. Те просто избират трима на случаен принцип\", каза състезателят Курт Фенех от Малта. Мерките включваха още присъствието на специални съдии, които наблюдаваха за съмнително представяне и манипулиране на двубоите. Отделно организаторите следяха за наличието на съмнителна активност на онлайн пазари за залагания. За пръв път състезателите носеха спортни фланелки, на които можежа да разположат лога на спонсори. Някои участници дори имат лични треньори и агенти в резултат от навлизането на футболните клубове в електронните спортове. Футболните клубове виждат възможност да се рекламират чрез състезателите, които се превръщат в разпознаваем образ във виртуалната среда и това ги прави пример за подражание. На форума във Лондон представители имаха английският шампион \"Манчестър сити\" и германският \"Байер\" (Леверкузен). \"В последната година и половина видяхме голям скок с включването на клубове и наличието на спонсорски предложения. Медийните права също се повишиха. Електронният спорт придобива зрялост, като започва да прилича все повече на истинския футбол\", каза Пати.", "date": "2018.08.07", "title": "Превръщат ли се електронните спортове в бизнес възможност за милиарди за ФИФА"}
{"url": "https://www.dnevnik.bg/bulgaria/2018/08/07/3290336_bolnite_ambicii_stanford_i_zatvorenoto_obshtestvo_-/", "text": "Преди да открие химията в 10-ти клас, Петър първо е състезател по математика. По неговите думи химията е поле, в което прилага бързата мисъл и логиката, които е развил именно благодарение на математиката. Освен това е открил, че химията му се отдава, \"а когато на човек му се отдава нещо, защо да не го последва?\" Разказва, че понякога състезателният живот носи твърде много напрежение. \"Развива у човек вреден максимализъм и болна амбиция да e винаги пръв, което не е здравословно. Хубаво е да си амбициозен, но не и болно амбициозен.\" Петър смята, че доколкото е възможно, се е отучил от тези вредни навици. Все пак отчита, че нерядко се налага да жертва някои забавления – \"например ти си на подготовка, а приятелите ти са на море\". \"Но не е задължително да учиш по 10 часа на ден и да не излизаш от вкъщи. Дори и така няма гаранция, че ще успееш. За жалост това е общоприетият модел, който много състезатели следват. Аз лично никога не съм се стремял да съм такъв тип човек.\", разказва дванайсетокласникът. Изящните изкуства са другата му страст, макар и напоследък да няма достатъчно време да се развива в тази посока. \"В началото започнах с изобразително изкуство, пробвах и скулптура, а от известно време и снимам.\" разказва Петър. Той често се шегува, че може да изненада всички и вместо химия да запише мода като специалност в университета. Петър Христов е един от двамата българи, приети в \"Станфорд\" на пълна стипендия тази година. Новината получава в 2 ч. през нощта в \"Бар Безкрай\", където чака да получи отговор от САЩ с приятели. \"Избрах \"Станфорд\", защото винаги съм се стремял към най-доброто.\", разказва той. По думите му СМГ до момента е давала най-добрия старт в България особено за чужбина. \"Даже от Американския колеж няма толкова приети ученици в САЩ, колкото има от СМГ. Да не говорим за Великобритания – десет човека от випуска ми сме приети в Оксфорд.\" \"Все пак отивам в \"Станфорд\", не защото толкова искам да емигрирам от България. Мога и да се върна, но с диплома от един от най-престижните университети в света много по-лесно ще се реализирам.\" Въпреки решението му да замине за САЩ Петър е убеден, че и в България има поле за развитие. \"Според мен всеки амбициозен човек би могъл да успее у нас.\", заявява той. Състезателят по химия си спомня думите на бившата му учителка по история - \"в България парите се търкалят по земята, но няма кой да се наведе да ги вземе\". Казва, че определено е склонен да вярва в това и на теория би се върнал \"да се наведе\". Един от проблемите, пред които се изправя обаче, е ограничеността на българската общност. \"Цялостно хората са по-консервативни. Може би Истанбулската конвенция е най-яркият пример в момента.\" Според Петър си заслужава да се отиде \"в един мултикултурен свят\". \"Не може човек вечно да стои затворен в българското общество и да хули всичко на Запад, до което не е имал досег\", продължава той. Смята, че трябва да се опитват нови неща, дори и да е за кратко. Все пак Петър е свикнал да излиза от зоната си на комфорт, пътувайки до множество далечни и в някои случаи екзотични дестинации, където се провеждат международните олимпиади по химия. \"Почти всяко състезание е свързано с пътуване до чужбина. По този начин се запознавам с всестранно развити личности от целия свят. Да си на олимпиада по химия не изключва да си също така и физик, математик, астрофизик или какъвто и да било. Това са важни запознанства – хора, с които бих могъл да работя един ден.\", описва Петър. След това разказва, че истински си мечтае за Ню Йорк – един забързан и космополитен град. \"Все пак, животът, който водя в момента, а и който си представям да имам в бъдеще, е именно забързан.\", разказва бившият семегеец. \"Имам нужда с нещо да се ангажирам. Не е задължително да е химията, може да рисувам, да излизам с хора – просто постоянно трябва да съм в движение и не съм свикнал да имам дълги почивки. Лятото например няма как да стоя два месеца и да не правя нищо смислено\", заключва Петър. \"Много ми се иска накрая да се върна в България, но докато обществото е такова, за мен няма смисъл.\"", "date": "2018.08.07", "title": "Болните амбиции, \"Станфорд\" и затвореното общество - погледът на златен медалист"}
{"url": "https://www.dnevnik.bg/sviat/2018/08/07/3292495_sus_zakona_za_evreiskata_durjava_netaniahu_se_gotvi_za/", "text": "С предизвикалия съпротивата на малцинствата и на опозицията закон, определящ Израел като \"национална държава на евреите\", израелският премиер Бенямин Нетаняху съзнателно акцентира върху различията и целта е да подготви почвата за предстоящите избори, твърдят експерти. В събота в Тел Авив десетки хиляди души протестираха срещу приетия на 19 юли закон, който смятат за дискриминационен. Този протест обаче може да обслужи политическите интереси на премиера, който е начело на най-крайнодясното правителство на Израел. В основата на протестното движение е друзкото малцинство. То говори арабски и изповядва вяра, произлязла от хетеродоксалния ислям. Към него се присъединиха лидери на опозицията и бивши ръководители от службите за сигурност. Според друзкото и арабското малцинство (израелските араби са  17.5 процента от населението ) законът ги превръща в граждани втора ръка. Вчера обаче Нетаняху, лидерът на дясната партия \"Ликуд\", който общо 12 години е премиер, отново защити със зъби и нокти законодателния акт, който прокара с цел да сплоти електората си и да отстрани конкуренцията в десния политически спектър на предстоящите парламентарни избори, твърдят анализатори. Според тях премиерът добре владее тази политическа тактика. През 2015 г. той вече се заигра със страховете, предупреждавайки, че избирателите араби \"масово ще гласуват\". Мандатът на сегашния парламент изтича в края на 2019 г., но според медиите от края на тази година нататък може да се очакват и предсрочни избори. \"Нетаняху иска отсега да подготви почвата за изборите\", още преди да е започнала предизборната кампания, коментира за \"Франс прес\" журналистът от левия всекидневник \"Аарец\" и автор на \"Биби: вълнуващата епоха и живот на Бенямин Нетаняху\" Аншел Пфефер. Един ''ужасен'' закон Нетаняху днес е на власт благодарение на крехкото парламентарно мнозинство на коалицията от десни и крайнодесни партии. Според социологическите проучвания по-голямата част от израелските евреи подкрепят закона, но се питат каква ще бъде ролята му за бъдещето на демокрацията в страната. Израелските друзи (130 хил. души, които живеят основно в Северен Израел), които минават през задължителната военна служба и стават членове на израелската армия и полиция, за разлика от израелските араби успяха да привлекат обществена подкрепа за исканията си. Новоприетият закон е част от основните закони на Израел, които играят ролята на конституция. \"Държавата Израел е националната държава на еврейския народ. Израел е еврейска и демократична държава\", заяви Нетаняху и подчерта, че \"индивидуалните права\" вече са гарантирани от \"многобройни закони\". Според Амир Фухс от мозъчния тръст \"Институт за израелска демокрация\" обаче това въобще не е вярно: основните закони определят страната като \"еврейска и демократична\", но в тях, с изключение на декларацията за независимост от 1948 г., не се споменава специално правото на равенство. Сега на съдиите се пада да тълкуват новия закон, заявява Фухс, участвал като експерт в обсъждането на законовия текст. В съдилищата вече са депозирани голям брой жалби срещу закона. Според Амир Фухс Израел наистина е \"националната държава на еврейския народ\". Той обаче смята, че за малцинствата законът е опасен, защото не споменава равенството между гражданите. \"Това е един ужасен закон, който променя дефиницията за Израел\". Упорството на Нетаняху Законът гласи, че създаването на \"еврейски населени места е проява националния интерес\" и предоставя  единствено на евреите правото на самоопределение  в Израел. За единствен официален език е обявен ивритът, а арабският има само \"специален\" статут, което не е ясно какво значи. Нетаняху още веднъж обясни какви са предимствата на закона. Според него той ще попречи на палестинците да се възползват от параграфа за събирането на семейства, по силата на който много от тях са били приети в Израел. \"Той ще ни позволи също така да блокираме в бъдеще влизането в страната на работници имигранти\". Премиерът организира няколко срещи с представители на друзката общност и им предложи да бъде приет отделен закон за техния статут. Освен това Нетаняху обяви, че по въпроса ще бъде съставена министерска комисия. Друзките лидери обаче настояват законът да бъде изменен или отменен. Кнесетът ще проведе извънредно заседание за закона в сряда по молба на 52-ма депутати от опозицията, според които в центъра на дебатите ще бъдат \"посегателствата срещу ценностите на равенството и демокрацията\". В дневния ред обаче не е предвидено гласуване. /БТА", "date": "2018.08.07", "title": "Със закона за \"еврейската държава\" Нетаняху се готви за избори"}
{"url": "https://www.dnevnik.bg/sviat/2018/08/07/3292516_dori_ot_groba_fransisko_franko_produljava_da_razdelia/", "text": "Дори от гроба диктаторът от 20 век, управлявал Испания с желязна ръка, продължава да разделя страната. Новото левоцентристко правителство на Испания казва, че преместването на балсамираното тяло на ген. Франсиско Франко от възвеличаващия го мавзолей ще е първата от поредица символични крачки, насочени към помиряване с бурната история на страната. Критици на правителството и наследници на Франко се противопоставят и се заричат да съхранят паметта за режима, на който според тях трябва да се отдаде дължимото за \"модернизирането на Испания\". Трябва да се забрани фондацията, която пази наследството на Франко, точно това трябва да се направи, казва Фернандо Мартинес, служителят, назначен да контролира усилията на правителството за ексхумиране и идентифициране на около 114 000 жертви на Испанската гражданска война от 1936-39 г. и четирите десетилетия на диктатура, последвала при управлението на Франко, който почина през 1975 г. \"Ексхумацията на тялото на диктатора ще започне да лекува раните на тази страна. Но тази задача ще бъде завършена само ако бъде отворен и последният масов гроб в страната\", каза Мартинес пред АП. Той разговаря с представител на агенцията в министерството на правосъдието в Мадрид, където се създава ръководеното от него ново Главно управление за историческата памет. Мартинес казва, че преброяването на анонимните погребения в цялата страна ще е сред най-неотложните задачи на новото правителство на министър-председателя Педро Санчес. Други стъпки включват отварянето отново на бюро за подпомагане на близките на жертвите - служба, закрита при управлението на предишното консервативно правителство на Испания, въвеждане на нова система за изплащане на обезщетения и превръщане на сегашното гробно място на Франко в музей срещу фашизма. \"Възнамеряваме да ускорим работата и да наваксаме изгубеното време, това е въпрос на демократично достойнство\", казва Мартинес, който беше назначен през юли, след като през юни Санчес отстрани консерватора Мариано Рахой с вот на недоверие. Три спонсорирани от ООН мисии в Испания от 2013 г. насам критикуваха властите, че нямат национален план за издирване на изчезнали хора, че координацията на ексхумациите е лоша, а картите на гробовете са остарели. Те също така изразиха загриженост от бездействието на испанските съдилища за законовото преследване на някои от най-страшните престъпления от този период. Но екип от експерти по правата на човека на ООН съвсем наскоро похвали властите, че \"поставят правото да се знае истината на първо място в политическия дневен ред\", като \"застават начело на усилията за издирване на изчезналите, както и за ангажимента им да бъде създадена Комисия за истината, която да разследва престъпления, извършени по времето на Франко. \"Това решение е основополагаща крачка към прилагане на правото на истина за всички жертви на сериозни нарушения на човешките права\", написаха докладчиците. Правителството иска да промени нещата, като внесе поправки в Закона за историческата памет от 2007 г., който не се занимава с исканията на оцелелите и на роднините на жертвите. Освен това консервативното правителство на Рахой ликвидира бюджета за ексхумации и обезщетения. Емилио Силва, председател на Асоциацията за възстановяване на историческата памет (ARMH), каза, че новото правителство трябва да използва изпълнителните си правомощия за изваждане на останките на Франко от Долината на падналите - страховит мавзолей на 50 км северозападно от Мадрид. Той иска също правителството да разкопае всички гробове на жертвите на Франко, вместо да започва голяма политическа конфронтация между консервативните и прогресивните гласове в парламента. \"Те се страхуват, че ще има законови засечки\", каза Силва за правителството. Но нарече разкопаването на необозначени гробове и обезщетяването на роднините на идентифицираните жертви \"много основни, човешки неща. Това не би трябвало да се оспорва\". С високия си 150 м кръст, който се вижда от километри, мрачният мавзолей в неокласически стил и базиликата в Долината на падналите са построени от Франко в знак на почит към загиналите по време на неговия т.нар. \"славен кръстоносен поход\" за сваляне на испанското демократично правителство. Около 34 000 души, сражавали се и от двете страни в братоубийствената война, са погребани на това място. Повечето така и не са били идентифицирани. Там са и останките на Хосе Антонио Примо де Ривера, основателя на фашистката партия Испанска фаланга. Надгробният паметник на Франко, семпла гранитна плоча, върху която е издълбано само името му, е на централно място пред олтара на базиликата. На нея винаги има свежи цветя. Обществените събития, подкрепящи режима на Франко, бяха забранени през 2007 г., но грандиозният обект остава популярно място за поклонения на онези, които изпитват носталгия по диктатурата. Активисти казват, че цялото място има тоталитарно излъчване и е обида към паметта на жертвите. Те са ядосани и заради окаяното състояние на останките, защото просмукваща се вода е превърнала криптите в \"купчини от кости\", според оценка на експерт през 2011 г. Мартинес казва, че замислената промяна на закона ще включва предложение за премахване на символите, възхваляващи диктатурата, и ще превърне Долината в паметник за помирение и музей, който разказва за малтретирането по време на строежа с използването на политически затворници. Правителството обаче, което не успя да ексхумира Франко преди юли, както беше обещано, е изправено пред безброй пречки, включително слабата си позиция в парламента. Стотици хора, изпитващи носталгия по франкизма, участваха в протести в Долината, а консервативните партии обвиняват правителството на Санчес, че отваря отново глава, смятана от тях за затворена, вместо да се концентрира върху проблемите на 21 в. Междувременно наследници на семейството на Франко отказват да сътрудничат на властите, завеждат дело срещу плановете за ексхумиране на диктатора и отказват да положат останките му в семейната гробница в Галисия- Така властите са изправени пред дилемата какво да се прави с останките на Франко. Изваждането на Франко от гроба, казва Мартинес, цели \"укрепване на нашата демокрация\", установена мирно в края на 70-е години след смъртта на диктатора. Мартинес не рискува да се ангажира с дата за ексхумацията на Франко, но, дори ако останките бъдат извадени и преместени, правителството на Санчес ще се изправи пред политически деликатната задача да обяви за незаконна Националната фондация \"Франсиско Франко\", която до 2003 г. получаваше публично финансиране за опазване на документите от времето на режима 1939-75 г. Фондацията \"Франко\" не отговори на искане на АП за коментар, но в скорошни изявления в интернет служители казаха, че всеки опит тя да бъде забранена ще е нарушение на конституцията на Испания, която защитава свободата на словото. Нейният председател, генералът от резерва Хуан Чичаро, написа, че фондацията трябва да се защити сама от \"смайващото обявяване извън закона на всеки, който не се подчинява на тоталитарните повели\" на испанската левица. Силва от ARMH каза, че \"забраната на фондацията не ограничава свободата им да изразяват идеите си\", а само ограничава достъпа им до публично финансиране. Мартинес вярва, че въпросът не е за свободата на словото, а за защита на демокрацията в Испания. \"Никоя фондация, оправдаваща франкизма, няма място в едно демократично общество, също като организациите, които подкрепят фашизма или идеологията на нацизма, защото това са идеологии в разрез с демократичните ценности и свободи\", каза той. \"Тези от нас, които са за демокрация, имат право да защитават демокрацията\".", "date": "2018.08.07", "title": "Дори от гроба Франсиско Франко продължава да разделя Испания"}
{"url": "https://www.dnevnik.bg/sviat/2018/08/07/3292750_vliazoha_v_sila_amerikanskite_sankcii_sreshtu_iran/", "text": "Влезе в сила решението на САЩ отново да наложи на Иран тежките икономически санкции, която бяха вдигнати след историческото споразумение за ядрената програма на Техеран от 2015 г., съобщиха Франс прес и ДПА. През май президентът на САЩ Доналд Тръмп обяви, че САЩ се оттеглят от сделката. Първата група санкции, засягащи финансовите транзакции, автомобилния сектор, търговската авиация и износа на килими и хранителни продукти, влезе в сила в полунощ източноамериканско време (7,01 ч. българско). През ноември ще влязат в сила втора група санкции - срещу енергийния и банковия сектор на Иран. САЩ заявиха, че водят по отношение на Техеран политика на \"максимален икономически натиск върху режима\" и настояват, че не искат да сменят режима, а да \"променят поведението му\". Вашингтон все повече се фокусира върху регионалната роля на Техеран в Близкия изток, макар че този аспект не е предмет на ядрената сделка. Няма доказателства, че Иран не я спазва, отбелязва ДПА", "date": "2018.08.07", "title": "Влязоха в сила американските санкции срещу Иран"}
{"url": "https://www.dnevnik.bg/sviat/2018/08/07/3292753_nad_71_hil_iaponci_sa_hospitalizirani_zaradi/", "text": "Поради горещините, обхванали Япония, рекорден брой жители са били приети в болницата от май до август, съобщи днес министерството на вътрешните работи и комуникациите, цитирано от ТАСС и БТА. По данни на министерството през последните три месеца 71 266 души са били хоспитализирани с топлинни удари, което е с 15 000 повече от предишния рекорд, поставен през лятото на 2013 година.  Миналата седмица 13 души са починали и 13 575 са влезли в болницата поради жегата, обхванала цялата територия на страната. В повечето региони живачният стълб се задържа на 34-35 градуса по Целзий, а в някои области често се фиксират температури от 40 градуса. Повечето от пострадалите са възрастни хора, които често не следят колко време се намират на улицата или не включват климатиците в домовете си с цел икономия.  Миналата година горещините в Япония отнеха живота на 44 души, а десетки хиляди попаднаха в болницата.", "date": "2018.08.07", "title": "Над 71 хил. японци са хоспитализирани заради горещините"}
{"url": "https://www.dnevnik.bg/sport/2018/08/07/3292755_livurpul_e_bil_nai-oshteten_ot_sudiite_minaliia_sezon/", "text": "Ливърпул\" е бил най-ощетеният отбор във Висшата лига през миналия сезон. Това показва съвместното изследване на ESPN, Intel и Университета в Бат - Luck Index (Индекс на късмета), което разглежда съдийски решения като неправилно отменени голове и сбъркани отсъждания за дузпи и червени картони. Основните заключения са, че \"Ливърпул\" е изгубил 12 точки заради подобни решения на реферите. Най-облагодетелстван се оказал \"Манчестър юнайтед\", който получил шест точки повече. При преизчисляването на класирането \"Манчестър сити\" отново е шампион, но този път с три точки по-малко спрямо историческите 100. В дъното обаче се забелязва несправедливост, като \"Хъдърсфийлд\" е трябвало да изпадне вместо \"Стоук сити\", сочат резултатите от анализа.  В изследването е участвал и бившият рефер от Висшата лига Питър Уолтън. Той е разглеждал положения от всеки от мачовете от сезон 2017-18, като е гледал за съдийски грешки. Вниманието му е било насочено към голове, които не е трябвало да бъдат зачетени, и такива, отменени несправедливо, също за неправилно дадени дузпи, които са довели до гол, и за подминати дузпи. В списъка влизат и погрешно дадени червени картони и такива, които са били спестени. След отчитането на подобни грешки в анализа се намесвал софтуер, който изчислявал какъв би бил изходът на мача. За целта се използвал модел, който взимал предвид различни фактори като силата на отбора, моментната му форма и домакинското предимство. Като пример се посочва мачът между \"Ливърпул\" и \"Манчестър юнайтед\" от 14 октомври 2017 г., завършил 0:0 на \"Анфийлд\". Тогава според анализа домакините е трябвало да получат дузпа в 63-ата минута, а симулациите показали, че при този развой двубоят е щял да завърши 1:0 за мърсисайдци. При анализа са отчетени повече от 150 грешни съдийски отсъждания, повлияли на резултатите. Мат Ричи от \"Нюкасъл\" е бил играчът с най-голям късмет, тъй като два пъти е трябвало да бъде изгонен, но червените картони са му били спестени. \"Резултатите показват влиянието и важността на съдийските решения върху играта\", каза Уолтън. По думите му след решението на Висшата лига да продължи без да прилага видеоповторенията, е интересно какво ще последва през идния сезон.", "date": "2018.08.07", "title": "\"Ливърпул\" е бил най-ощетен от съдиите миналия сезон, а \"Юнайтед\" - най-подпомогнат"}
{"url": "https://www.dnevnik.bg/evropa/2018/08/07/3292756_evrozonata_izplati_posledniia_spasitelen_zaem_na/", "text": "Спасителният фонд на еврозоната съобщи, че е изплатил последния заем на стойност 15 милиарда евро (17.3 милиарда долара) на Гърция, след като възражения на Германия забавиха плащането с няколко седмици, предаде \"Асошиейтед прес\", цитирана от БТА. Европейският механизъм за стабилност (ЕМС) уточни вчера, че 9.5 милиарда евро от заема ще бъдат използвани за създаването на кешов буфер, който да помогне на Гърция да покрие финансовите си нужди за близо две години. Останалите 5.5 милиарда евро ще отидат за изплащането на част от значителния дълг на страната. По думите на ръководителя на Европейския стабилизационен механизъм Клаус Реглинг направеното плащане показва, че \"Гърция е изминала дълъг път\" през трите години на спасителната си програма, а \"отдадеността и тежката работа на гръцкия народ сега се изплащат\". В средата на юли Германия се противопостави на незабавното плащане, твърдейки, че Атина не е изпълнила всички изисквания, припомня АП. През юни  финансовите министри на страните от еврозоната договориха  последните елементи за излизане на Гърция от продължилата осем години спасителна програма.", "date": "2018.08.07", "title": "Еврозоната изплати последния спасителен заем на Гърция"}
{"url": "https://www.dnevnik.bg/sport/2018/08/07/3292758_s_novi_sili_i_nadejdi_grigor_dimitrov_se_zavrushta_v/", "text": "Григор Димитров ще се завърне в игра тази вечер след полунощ. Българският тенисист ще се изправи срещу трудно предизвикателство, като му предстои мач с Фернандо Вердаско. Срещата е от втория кръг от мастърса в Торонто. Димитров започва директно от този етап, докато  съперникът му спечели с лекота първия си двубой в надпреварата . Това ще е третият мач между Димитров и Вердаско само за тази година. Дотук българинът допусна две поражения. Най-напред той загуби в Индиън Уелс, а след това падна и на \"Ролан Гарос\". Общо двамата са се срещали пет пъти. Димитров има две победи - от 2014 и 2015 г. Българинът си взе дълга почивка и не е играл след  ранното си отпадане от \"Уимбълдън\" . Той започва сезона на твърди кортове с много надежди и очаквания. През миналата година спечели титлата от мастърса в Синсинати, както и финалния турнир за годината в Лондон. На US Open Димитров отпадна във втория кръг, където взе само 45 точки. \"Понякога мислиш, че само с талант ще печелиш мачове, но ситуацията е много по-различна. Никога не съм гледал на себе си по този начин. Вероятно съм талантлив, но талантът не ти носи победи. Помага ти понякога, но не печели мачове\",  каза Димитров пред официалния сайт на АТП .", "date": "2018.08.07", "title": "С нови сили и надежди Григор Димитров се завръща в игра в Торонто след полунощ"}
{"url": "https://www.dnevnik.bg/na_put/2018/08/07/3292510_dva_bulgarski_plaja_sa_otlicheni_ot_svetovnite_plajni/", "text": "Плажните инспектори\" от първата в света платформа за оценка и сравнение на плажовете   включиха два български  плажа в препоръчваните от тях. В продължение на три години \"инспекторите\" са проучили 1595 плажа с обща дължина 14 хил. километра в 52 туристически региона в цял свят. Ивиците са оценени според качеството на водата, развитието на инфраструктурата, чистотата, предлаганите услуги, сигурността, достъпа, удобствата за деца и посетителския профил - общо 120 параметъра, между които дори \"красота на гледката\". Оценяващият остава на плажа най-малко два дни като прави снимки и видео, проучва качеството на услугите и разговаря с посетителите.  Наградите на \"инспекторите\" са в пет категории. Три от тях са очевидни - плаж за парти, плаж за водни спортове и плаж за класическа почивка. Освен това екипът е подбрал две други по-субективни категории - \"Ах\" плажове\" - тези с несравнима гледка, която кара дъха да спре. Заради това, че в тази категория не са попаднали някои малки живописни ивици с особен дух и приятна клиентела инициаторите на наградите са учредили и \"Специална награда\". От България сред отличените попадат централният плаж на Златните пясъци, оценен като едно от 20-те най-добри места за парти в света. Плажът получава ниски оценки за възможностите за упражняване на водни спортове, негостоприемен към натуристи и представители на ЛГБТ общността, както и за притежатели на кучета. Едновременно с това е лесно достъпен, включително за хора с увреждания, с много заведения и безжичен интернет. \"Венид бийч\" в Свети Влас пък е попаднал в 20-тицата плажове за традиционна почивка. В описанието му се изтъква, че е малък, но с достатъчно място да се разположиш и да почиваш, с много разнообразни заведения и безжичен интернет и училище по уинд сърфинг. Пясъкът и водата са много чисти, а атмосферата на плажа - романтична. И тук не са добре дошли хора без бански, гейове и домашни любимци. И двата отличени български плажа имат проблеми с паркирането. В базата данни на \"инспекторите\" са включени описания, снимки и видео от 27 плажа и 4 курорта от България.", "date": "2018.08.07", "title": "Два български плажа са отличени от световните \"плажни инспектори\""}
{"url": "https://www.dnevnik.bg/evropa/2018/08/07/3292760_naslednikut_na_rahoi_e_pridobil_akademichna_stepen_pri/", "text": "Испанският Висш съд установи, че новият лидер на опозиционната Народна партия Пабло Касадо е придобил академична степен при съмнителни обстоятелства, предаде \"Ройтерс\", цитирана от БТА. Касадо, който оглави бившата управляваща партия миналия месец, отрече да е извършил нещо нередно и каза, че не знае за каквито и да е нередности при даването на неговата магистърска степен преди девет години. Той заяви, че няма намерение да подава оставка заради случая, който го поставя под натиск в момент, когато подкрепата за Народната партия намалява според социологическите проучвания. Съдът каза, че не може да разгледа въпроса заради законодателството за имунитета на депутатите. Той обаче предаде случая на Върховния съд, който трябва да реши дали да продължи по-нататък. Според Висшия съд има данни за подкуп при даването на академични степени на няколко човека, сред които Касадо. \"Ръководителят на курса... е действал така, че на отделна избрана група студенти е била дадена магистърска степен... без каквато и да е академична заслуга, дадена им е била като подарък\", заяви съдът. Касадо,  който наследи на поста Мариано Рахой , отхвърли съдебното заключение. \"При никакви обстоятелства не съм приемал подарък или искал нещо, което не е било дадено на други студенти\", каза той на пресконференция. Касадо е получил магистърската степен от университета \"Крал Хуан Карлос\" в Мадрид през 2009 г. Това е поредният случай, разтърсващ Народната партия, която управляваше Испания  от 2011 г. до 1 юни тази година . Преди това партията беше засегната от корупционен скандал, при който беше предприето наказателно преследване срещу десетки хора, свързани с нея.", "date": "2018.08.07", "title": "Наследникът на Рахой е придобил академична степен при съмнителни обстоятелства"}
{"url": "https://www.dnevnik.bg/bulgaria/2018/08/07/3292762_gradska_legenda_e_che_benchev_e_daval_pari_na_bsp/", "text": "По официални данни Бенчо Бенчев не е давал пари на БСП. Има градска легенда, че общинският съвет в Бургас ще рухне без него, но той дори не е член на партията. Това коментира членът на Изпълнителното бюро на БСП Атанас Зафиров в ефира на Би Ти Ви. \"Има  позиция на  БСП от вчера. В нея се цитира точната сума, която е давал в качеството си на общински съветник - 70 лв. на месец, колкото всички други\", уточни той по повод твърденията в публичното пространство, че е подпомагал общината с между 20 хил. и 50 хил. лв. \"Ако такива средства са давани, предполагам, че може да се използвали за личната му мажоритарна кампания. В кампанията на БСП не е давал лични средства\", акцентира Зафиров и подчерта, че ако Бенчев е давал пари, го е правил в лично качество. \"Непочтено е да правите  връзка с БСП И Митьо Очите . Не съм се занимавал с Бенчев и фирмата му\", добави Зафиров. Според него намесването на БСП в тази ситуация има \"друга цел и е некоректно\". Той каза, че и Бенчев е помолен да напусне общинския съвет. \"До този момент не съм имал повод да се съмнявам в Бенчев. Атаката срещу БСП е, защото уплашихме хората със събирането на Бузлуджа\", каза той.", "date": "2018.08.07", "title": "Градска легенда е, че Бенчев е давал пари на БСП, заяви Атанас Зафиров"}
{"url": "https://www.dnevnik.bg/sviat/2018/08/07/3292768_visokite_mita_za_aluminii_postaviat_na_izpitanie/", "text": "Канадските пивовари, произвеждащи крафт бири, се безпокоят от недостиг на алуминиеви кенове заради по-високите мита за вноса на алиминиеви продукти от САЩ от началото на юли, предаде Франс прес. Те вярват, че ще са първите жертви на митата. \"Времената за пивоварите са много трудни\", твърди пред Франс прес президентът на Асоциация \"Бира Канада\" Люк Харфорд, който защитава интересите на индустриалците от сектора. Към американските мита се добавят увеличението на данъка върху бирата в страната и бъдещата конкуренция на канабиса, който Канада легализира от 17 октомври. Производните продукти като напитки на базата на канабис ще го последват в началото на 2019 година. Канада, която е третият най-голям производител в света на алуминий, трябва да внася над 2 милиарда кенове от този метал годишно, основно от САЩ, според официални данни на правителството. Отава отговори на американските мерки, като наложи на свой ред вносни мита върху вноса на алуминиеви продукти от САЩ. Като резултат от санкциите канадските производители на бира не само си плащат кеновете по-скъпо, но трябва да се изправят и пред опасността от прекъсване на доставките. Това се случва в момент, в който консумацията на бира в кенове се увеличава все повече в Северна Америка и особено в Канада, където е нараснала с 4.3 процента през миналата година спрямо спада от 10.7 процента в потреблението на бирата в бутилки. Според Харфорд производителите на сода, които също използват много кеновете, са започнали да се запасяват, откакто Канада обяви преди месец, че ще вдигне митата. ", "date": "2018.08.07", "title": "Високите мита за алуминий поставят на изпитание пивовари в Канада"}
{"url": "https://www.dnevnik.bg/evropa/2018/08/07/3292764_pojari_i_zamursiavane_evropa_se_bori_s_posledicite_ot/", "text": "И днес част от Европа продължава да страда от жегите, които причиняват горски пожари в Португалия и Испания и озоново замърсяване във  Франция , предаде \"Франс прес\". В  Португалия  се диша малко по-леко, след като температурите в неделя слязоха под 45 градуса. Овладени са най-малко 95 процента от периметъра на избухналия в петък горски пожар в южната част на страната. Пламъците са унищожили между 15 000 и 20 000 хектара площи. При пожара са ранени 24 души, един от които е в тежко състояние. В Испания пожарникарите овладяват пожар в югозападната област Андалусия в район с борови и евкалиптови гори. За гасенето на пламъците са мобилизирани 12 самолета. От миналата седмица в страната са починали седем души заради горещините. Температурите остават високи, особено в югозападната част на страната, където се движат между 40 и 42 градуса. А не може да се разчита на нощната свежест - в югозападния град Сорита бяха измерени 35.1 градуса в полунощ. В Холандия жегата повреди стрелките на часовника от 1857 г. на църквата \"Дом\" в централния град Утрехт и те спряха в петък сутринта в 11.23 ч. Ремонтът й протича отново при високи за Холандия температури - до 34 градуса вчера. Във Франция температурите ще са 37 градуса в Бордо и 36 градуса в Париж и Лион. Повишаването на температурата се придружава от покачване на озоновото замърсяване, най-вече в Парижка област и южната и източната част на страната. Наложени са ограничения на автомобилното движение. В Белгия в неделя беше 51-ият \"летен ден\", в който максималната температура е била 25 градуса или повече. Рекордът е от 1947 г., когато в страната има 66 \"летни дни\". За днес се прогнозират максимални температури от 31-31 градуса по крайбрежието и до 36 градуса в североизточната част на страната. Супермаркетът \"Кей супермаркет\" във финландската столица Хелзинки разреши на клиентите си да пренощуват в климатизираните му помещения през уикенда. В Германия заради горещините имаше учебни занятия само сутринта, а следобед учениците бяха освободени в поне три училища в Триер, в западната провинция Райнланд-Пфалц, където температурите достигнаха 34 градуса. Вчера бе първият учебен ден за един милион ученици в три германски провинции. В случай на прегряване на класните стаи другият вариант бе за екскурзия в гората. Според европейската организация на преработвателните индустрии на плодове и зеленчуци \"Профел\", чиято централа е в Брюксел, сегашното положение е \"най-сериозното за производителите и преработвателите на зеленчуци за последните 40 години\". Заради сухото и горещо време през юли на по-голямата част от континента добивът на зеленчуковите реколти рязко е спаднал./БТА", "date": "2018.08.07", "title": "Пожари и замърсяване: Европа се бори с последиците от горещото време"}
{"url": "https://www.dnevnik.bg/razvlechenie/2018/08/07/3292628_kitaiskite_vlasti_spriaha_izluchvaneto_na_noviia_film/", "text": "Новата лента \"Кристофър Робин\" няма да бъде излъчена в Китай, съобщава Би Би Си. За решението не е посочена конкретна причина, но се вярва, че то е част от национална кампания срещу образа на един от любимите детски герои. Китайските власти блокират изображенията на Мечо Пух в социалните мрежи от миналата година, след като мечето на А. А. Милн стана символ на несъгласие с политиката на Китай. От няколко години президентът на Китай Си Цзинпин е сравняван с анимационния герой. Сравненията започнаха през 2013 г., когато снимка на китайския президент и Барак Обама беше публикувана до изображение на Мечо Пух и Тигър. След това през 2014 г. снимка на Си Цзинпин, ръкуващ се с японския премиер Шиндзо Абе, беше публикувана редом до Мечо Пух и Йори. Когато подобни изображения придобиха популярност в Китай, властите започнаха да ги блокират в социалните мрежи. През 2015 г. снимка, показваща Си Цзинпин в служебния му автомобил редом до изображение на Мечо Пух в детска количка, беше наречена \"най-цензурираната снимка в Китай\" от компанията за политически анализи \"Глобал риск инсайтс\". Анализаторите предполагат, че цензурирането на Мечо Пух вероятно се случва, защото в сравненията с държавния глава Пекин открива \"сериозен опит да се подкопае достойнството на президентския кабинет и на самия президент\". От \"Холивуд рипортър\" отбелязват обаче, че в Китай има квота за чуждестранни филми (34 ленти годишно) и е възможно китайският пазар просто да е по-заинтересован от други филми. Главната роля в игралния филм \"Кристофър Робин\" е поверена на Юън Макгрегър, а в лентата се разказва за възрастния Кристофър Робин, който подновява познанството си с добре познатото мече и преоткрива игривото си въображение.", "date": "2018.08.07", "title": "Китайските власти спряха излъчването на новия филм за Мечо Пух"}
{"url": "https://www.dnevnik.bg/bulgaria/2018/08/07/3292802_bencho_benchev_otreche_da_ima_obsht_biznes_s_mityo/", "text": "Общинският съветник Бенчо Бенчев отрече да има общ бизнес с Димитър Желязков, известен с прякора Митьо Очите, с когото  беше задържан в хотел в Истанбул  през уикенда. \"Когато говоря с един престъпник, не означава, че и аз съм престъпник\" коментира общинският съветник пред Би Ти Ви. \"Занимаваме се с много различни неща. Аз работя в селското стопанство и земеделието, а Димитър Желязков не мога да ви кажа с какво се занимава. Държавата го е обявила за някакъв престъпник, за мен няма никакво значение, ако ме уважава, и аз го уважавам\", каза Бенчев и попита защо трябва хората да се делят на \"прокажени и на нормални\". Той коментира и връзката с охранителната фирма на Митьо Очите, в която има дял. \"Димитър Желязков не работи сега там. Не той, а тази фирма охраняваше моите обекти в миналото и тогава й аз давах някакви пари\", заяви той по казуса. Бенчев посочи, че не е знаел, че Желязков е  издирван от Интерпол , когато се съгласил да го закара в Истанбул. Основният мотив бил, че спътникът му  не бил в добро здравословно състояние  и го помолил да го закара до Турция, където се лекувал. Той определи като \"случайност\" това, че са се озовали в един и същ хотел. \"Аз също се изненадах как станаха тези неща. При ареста на Димитър Желязков аз не бях там, пристигнах по–късно и даже питах какво става тук, понеже виждам, че е със свински опашки на ръцете. Те взеха, че се обърнаха и арестуваха и мен\", разказа Бенчев.", "date": "2018.08.07", "title": "Бенчо Бенчев отрече да има общ бизнес с Митьо Очите"}
{"url": "https://www.dnevnik.bg/evropa/2018/08/07/3292806_es_nasurchava_kompaniite_si_da_zasilvat_biznesa_s_iran/", "text": "Европейският съюз насърчава компаниите си да засилват бизнеса си с Иран, тъй като страната спазва ангажиментите си по ядреното споразумение. Това заяви днес върховният представител на ЕС за външната политика и политиката за сигурност Федерика Могерини, която е на посещение в Нова Зеландия, предаде \"Асошиейтед прес\". Европейците сами решават с кого искат да търгуват, заяви Могерини. \"Правим най-доброто, на което сме способни, за да задържим Иран в споразумението, Иран да продължи да се възползва от икономическите придобивки, които сделката носи на иранския народ, защото вярваме, че това е в интерес на сигурността не само на нашия регион, но и на света\", допълни тя. ЕС  активизира днес  т.нар. блокиращ регламент, който трябва да защити европейските компании от  санкциите на САЩ срещу Иран . Механизмът се задейства автоматично в 06:00 часа брюкселско време (07:00 часа българско време), когато влезе в сила и решението на САЩ отново да наложат на Техеран тежките икономически санкции, която бяха вдигнати след историческото споразумение за ядрената програма от 2015 година. Първата група санкции, засягащи финансовите транзакции, автомобилния сектор, търговската авиация и износа на килими и хранителни продукти, влезе в сила в полунощ източноамериканско време (07:01 ч. българско време). През ноември ще влязат в сила втора група санкции - срещу енергийния и банковия сектор на Иран. Европейските съюзници заявиха, че дълбоко съжаляват за решението на Вашингтон. \"Насърчаваме най-вече малките и средно големи компании да засилват бизнеса си с и в Иран като част от нещо, което за нас е приоритетен въпрос на сигурността\", подчерта Могерини в Нова Зеландия. Търговията между Иран и ЕС е \"основна част от правото на Иран да получи икономически преимущества в замяна на стореното от Техеран досега, което се изразява в спазване на всички задължения, свързани с ядрената програма\", допълни тя. Европейският блокиращ механизъм обявява за недействителни на европейска територия екстериториалните санкции на САЩ срещу Иран, забранява на европейските компании да ги изпълняват, както и забранява изпълнението на решения на чуждестранни съдилища, основаващи се на санкциите. /БТА", "date": "2018.08.07", "title": "ЕС насърчава компаниите си да засилват бизнеса с Иран"}
{"url": "https://www.dnevnik.bg/evropa/2018/08/06/3292262_aroganten_li_e_zapadut_i_prositel_li_e_iztokut/", "text": "Авторът пише с огромен респект за страните от бившия Източен блок, които успяха да извършат мирен преход и да се върнат в Европа. Тези страни днес имат сериозен проблем със своето обезлюдяване, докато Западът страда от обратното – притока на мигранти. Това е една от многобройните интересни тези на Мийнсен. Тук публикуваме части от неговия много обширен анализ. В началото на статията авторът маркира един парадокс: в Европа днес много се говори за миграцията, но хората имат предвид най-вече вълната бежанци след 2015 година; а тази вълна е нищо в сравнение с огромното мигриране на източноевропейци в западна посока. Това са между 12 и 15 милиона само за периода след 1989 година според оценката на виенски изследователи, за която вече ви информирахме. По-нататък в статията четем: \"Докато гражданите им масово се отправяха в емиграция, държавите от дотогавашния Източен блок трябваше да се освобождават от социалистическата система и да градят нова идентичност. Огромен техен успех е, че съумяха да го сторят, без да бъдат разкъсани от центробежните сили в обществото. Уважението към постигнатото от средно- и източноевропейските страни, влезли в ЕС, става дори по-голямо, когато добавим, че те започнаха да наваксват и икономически и напълно се интегрираха в мирния ред на ЕС. Това стана благодарение на огромното желание както на Изтока, така и на Запада да се поемат разноските за едно такова мирно обединение. Новите професионални перспективи, които им се откриха на Запад, за източноевропейците бяха и възможност да избягат от бедността. От Западна Европа и от Брюксел потекоха стотици милиарди евро инвестиции в заводи, пътища и образование. За \"старите\" държави - членки на ЕС, пък се отвориха нови пазари, а мотивираните и евтини работници от Източна Европа помогнаха за конкурентоспособността на западноевропейските икономики. С общи сили европейците избегнаха и още една опасност - в тази исторически крайно уязвима зона можеше да възникне нещо неопределено, нестабилно и опасно. Независимо от всичко това, Изтокът и Западът все още не са се слели. Една от причините е различният им исторически опит през ХХ век, друга пък е миграцията. През последните 30 години двете части на континента живеят под изцяло противоположни знаци. В резултат от миграцията на хора вътре в Европа западноевропейците започнаха да се страхуват, че ще изгубят идентичност или част от благополучието си. (...) И обратно: в Средна и Източна Европа причина за страховете са не новопристигащите, а напускащите. И това по парадоксален начин подсилва национално-консервативните течения. Под противоположни знаци Съзнанието, че най-способната част от населението напуска в западна посока, породи комплекси за малоценност. Тези комплекси носят със себе си и част от самите мигранти, които – пристигайки на Запад – понякога трябваше да започват от най-ниското стъпало. Не им признаваха дипломите, непосилно им беше да преговарят за по-добри условия на един трудов пазар с отчасти експлоататорска структура. Ето защо източноевропейците особено се дразнят, ако усетят реално или въображаемо високомерно отношение и назидателен тон от страна на Запада. Клишетата за \"арогантния германец\" или \"високомерния еврократ\" се харчат много добре, макар че съдържат само зрънце истина. От друга страна обаче, е факт, че на Запад наистина е разпространено леко покровителственото отношение към \"по-малките братя\" или към \"полския водопроводчик\". Макар че тези клишета всъщност не обременяват особено политиката, те само витаят във въздуха. По-опасно е онова, което българският политолог Иван Кръстев нарича \"демографска паника\". С този термин Кръстев описва страховете на източноевропейците, че измират. През последните десетилетия населението там намалява, а прогнозите за бъдещето са направо катастрофални, така че наистина трябва да очакваме трайно топене на населението. Ако се насърчи миграцията към тези страни, положението може да се пооправи, но държави като Полша, Унгария или България не желаят и удрят ключа на входната врата. Бежанската вълна през Балканския маршрут и атентатите в Париж през 2015 година легитимираха ислямофобските нагласи в политическото пространство. В Източна Европа тези нагласи боравят с инструментариум от ужасяващи предразсъдъци, макар че (а може би точно защото) в тези страни почти не остават мюсюлмани. Медиите непрекъснато представят пришълците от Близкия изток като някакви нашественици, мъжете като изнасилвачи, а жените като машини за раждане. Страховете от навлизането на чуждото допълнително се усилват от угрижеността за оцеляването на собствената нация. Това обяснява и острата съпротива на източноевропейците срещу предложението на ЕС за квоти за бежанците, която политици като Виктор Орбан нажежават с емоции до червено, превръщайки въпроса в едва ли не съдбоносен. Сблъсъкът по въпроса обаче отклонява вниманието от главния проблем - миграцията на източноевропейци в западна посока. Политиците от двете части на континента трябва да седнат и заедно да обсъдят този проблем. Главната цел: хем да се запазят предимствата от свободното придвижване, хем западното благоденствие да не става за сметка на обезлюдяването на Изтока. Пита се също така: Може ли да оцелее една обединена Европа, при положение че миграцията от бедните към богатите страни допълнително разтваря социалната ножица, вместо да я затваря? Източноевропейците днес вече не са някакви просители Прости отговори на всички тези въпроси няма. Няма и универсални политически рецепти. Независимо от това днес предпоставките за решаването им са по-добри от когато и да било досега. Източноевропейците, които днес отиват на Запад, все по-често успяват да направят кариера, защото пълната свобода на движение и уеднаквяването на университетските дипломи премахнаха много пречки. Полша се справи с финансовата криза отпреди десет години много по-добре от редица други страни, Чехия и Словакия трескаво търсят кадри. Източноевропейците вече не са някакви обикновени просители. По-високи заплати и по-ясни стимули биха могли да накарат част от емигриралите да се завърнат на Изток. Моментът и без това е изгоден, като имаме предвид, че за много от тях бъдещето стана неясно след решението на Великобритания да напусне ЕС. Освен това Будапеща и Варшава постепенно признават пред себе си, че самоизолацията не е добра стратегия за бъдещето. Полша вече приема хора, които имат \"културна близост\" с местното население – украинци, белоруси, филипинци – но все още почти не им оказва подкрепа. Държавите от някогашния Източен блок, които толкова дълго живяха в изолация, определено тепърва трябва да свикват, че към тях ще има миграция. Вътре в самата Европа миграцията също ще продължи. Но доколкото в Източна Европа има все повече перспективи, миграцията се превръща в свободен избор, а не в принуда, каквато беше преди. Така възникват условия за една по-добра атмосфера. Свой принос към нея могат да дадат и западноевропейските политици, като признаят каква огромна полза носят мигрантите за техните икономики. Разширяването на ЕС на изток не беше някакво самарянско решение, а добра сделка – и за двете страни. Така източноевропейците имат пълно основание със самочувствие да добавят и своите интереси към уравнението. Ако това доведе до процес на европейско уравновесяване, сегашните напрежения ще се окажат просто грешки на растежа. Ако обаче Западът и Изтокът продължат да копаят този ров помежду си, тогава ЕС ще се разпадне.\"", "date": "2018.08.07", "title": "Арогантен ли е Западът и просител ли е Изтокът"}
{"url": "https://www.dnevnik.bg/ot_vas/novini_ot_vas/2018/08/07/3292186_liato_v_kriva_palanka/", "text": "Крива паланка e малко градче в Североизточна Македония.", "date": "2018.08.07", "title": "Лято в Крива паланка"}
{"url": "https://www.dnevnik.bg/biznes/potrebiteli/2018/08/07/3292816_chez_obiasni_problemite_s_toka_v_kazichene_s_burite_i/", "text": "Смущенията в електрозахранването в софийското село Казичене са нараснали през последния месец, а причина за тях са аварии в съоръжения, които не са собственост на \"ЧЕЗ Разпределение\" и бурите. Това съобщи компанията след като вчера  Комисията за енергийно и водно регулиране  изиска информация как дружеството реагира на жалбите на клиентите си. Смущенията се дължат на аварии в чужди съоръжения, които не са собственост на дружеството, на зачестилите бури, които активират защитите по мрежата, както и на последващи действия на \"ЧЕЗ Разпределение\" вследствие на тези събития, се казва в съобщението.", "date": "2018.08.07", "title": "ЧЕЗ обясни проблемите с тока в Казичене с бурите и аварии в чужди съоръжения"}
{"url": "https://www.dnevnik.bg/sviat/2018/08/07/3292821_diasnata_ruka_na_manafort_prizna_che_e_kral_dokato_mu/", "text": "Най-важният свидетел по делото срещу бившия ръководител на предизборната кампания на Доналд Тръмп  Пол Манафорт  даде показания в съда, признавайки, че е помагал на Манафорт да подава фалшиви данъчни декларации и да укрива сметките си в банки в чужбина. Ричард Гейтс  призна също, че е откраднал стотици хиляди долари от бившия си шеф през десетте години, в които са работили заедно като политически консултанти. През февруари Гейтс се призна за виновен по повдигнатите му обвинения и оттогава сътрудничи на специалния прокурор  Робърт Мюлър. Вчера той заяви, че е бил наясно, че Манафорт действа като  нерегистриран чуждестранен агент  в лобирането си за Украйна. Гейтс разказа на съда как е помагал на Манафорт да попълва данъчни декларации с невярно съдържание и да прикрива 15 банкови сметки в чужбина. Според него в тях има \"няколко милиона долара\", натрупани по време на съвместната им работа в Украйна. Днес се очаква Ричард Гейтс отново да се яви в съда. Въпреки че случаят бе разкрит в рамките на общото разследване за предполагаема руска намеса на президентските избори в САЩ през 2016 г., обвиненията в процеса срещу Манафорт са за действия, извършени преди той да оглави предизборната кампания на Тръмп. През септември срещу него ще започне друго дело, свързано с кампанията. Манафорт е обвинен в пране на пари, данъчни и банкови измами за милиони долари и пледира невинен по всички обвинения.", "date": "2018.08.07", "title": "Близък сътрудник на Манафорт призна, че е крал, докато му помагал да укрива данъци"}
{"url": "https://www.dnevnik.bg/sport/2018/08/07/3292834_amerikanecut_stan_kryonke_e_blizo_do_pridobivane_na/", "text": "Американският милиардер Стан Крьонке вече е едноличен собственик на \"Арсенал\", след като офертата му за акциите, които не притежава е била приета. Дружеството на бизнесмена KSE обяви, че е постигнало договорка за придобиване на пълната собственост на \"артилеристите\". В момента 13-кратният шампион на Англия е оценяван на 1.78 милиарда паунда (2.3 милиарда долара). Крьонке притежава 67% от \"Арсенал\", а останалите акции са на руския милиардер Алишер Усманов. Преди по-малко от две седмици обаче роденият в Узбекистан Усманов изрази готовност да продаде дела си. Причината е, че се е примирил, че  мажоритарният акционер няма да му позволи да придобие \"Арсенал\" . \"Ние от KSE работим по завършване на офертата, която да ни позволи да придобием 100% от собствеността на клуба\", каза Крьонке в обръщение, публикувано в Лондонската стокова борса. \"Оценяваме отдадеността на господин Усманов към \"Арсенал\" и това, че винаги е защитавал интересите на клуба.\" Крьонке добавя, че се е разбрал с Усманов да продаде своите 30%. Американецът добавя, че след това ще купи и дяловете на независимите акционери. Всеки от тях ще получи предложение от 29 419 паунда за акция. По информация на \"Асошиейтед прес\" сделката ще бъде финансирана със заем на стойност 557 милиона паунда от Дойче банк. За тази сума Крьонке ще придобие 18 695 акции, които са собственост на дружеството Red and White на Усманов. През октомври 2017 г.  Усманов  отхвърли оферта на Крьонке на стойност 525 милиона паунда за 30-те процента акции. Няколко месеца по-рано обаче руският бизнесмен получи отказ на своето предложение от 1.3 милиарда паунда за акциите на американеца, които са 67%. \"Арсенал\" започва нова ера в историята си, след като мениджърът Арсен Венгер напусна клуба след 22 години начело. Баскът Унай Емери замени французина и ще изведе \"артилеристите\" през уикенда, когато започва новият сезон. Първият мач на \"Арсенал\" е срещу шампиона \"Манчестър сити\". Крьонке е собственик още на баскетболния \"Денвър нъгетс\", както и на \"Лос Анджелис рамс\" от Националната футболна лига (НФЛ). Личното състояние на американеца се оценява на 8.1 милиарда долара.", "date": "2018.08.07", "title": "Американецът Стан Крьонке ще получи пълен контрол в \"Арсенал\""}
{"url": "https://www.dnevnik.bg/bulgaria/2018/08/07/3292852_tri_ot_postradalite_pri_vzriva_na_cisterna_krai/", "text": "В болница остават три от  българските деца, пострадали  при снощната катастрофа и последвал взрив на цистерна край италианския град Болоня. Две от тях са настанени в лечебни заведения в Болоня и едно е транспортирано в Чезена. Учениците от професионалната гимназия по механотехника \"Владимир Комаров\" в Силистра са в Болоня на практически стаж в различни фирми и са били настанени в хотел в близост до инцидента, каза пред Би Ти Ви генералният ни консул в Милано Росен Руфев. Те отивали да си купят нещо от магазин наблизо, когато цистерната се взривява. Пострадали са от ударната вълна. Генералното консулство засега не организира прибиране на децата, които не са в болница. Ако някое от тях поиска да се прибере, консулството ще съдейства. Българските ученици са в Болоня от 3 август и е предвидено стажът им да продължи до края на месеца, уточни Геновева Кондова от регионалния инспекторат по образование в Силистра. Те учат компютърна техника и технологии и практиката им е свързана с тяхната специалност. Учениците са пълнолетни. Генералното консулство на България е в постоянен контакт с местните полицейски власти и службата на гражданска защита, както и с болниците, в които са настанени пострадалите ученици. Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на Генералното консулство: 00393337826043. При инцидента е загинал шофьорът на цистерната. Около 70 души бяха ранени. При експлозията и последвалия пожар се е срутила част от надлез. Множество хора са пострадали от отломки и парчета стъкло от счупени прозорци на съседни сгради.", "date": "2018.08.07", "title": "Три от пострадалите при взрива на цистерна край Болоня български деца са в болница"}
{"url": "https://www.dnevnik.bg/biznes/potrebiteli/2018/08/07/3292833_potrebitelite_se_opasiavat_ot_uskorenie_na_inflaciiata/", "text": "Ускорение на инфлацията, влошаване на икономическата ситуация в страната и на финансовото състояние на домакинствата прогнозират потребителите в последната анкета на Националния статистически институт. През юли 2018 г. общият показател на доверие на потребителите намалява с 0.6 пункта спрямо равнището си отпреди три месеца, което се дължи изцяло на пониженото доверие сред населението в селата, уточняват статистиците.", "date": "2018.08.07", "title": "Потребителите се опасяват от ускорение на инфлацията"}
{"url": "https://www.dnevnik.bg/sport/2018/08/07/3292845_radoslava_mavrodieva_se_klasira_vuv_finala_v/", "text": "Радослава Мавродиева е първият български състезател, който се класира на финал на европейското първенство по лека атлетика в Берлин. Гюлетласкачката премина квалификационната норма от 17.20 метра още при втория си опит. Мавродиева направи фаул при първия си опит, но след това записа 17.87 метра, което ѝ отреди трето място във временното подреждане в група А. По-силно от нея тласнаха единствено състезателката от Беларус Альона Дубицкая (18.67) и Паулина Губа (18.66). Българката постигна най-добрия си резултат преди по-малко от месец в Стара Загора – 18.95 метра. Резултатът ѝ беше и най-добър в кариерата. По-рано през годината  Мавродиева остана последна на световното първенство в зала  в Бирмингам, преодолявайки едва 16.33 метра.", "date": "2018.08.07", "title": "Радослава Мавродиева се класира във финала в тласкането на гюле на европейското"}
{"url": "https://www.dnevnik.bg/sviat/2018/08/07/3284912_putin_i_medvedev_preduprediha_nato_da_ne_priema_gruziia/", "text": "Десет години след началото на военния конфликт между Грузия и Русия, довел до фактическото откъсване на близо една пета от територията на кавказката република, президентът Владимир Путин и премиерът Дмитрий Медведев предупредиха НАТО да не приема грузинците.  Първо руският държавен глава каза на среща с посланиците на Русия, че Западът трябва сериозно да се замисли за възможните последици от включването на Грузия и Украйна в НАТО. Според него това е \"безотговорна политика\", а \"на подобни агресивни стъпки, представляващи директна заплаха за Русия, ще реагираме съразмерно\". Путин посочи още, че сигурността в Европа трябвало да се основава на сътрудничество и доверие, \"а не на разгръщане край руските граници на нови бази и военна инфраструктура на НАТО\". С \"крайно негативна реакция\" на Русия срещу включването на двете страни в атлантическия алианс е и интервю за телевизия Fox News, дадено в Хелзинки след срещата му с президента Доналд Тръмп. В него той разкри, че е обсъждал с Тръмп проблемите с Украйна и Грузия. В отговор генералният секретар на НАТО Йенс Столтенберг каза на среща с грузинския премиер Мамука Бахтадзе, че Москва няма право да взема решения вместо другите държави какво да правят и какво да не правят. \"Само 29-те страни членки и Грузия като страна кандидат могат да решат кога страната да стане член на алианса.\" Страната изявява желание за членство от 2003 г. В понеделник предупрежденията продължи и премиерът Медведев. В интервю за радиостанция \"Коммерсантъ FM\" той каза: \"Това може да провокира страшен конфликт, не разбирам защо е нужно всичко това.\" Приемане на Грузия в НАТО би било абсолютно безотговорно действие и заплаха за мира, добави той. През август 2008 г. Медведев беше президент и днес твърди, че въоръженият сблъсък в Южна Осетия е можело да бъде предотвратен. Властите в Тбилиси изгубиха реален контрол над Южна Осетия и Абхазия при въоръжен сблъсък с местни сепаратисти в началото на 90-те години. По-късно те получиха подкрепа от Русия и в двата района има руски военни бази. Преди 10 години напрежението започна да расте и се стигна до конфликт, който Москва да потуши с изпращането на армията в \"операция за принуждаване към мир\". Бойните действия бяха прекратени на 26 август, а две седмици по-късно Русия призна Южна Осетия и Абхазия за независими държави. Те са почти напълно зависими от финансова и друга помощ от Русия, както и от привилегирования достъп на местна продукция до руския пазар. Днес тези територии са признати от шепа страни: Никарагуа, Венецуела, Сирия, Науру, а временно в тази група се бяха включили Вануату и Тувалу, но после се отказаха. Освен че взаимно се признават за независими, Южна Осетия и Абхазия са получили такава подкрепа и от международно непризнати субекти като Нагорно-Карабахската република, Приднестровската молдовска република, Сахарската арабска демократична република, Автономното териториално образувания Гагаузия, Правителството на Република Сръбска Краина в изгнание, Северен Кипър, Луганската народна република, \"Хамас\" и \"Хизбула\". Руски части са в двете територии \"по покана на местното население\", но според Грузия и Запада това са окупационни сили. Членството на страната в НАТО е под въпрос, докато не се уреди този спор, защото отсъствието на териториални конфликти е едно от основните изисквания за приемане в алианса. В интервюто си Медведев каза: \"Очевидно е, че Абхазия и Южна Осетия са независими държави. Нашето разбиране е, че ако някоя друга държава твърди, че те са час от националната й територия, това може да има тежки последици. Поради това се надявам, че ръководството на НАТО ще прояви достатъчно разум да не предприема стъпки в тази посока.\"", "date": "2018.08.07", "title": "Путин и Медведев предупредиха НАТО да не приема Грузия, защото ще последва \"страшен конфликт\""}
{"url": "https://www.dnevnik.bg/bulgaria/2018/08/07/3292863_borisov_se_nadiava_hemus_da_stigne_boaza_predsrochno/", "text": "Участъкът от магистрала \"Хемус\" между Ябланица и Боаза е вероятно да бъде пуснат предсрочно до август 2019 г. Това написа в профила си във \"Фейсбук\" премиерът Бойко Борисов, който е посетил днес строителната площадка заедно с министъра на регионалното развитие Николай Нанков и председателя на управителния съвет на агенция \"Пътна инфраструктура\" Светослав Глосов. Изпълнени са 30% от предвидените строително-монтажни работи по участъка, който се финансира от държавния бюджет, информира премиерът. Този месец ще бъдат обявени тръжните процедури за строителството на 52 км от магистралата между пътен възел \"Боаза\" и разклона за Плевен и Ловеч, за да може през следващата година да започне и строителството. В момента се извършва препроектиране, за да се избегне изграждането на сложните съоръжения. Трасето ще бъде удължено с 2 км, но се спестяват около 300 млн. лв., написа премиерът. Цитиран от \"Фокус\", премиерът повтори ангажимента на правителството магистралата да е готова изцяло през 2024 г. В отговор на въпрос той добави, че тази есен ще бъде открита отсечката между Кресна и Сандански на магистрала \"Струма\".", "date": "2018.08.07", "title": "Борисов се надява \"Хемус\" да стигне Боаза предсрочно след година"}
{"url": "https://www.dnevnik.bg/evropa/2018/08/07/3292867_germaniia_iska_da_zategne_oshte_poveche_kontrola_vurhu/", "text": "Берлин иска да може да се намесва в инвестиции и придобивания, ако инвеститор извън Европейския съюз придобие дял от най-малко 15 процента в германска компания, съобщава днес вестник \"Велт\", цитиран от \"Ройтерс\". Германия затегна контрола върху чуждестранните инвестиции миналата година след поредица придобивания от китайски компании. Правителството вече може да се намесва, ако купувачът придобива дял от 25 процента. Министерството на икономиката трябва да може да се намеси, ако инвеститор извън ЕС придобие пряко или непряко дял от най-малко 15 процента от правата на глас в германска компания, пише \"Велт\", като се позовава на проектозакон. В Германия и други страни, включително САЩ,  Франция , Австралия и Великобритания, има притеснения, че Китай и други конкуренти получават достъп до ключови технологии чрез придобивания на местни компании. Предложението за промяна на германския закон за външна търговия се координира с други министерства, а законът, предоставящ по-голям контрол, би могъл да влезе в сила тази година, пише \"Велт\". Когато става дума за компании, свързани с отбраната, ключова инфраструктура и някои технологии, свързани с гражданската сигурност, като информационно-технологичната сигурност, искаме в бъдеще да имаме възможност за по-близък поглед, посочва германският министър на икономиката Петер Алтмайер, цитиран от изданието. Той отбелязва, че Берлин все още иска компании да инвестират в Германия, но допълва, че проявяването на специално внимание в случаите, когато инвестициите засягат националната сигурност, е част от социално-пазарната икономика. /БТА", "date": "2018.08.07", "title": "Германия иска да затегне още повече контрола върху инвестициите от страни извън ЕС"}
{"url": "https://www.dnevnik.bg/photos/2018/08/07/3292885_fotogaleriia_ucheniia_na_gruziia_i_nato_deset_godini/", "text": "Четвъртите международни военни учения Noble Partner започнаха в Грузия точно когато страната отбелязва 10 години от кратката война с Русия и окупацията на 20% от територията ѝ.", "date": "2018.08.07", "title": "Фотогалерия: Учения на Грузия и НАТО десет години след войната с Русия"}
{"url": "https://www.dnevnik.bg/bulgaria/2018/08/07/3292927_sujuzut_na_mejdunarodnite_prevozvachi_objalva_noviia/", "text": "Съюзът на международните превозвачи (СМП) обжалва пред Върховния административен съд промените в Наредбата за продуктовите такси, която въвежда нов данък за тежкотоварните автомобили и автобусите, пишат те в своя позиция по казуса. Според тях мерките, приети от Министерския съвет от 16 юли 2018 г., са \"необосновани\", а новите такси ощетяват превозвачите в нарушение на конституцията, директивите на ЕС и вътрешното законодателство. За пръв път се въвежда продуктова такса за камиони и автобуси (автомобили за превоз на товари над 3.5 тона и автобуси за превоз на повече от 8 пътници), включително и за купени чисто нови превозни средства, за които трябва да се заплащат 938 лв. на превозно средство още при неговата регистрация. \"Промените са приети без мотиви, което е задължително, особено в случаите, когато с подзаконов нормативен акт (наредба) се въвеждат нови такси, които повишат разходите за предлагани услуги\", пишат жалбоподателите и цитират чл. 60 от конституцията, където пише, че данъчни облекчения и утежнения могат да се установяват само със закон, а не с Наредба, както в случая. Другият им аргумент е, че в самата наредба не е упоменато, че тя може да въвежда нови обекти на облагане, а само че се определя редът за плащане и начинът за изчисляване на размера на таксите. \"Посочените цели в мотивите за качество на въздуха, касаят друг вид екологични такси и нямат отношение към таксата за управление на отпадъка\", добавят СМП. Те са недоволни, че промените са приети без анализ за съответствие с правото на ЕС, \"въпреки че самият Закон за управление на отпадъците (ЗУО) въвежда в българското право 12 директиви на ЕС, пряко свързани с управлението на отпадъци. В нито една от тях, продуктова такса не се дълги за тежкотоварни МПС\". \"Един подзаконов документ приравнява камионите и автобусите с найлоновите торбички, за които ползвателят се счита за краен потребител поради краткотрайното им и масово ползване. Не се отчита фактът, че камионите и автобусите са дълготрайните инвестиции с дългосрочна употреба за търговски цел\" допълват те. СМП обединява транспортни търговски дружества, лицензирани да осъществяват дейност по международен транспорт на територията на ЕС. Средногодишно членове на сдружението закупуват и регистрират над 1000 нови камиона.", "date": "2018.08.07", "title": "Съюзът на международните превозвачи обжалва нова такса"}
{"url": "https://www.dnevnik.bg/sport/2018/08/07/3292829_tehnologiia_za_licevo_razpoznavane_shte_pomaga_za/", "text": "Летните олимпийски игри в Токио 2020 ще са първите, в които технология за лицево разпознаване ще помага за гарантирането на сигурността, обявиха организаторите. Те работят съвместно с телекомуникационния гигант NEC. Компанията е била наета, за да разработи технологията и уредите, които да бъдат разположени около 40-те съоръжения по време на игрите. Технологията беше показана пред журналисти в японската столица. Над 300 000 спортисти, служители, доброволци и журналисти ще трябва да бъдат снимани, за да могат лицата им да попаднат в базата данни преди началото на игрите през юли 2020 г. Системата няма да важи за зрителите. \"Всеки път когато влизат, ще минават през проверка за сигурност\", обясни директорът по сигурността на игрите Цуйоши Ивашита. Той посочи, че около съоръженията невинаги има достатъчно място и условия за бързо преминаване на проверките, а очакванията са времето да е много горещо. \"Затова въведохме тази система за лицево разпознаване\", каза Ивашита. От NEC обясниха, че технологията е била изпробвана по време на игрите в Рио 2016 и че вече се прилага на различни места, включително и на летища. \"В 99.7% от случаите системата разпознава правилно лицата. Този процент няма да се промени независимо от националността или ръста на хората\", заяви вицепрезидентът на компанията Масааки Суанума.", "date": "2018.08.07", "title": "Технология за лицево разпознаване ще помага за сигурността на Токио 2020"}
{"url": "https://www.dnevnik.bg/sviat/2018/08/07/3292940_iaponski_ministur_shte_vurne_cialata_si_godishna/", "text": "Японският министър на вътрешните работи и комуникациите Сейко Нода заяви, че ще върне на държавата заплатата си за миналата година заради скандал с разкриване на класифицирана информация, предаде ТАСС. \"Подкопах доверието към правителството и ще поема отговорността за това\", каза тя.  Нода ще върне цялата си заплата на министър за миналата година в размер на 1.6 милиона йени (14 400 долара). Това ще ми послужи за \"добър политически урок\", отбеляза тя. Преди няколко седмици Сейко Нода спомена пред журналисти по време на интервю, че в оглавяваното от нея министерство е постъпила молба за оповестяване на класифицирана информация във връзка с провеждано от финансовата служба към министерството разследване на местна компания. Разкритият по невнимание от министъра факт за постъпилата молба също е представлявал класифицирана информация, отбелязва ТАСС. ", "date": "2018.08.07", "title": "Японски министър ще върне цялата си годишна заплата в знак на извинение"}
{"url": "https://www.dnevnik.bg/evropa/2018/08/07/3292938_kak_surbiia_se_gotvi_da_opazva_zastrashenata_kirilica/", "text": "Министерството на културата и публичната информация внесе в сръбското правителство предложение за изменение на Закона за официалното и публично използване на езика и писмеността. Твърди се, че основната цел на този закон всъщност е опазването на кирилицата. \"Главната причина е, че трябва да се спазва Конституцията. В член 10 там пише, че официалният език е сръбският, а официалната писменост – кирилицата. Друга причина е Европейската харта за регионалните или малцинствените езици \", обяснява за ДВ Милош Ковачевич от Комитета по стандартизация на езика, който е участвал в изготвянето на предложението. Основните промени са свързани с предефинирането на онези области, където официално и публично се използват езикът и писмеността. Под \"официална употреба\" се разбира комуникацията с държавни служби. Предложението за промени в закона добавя към нея и \"публичната употреба\", така че да се покрият и други области. Не само езика в училищата – промените на практика ще засегнат и частния сектор, и медиите, и неправителствените организации. Частните фирми ще трябва да използват кирилицата, когато става дума за юридически процедури като име, седалище, гаранции, фактури, разписки и т.н. \"Никой не може да Ви нареди с каква азбука да напишете научен труд или литературно произведение и с каква писменост да се работи в школите за изучаване на чужди езици. Но задължението да се пише на кирилица е съвсем логично, когато подавате молба или жалба или когато в училище се преподават сръбски език, география или физика\", казва Милош Ковачевич. Кирилицата - задължителна и в медиите Предложението за промени в закона на практика обявява кирилицата за задължителна и в медиите. \"Би било съвсем нормално за всички медии, публикуващи на сръбския език, да използват именно официалния език и официалната писменост\", казва Ковачевич. \"Ако обаче медията е предназначена за някое малцинство, тогава може да се използва съответният малцинствен език.\" Новите разпоредби ще се отнасят и до вътрешната и задграничната дейност на професионалните и браншови организации. \"Ако вземем Асоциацията на журналистите в Сърбия: съвсем логично е, че те използват модерен сръбски език и ще трябва да го пишат на кирилицата като конституционна писменост\", обяснява Милош Ковачевич. Задължението да се пише на кирилица не важи за частното общуване, за изписването и използването на лични имена, за двуезични издания и компютърни програми, за наложила се научна и техническа терминология, за научни и художествени произведения, за научни и образователни дейности в чуждоезичните училища, за маркови стоки, включително и обозначенията за произход на стоки и услуги. Законът има специален раздел за националните малцинства, които имат право официално да използват на майчин език. От една крайност в друга Областта на официалната употреба на кирилицата е прекомерно разширена, казва професор Ранко Бугарски от Филологическия факултет на университета в Белград. \"Страхувам се, че в много области всичко това предизвиква по-скоро хаос, защото хората не знаят как да постъпят и какво е позволено\", обяснява той в интервю за ДВ. И добавя нещо много важно: \"Ако идеята за служебно ползване се разшири до използване на кирилицата във всички области, ако латиницата бъде изтикана на заден план, ако наказват хората, които я използват, ако наистина освобождават от данъци онези, които печатат на кирилица, то това ще бъдат дискриминационни мерки. А Конституцията изрично забранява дискриминация на базата на езика\", казва Бугарски. Тези, които не спазват разпоредбите, наистина ще бъдат наказвани. За физически лица глобата може да бъде от 5000 до 100 хил. динара (приблизително между 42 и 820 евро), а за организации и предприемачи глобите могат да бъдат между 70 хил. и 1 милион динара. Ранко Бугарски критикува разпоредбите: \"Езикът не може да се регулира чрез принуда и с такива драстични мерки\", казва той. Неговото мнение споделя и социологът Ратко Божович: \"Това е насилие над езика. Езиковите въпроси не могат да се решават чрез диктат. Такива политически инструменти са прекалено груби за една чувствителна област като езиковите промени\", смята Божович. Мато Пижурица защитава данъчните облекчения в полза на кирилицата: \"Има държави, които популяризират националната си култура именно с пари от данъците.\" Той добавя обаче, че в резултат от насърчаването на кирилицата не бива хората да изгубят грамотността си на латиница: \"Имаме богато наследство, печатни и литературни произведения на латиница, някои от които са много стари. Тъй че ще бъде безсмислено да се откажем от грамотността си на латинската писменост.\" Линвистика и политика Дали всичко това изобщо е необходимо? - пита професор Бугарски. Той смята, че кирилицата съвсем не е толкова застрашена, колкото се твърди. \"Фактът, че латиницата е толкова широко разпространена, не означава, че кирилицата е обречена да изчезне. Или, че, както се казва, щяла да оцелее само по надгробните плочи.\" Той припомня, че според Конституцията, кирилицата вече се ползва с привилегирован статут в образователната система. \"В Конституцията пише, че официално се използват сръбският език и кирилицата, но се добавя, че в страната са допустими и други езици и шрифтове\", обяснява Бугарски. И добавя: \"В Сърбия не можеш да завършиш основно училище, без да владееш кирилица. Децата в училище първо учат кирилица и чак след това латиница. Всички учебници са задължително на кирилица. Нима може да бъде сериозно да застрашена една писменост, която е до такава степен привилегирована?\", обобщава Бугарски. Тъкмо поради това филологът смята, че предложените промени обслужват не езикови, а други цели. Какви точно – не желае да коментира. Ратко Божович очевидно мисли, че причините са политически, че се прибързва и идеологизира. \"Всеки път когато политиците се намесват в културата, действията им са тромави, а мотивите – подозрителни. Те са като коне с капаци и не могат да повлияят на това, което се случва на един език \", твърди Божович.", "date": "2018.08.07", "title": "Как Сърбия се готви да опазва \"застрашената\" кирилица"}
{"url": "https://www.dnevnik.bg/bulgaria/2018/08/07/3292950_zavedeniiata_veche_niama_da_mogat_da_izbiagvat/", "text": "Във временните помещения пред заведенията, оградени често с найлонови стени и покриви, с които се заобикаляха забраните за пушене на закрито, вече също няма да може да се пуши. Това е една от промените в Закона за здравето, подготвени от здравното министерство и качени на сайта за съгласуване на правителството. Предвижда се до един месец засегнатите страни да дадат становища по измененията. Заради различните методи, с които заведенията избягваха забраната за пушене на закрито, от ведомството предвиждат промяна в дефиницията що е то закрито помещение. Под \"закрито обществено място\" вече ще се разбира всяко пространство, покрито с покрив и оградено с най-малко три стени/страни, независимо от наличието на отваряеми прозорци или други отвори, без оглед на материала, използван за покрива, стените/страните и без оглед на това дали конструкцията е постоянна или временна. \"От въвеждането на забраната за тютюнопушене през 2012 г. сме свидетели на множество нарушения, които бяха обяснявани с произволното тълкуване на понятието за закрито място – през лятото се отваряха прозорците и се считаше, че даден обект вече не е закрит, а през зимата на тротоарните площи се изнасяха маси, които бяха плътно запечатвани с различни платнени или полиетиленови ограждения, в които се разрешаваше тютюнопушенето\", се отбелязва в мотивите на вносителите. Предвижда се също за пушене на закрито. Вече няма да е забранено само тютюнопушенето, а ще е забранено пушенето на тютюневи изделия. Според дефиницията пък \"тютюневи изделия\" са всички, които могат да бъдат консумирани и са съставени дори и частично от тютюн. \"Дневник\" очаква коментар от здравното министерство дали така в обхвата на закона ще попадат и електронните цигари, както и модерните напоследък  . Също така забраната се разширява и върху популярните най-вече сред младежите   – ще се забрани употребата на закрито на \"изделия за водна лула, несъдържащи тютюн\". Въвеждането на такава забрана  се обмисля от години , но едва днес е формулирана в законодателна инициатива. \"Потребителят на водна лула (наргиле) вдишва токсични вещества, които се срещат и в стандартните цигари, но при наргилето въглените, чрез които се разпалва сместа, засилват вредите за здравето. Горенето при наргилето е съпроводено с отделяне на въглероден диоксид, въглероден моноксид (при непълно изгаряне), азотен диоксид, серен диоксид и твърди частици. Пушенето на наргиле е свързано с увреждане на дихателната система, сърдечно-съдовата система, устната кухина и зъбите. Вдишването на въглероден моноксид води до припадъци и при някои пушачи поради острата интоксикация – до намаляване на преноса на кислород от кръвта в клетките, повишено кръвно налягане и увеличаване обема на сърцето\", отбелязват от здравното министерство. И посочват, че по данни от международно изследване на Световната здравна организация, проведено 2013-2014 г., България се нарежда на пето място сред 42 страни по пушене на наргиле поне веднъж седмично сред 11-13-годишни ученици и на второ място по пушене веднъж седмично от 15-годишните. С друг текст пък се предвижда и забрана за продажба на деца на изделия, свързани с тютюневите, като тук се включват и изделията за водна лула, несъдържащи тютюн. Друг сериозен механизъм за контрол над заведенията е на обект за определен срок в случаите на повторно нарушение на забраната за пушене на тютюневи изделия и изделия за водна лула, несъдържащи тютюн. Забраната за работа ще е за един месец, предвиждат измененията. \"Целта е предвидената в закона санкция за системно нарушаване на забраната за пушене да оказва възпиращо и възпитаващо въздействие и да мотивира собствениците да не допускат пушене в стопанисваните от тях обекти\", отбелязват от ведомството. Също така вече не само държавните здравни инспектори от регионалните здравни инспекции ще могат да проверяват спазват ли се забраните.  контролните органи на инспекцията по труда, контролните органи на областните дирекции по безопасност на храните, полицейските органи и лица, определени от кметовете на общините.", "date": "2018.08.07", "title": "Законови промени ще забранят пушенето в пристройките с найлони на заведенията"}
{"url": "https://www.dnevnik.bg/politika/2018/08/07/3292953_spored_borisov_kazusut_benchev_moje_da_vuznikne_vuv/", "text": "Лидерът на ГЕРБ и премиер Бойко Борисов смята, че в голяма партия \"местните организации винаги могат да направят някоя беля\", какъвто е казусът със зам.-председателя на общинския съвет в Бургас от БСП Бенчо Бенчев, който е разследван за връзки със сочения за организатор на престъпна група Димитър Желязков - Очите. Представители на БСП  дадоха противоречиви сведения  за финансовото влияние на Бенчев в партията. Докато според общинския съветник Чанко Мирчев той е давал десетки хиляди левове на партийната организация в Бургас, негови съпартийци нарекоха това \"градски легенди\". \"В голяма партия винаги може и такива да се вкарат (...) Местните организации винаги могат да направят някоя беля\", каза Борисов, цитиран от БТА в отговор на журналистически въпроси при инспекция на строителството на магистрала \"Хемус\". Лидерът на ГЕРБ напомни, че в такива случай решението е \"веднага гоним, махаме и толкоз\". \"Ако очаквате да нападна г-жа Нинова, няма да го направя\", каза Борисов пред журналистите. Вчера лидерът на БСП Нинова се разграничи от Бенчев и  призова чрез \"Фейсбук\" : \"Няма наши, няма ваши. На този модел трябва да бъде сложен край\". Според нея случаят е \"образът на икономическо-политическа криминална спойка на интереси и пари\". За разлика от Борисов неговият заместник в партията Цветан Цветанов коментира преди ден, че  Нинова прилага двоен стандарт  като се разграничава от Бенчев, но не е реагирала в други подобни случаи. Междувременно самият Бенчев заяви, че е попаднал в компанията на Митьо Очите случайно. Без коментари от партийните централи засега остава присъствието при ареста на Желязков в Истанбул на бившия депутат от ДПС Несрин Узун.", "date": "2018.08.07", "title": "Според Борисов казусът \"Бенчев\" може да възникне във всяка голяма партия"}
{"url": "https://www.dnevnik.bg/sport/2018/08/07/3292956_manchestur_junaited_e_otkazal_oferta_ot_barselona_za/", "text": "Испанският шампион \"Барселона\" е отправил официална оферта към \"Манчестър юнайтед\" за халфа Пол Погба, съобщи Sky Sports Italia. Предложението е било на стойност 45 милиона паунда плюс Джери Мина и Андре Гомеш, но е било отхвърлено от \"червените дяволи\". Новината идва няколко дни, след като стана ясно, че агентът на Погба Мино Райола се е срещнал с шефовете на \"Юнайтед\" в опит да ги убеди да пуснат халфа. Френският национал е изразил желанието си да напусне английския тим, но от \"Юнайтед\" не са склонни да го пуснат. Погба започна кариерата си именно на \"Олд Трафорд\", но през 2012 г. премина в \"Ювентус\" като свободен агент. През 2016 г. \"Юнайтед\" си го върна плащайки 93 милиона паунда, с което го направи най-скъпия футболист в света. Французинът има още три години от договора си с \"червените дяволи\". Не е сигурно дали сделка ще се осъществи, след като до края на трансферния прозорец в Англия има само два дни. През тази година клубовете във Висшата лига се договориха трансферният период да приключи преди началото на сезона. От \"Барселона\" се надяват включването на Мина в предложението да убеди \"Юнайтед\" да приеме. Английският клуб търси нов защитник, а именно 23-годишният колумбиец е един от спряганите в списъка на Жозе Моуриньо. Той премина в \"Барселона\" в началото на годината, но получи малко шансове за изява на \"Камп ноу\". Португалецът Андре Гомеш е част от \"Барселона\" от 2016 г., когато беше купен от \"Валенсия\". Халфът обаче така и не успя да си извоюва титулярно място на \"Камп ноу\".", "date": "2018.08.07", "title": "\"Манчестър юнайтед\" е отхвърлил оферта от \"Барселона\" за Пол Погба"}
{"url": "https://www.dnevnik.bg/sviat/2018/08/07/3292958_koito_turguva_s_iran_niama_da_raboti_sus_sasht/", "text": "Държавите, които правят бизнес с Иран, няма да могат да работят и със Съединените щати, каза американският президент Доналд Тръмп в \"Туитър\". Публикациите му в социалната мрежа последваха  повторното влизане в сила на санкции , наложени от САЩ на ислямската република тази сутрин. Тръмп настоява, че целта е да се предоговори ядреното споразумение с Иран, от което той изтегли страната си през май, определяйки го като \"най-лошата сделка\". \"През ноември те (мерките срещу Иран) ще се увеличат до ново ниво, обясни президентът. Който прави бизнес с Иран, НЯМА да може да работи със САЩ. Искам СВЕТОВЕН МИР, нищо по-малко!\" Заедно с американските санкции днес влезе в сила  т.нар. блокиращ регламент на ЕС , който цели да смекчи въздействието на санкциите върху интересите на дружествата от ЕС, които извършват законна стопанска дейност в Иран. Блокиращият регламент позволява на операторите от ЕС да си възстановяват щетите, произтичащи от извънтериториалните санкции на САЩ, от хората, които ги причиняват, и обезсилва ефекта в ЕС на решенията на чуждестранни съдилища, основаващи се на тях. Освен това върховният представител на ЕС за външната политика Федерика Могерини каза, че съюзът  насърчава компаниите си да засилват бизнеса  си с Иран, тъй като страната спазва ангажиментите си по ядреното споразумение, а европейците имат право сами да решат с кого да търгуват.", "date": "2018.08.07", "title": "Който търгува с Иран, няма да работи със САЩ, предупреди Тръмп"}
{"url": "https://www.dnevnik.bg/photos/2018/08/07/3292941_fotogaleriia_s_baloni_nad_kapadokiia/", "text": "Местността Кападокия в централна Турция се превърна в любимо място за туристите не само с археологическите си забележителности, но и с възможността за полет с балон, който разкрива гледка отгоре върху конусовидните скали.", "date": "2018.08.07", "title": "Фотогалерия: С балони над Кападокия"}
{"url": "https://www.dnevnik.bg/evropa/2018/08/07/3292963_zlatnite_vizi_kriiat_risk_za_sigurnostta_v_es/", "text": "Европейският комисар по въпросите на правосъдието, потребителите и равнопоставеността между половете Вера Йоурова критикува практиката на някои държави  да възнаграждават със \"златни визи\"  богати хора извън ЕС и ги насърчи да се уверят, че от гражданството не се облагодетелстват престъпници, предаде \"Асошиейтед прес\", цитирана от БТА. Брюксел настоява гражданство да бъде предоставяно в случаите, когато има действителна връзка с дадената страна, но решението за това принадлежи на конкретните държави.  Кипър  и Малта са сред страните, критикувани за практиката. Пред германския \"Велт\" Йоурова заяви, че възнаграждаването с гражданство може да представлява \"сериозен риск за сигурността\", защото предоставя права, включително правото на свободно движение в ЕС. По думите на еврокомисаря \"някои страни трябва да направят повече, за да не бъдат награждавани с гражданство престъпници, които искат да застрашат европейската сигурност или са замесени в пране на пари\". Йоурова каза, че ЕС ще проучи практиките във всяка страна членка за предоставяне на гражданство на хора извън общността. Тя уточни, че е изтеглила от декември за есента доклад по темата. След това ЕС ще издаде нови, по-строги насоки за страните членки, от които ще бъде поискано да се уверят, че кандидатите за гражданство няма да навредят на блока, каза още тя. \"Дойче веле\" посочва, че Австрия, Белгия, България, Кипър, Гърция, Латвия, Литва, Малта, Португалия, Испания и Великобритания предлагат програми \"Златна виза\". Между 2013 и 2017 г. Унгария също предлагаше такава.", "date": "2018.08.07", "title": "\"Златните визи\" крият риск за сигурността в ЕС, предупреди комисар Йоурова"}
{"url": "https://www.dnevnik.bg/sport/2018/08/07/3292904_serena_uiliams_obiavi_che_e_izpadnala_v_sledrodilna/", "text": "Бившата №1 в женския тенис Серена Уилямс обяви, че проблемите с кариерата ѝ се дължат на следродилна депресия. Американската тенисистка  се отказа от участие в турнира в Торонто  наскоро, цитирайки лични причини. Носителката на 23 титли от Големия шлем използва профила си в социалната мрежа \"Инстаграм\", за да се обърне към своите почитатели и да разкрие проблемите си. \"Последната седмица не беше никак лесна за мен. Не само защото трябваше да приема тежки персонални поражения, но и защото почувствах, че не съм добра майка. Четох доста статии, които обясняват, че емоциите след раждането могат да продължат до три години, ако не се справиш с тях\". Уилямс е говорила със своите близки, за да ѝ помогнат да се справи със ситуацията: \"Говорих с близките си и разбрах, че е нормално една майка да си мисли, че не прави достатъчно за бебето си. Да намериш баланс между работата и децата е истинско изкуство. Всички майки са истински героини\", написа Уилямс в \"Инстаграм\". Тенисистката, която е на 36 години, роди дъщеря си Алексис Олимпия миналия септември. Тя се завърна на кортовете преди пет месеца, като стигна до четвъртия кръг на \"Ролан Гарос\", а на \"Уимбълдън\" игра финал. Преди седмица Уилямс, която е №26 в света в момента, допусна най-тежката загуба в кариерата си. Американката  отстъпи с 1:6, 0:6 на Джоана Конта , след което обяви, че няма да участва в Торонто.", "date": "2018.08.07", "title": "Серена Уилямс обяви, че е изпаднала в следродилна депресия"}
{"url": "https://www.dnevnik.bg/morski/2018/08/07/3292979_za_purvi_put_ot_10_g_nasam_varna_moje_da_ne_nominira/", "text": "За пръв път от 10 години Варна вероятно няма да присъди титлата \"Почетен гражданин\" за празника си 15 август. Това стана ясно след днешното заседание на постоянната комисия \"Култура и духовно развитие\" към общинския съвет в града. Нейните членове не одобриха нито едно от деветте предложения за удостояване с титлата. Сред номинираните тази година бяха бивши политици, спортисти, журналисти, поети и др. Най известните имена сред тях са на проф. д-р Димитър Камбуров – бивш ректор на Варненския медицински университет и бивш депутат от партията \"Демократи за силна България\", Борислав Ралчев – адвокат и председател на парламентарната група на партията НДСВ от 2001 до 2005 г. и поетесата Елка Няголова. Сред номинираните попадна и собственикът на дружеството \"Елит – пътна сигнализация\" Паню Панев. По време на днешното си заседание общински съветници припомниха, че званието \"Почетен гражданин на Варна\" е най-високото признание на гражданите на Варна. Според тях отличието не бива да девалвира, а да се връчва само за изключителен принос и заслуги за развитието на общината. Това напомняне идва само година, след като за Празника на Варна през 2017 г. същата комисия номинира и определи носители на званието \"Почетен гражданин на Варна\" в нарушение на Статута за присъждане на титлата. Сред утвърдените кандидати тогава бяха  лица, работили за репресивния апарат на комунистическия режим в България  до 1989 г., както и такива, които са работили на ръководни постове в структури на БКП, обявена за престъпна със закон от 2000 г. Сред номинираните през м.г. бяха някогашният секретар по идеологическите въпроси в градския комитет на БКП във Варна Анна Недялкова, разкритият като таен агент на бившата Държавна сигурност проф. Казимир Попконстантинов, близкият до руския президент Владимир Путин естраден изпълнител Филип Киркоров и бившият зам.-началник на разузнавателната служба \"Военна информация\" на Българската народна армия (през 1978 г.) Пламен Градинаров. Тези номинации бяха подкрепени и от кмета на Варна Иван Портних Решението от днешното заседание на комисията по култура да не бъдат одобрени номинации за титлата \"Почетен гражданин на Варна\" не е окончателно. Съгласно статута за удостояване с почетни звания и отличия на община Варна решението и цялата документация по него се представят на председателския съвет на общинския съвет за взимане на окончателно решение.", "date": "2018.08.07", "title": "За пръв път от 10 години Варна може да не номинира \"почетни граждани\" за празника си"}
{"url": "https://www.dnevnik.bg/bulgaria/2018/08/07/3292973_durjavata_shte_otpusne_kolkoto_e_nujno_pari_za/", "text": "Държавата ще отпусне толкова пари, колкото са нужни за възстановяване на щетите от поройните дъждове. Това каза регионалният министър Николай Нанков, цитиран от \"Фокус\". В отговор на въпрос министърът съобщи, че няколко десетки милиони лева ще са необходими за възстановяване на републиканската пътна инфраструктура след обилните дъждове в районите на Тетевен, Смолян и Пловдив. Първоначално бяха отпуснати около 500 000 лв. за аварийно укрепване и предотвратяване на щети. Всички ще бъдат описани и информацията ще бъде подадена към Комисията за възстановяване и подпомагане към Министерския съвет. Средствата за покриване на щетите в Мизия, Тетевен и републиканските пътища със свлачищни процеси в Смолянско са от нейния бюджет, посочи той, цитиран от пресцентъра. Щетите от свлачищата по държавната и общинската инфраструктура в Тетевенско, без възникналите през последната седмица, са 6.2 млн. лв. Необходимите средства за свлачището при с. Тикале, което е в процес на укрепване, са над 7 млн. лв. Разходите за възстановяване в Мизия ще бъдат около 3 млн. лв., а в Дупница, където бяха отнесени общински улици, около 600 хил. лв. В голяма част от ситуациите реагираме на момента, но се изисква време, коментира регионалният министър. В Мизия на петия – шестия ден започнахме да полагаме асфалт. Реакцията на областното пътно управление и на общината в Тетевен също беше изключително бърза, напомни той. Нанков подчерта, че за свлачището на пътя между Смолян и Мадан е необходимо време, тъй като укрепването е много тежко. Алпинистите отново са на терен и геомрежите са поставени, добави той.", "date": "2018.08.07", "title": "Държавата ще отпусне колкото е нужно пари за щетите от бедствия"}
{"url": "https://www.dnevnik.bg/sviat/2018/08/07/3292981_bosna_niama_da_poluchi_ochakvan_zaem_ot_mvf_zaradi/", "text": "Международният валутен фонд отложи за неопределено време изплащането на 38 млн. евро на Босна и Херцеговина заради държавни разходи, предвидени в нов законопроект за ветераните. Това съобщи за телевизия N1 представителят на фонда Франсиско Пароди. Според него законопроект, позволяващ повече помощи за ветераните от 90-те години, \"застрашава финансовата стабилност\" на Федерация Босна и Херцеговина - една от двете големи съставни части на страната, населени предимно от бошняци и хървати. Текстът е опит за компромис с ветераните, които от година демонстрират с няколко искания, между които е и предвидената в него финансова подкрепа. Заемът, който трябваше да получи страната в размер на 38 млн. евро, е част от споразумение между Сараево и МВФ. Фондът вече е изразил притеснение и от стъпки на управляващите в Република Сръбска (другата административна единица на страната),  решили да увеличат минималната заплата  и да намалят данъка върху доходите миналия месец. Ако бъде одобрен, законопроектът във федерацията ще наложи разходи от стотици милиони марки (потенциално стотици милиони евро, тъй като марката е равна на 0.51 евро), обясни Пароди. Това е повече от обявените в разговорите с МВФ досега 14 млн. марки, или около 7 млн. евро, предвидени за ветераните. \"Това напълно ще блокира финансите във Федерация Босна и Херцеговина през идните години... Ще попречи на правителствата да харчат пари за основни нужди като образование, здравеопазване и инвестиции\", обясни Пароди  в интервю за телевизията . Друг проблем според него е възможността бъдещият закон да се използва за корупционни схеми, тъй като в момента не съществува регистър на ветераните. Последните протестираха вчера на пътища и пред правителствени институции и заплашиха да блокират цялата федерация, след като парламентът неколкократно отложи гласуването на законопроекта, а след редица поправки окончателната му версия ще е готова едва в събота. Един от ветераните дори заплаши със самоубийство, пише \"Болкан инсайт\". Трите им искания, частично застъпени в закона, са помощи за безработни в размер на 167 евро месечно (а всеки ветеран да получава по 1-1.5 евро за всеки прослужен месец по време на войната), създаване на единен регистър на ветераните и край на финансирането за асоциациите на ветераните във федерацията, които те смятат за излишни. Идеята за регистъра обаче не се приема от всички партии в парламента.", "date": "2018.08.07", "title": "Босна няма да получи очакван заем от МВФ заради закон за ветераните"}
{"url": "https://www.dnevnik.bg/sport/2018/08/07/3292869_zapisvaneto_za_maratona_v_pleven_zapochna_s_misul_za/", "text": "Три месеца след  провеждането на Маратона на приятелството в Плевен  започна записването за надпреварата през 2019 г. Регистрацията за състезанието, което ще се проведе за шести път на 19 май, е вече отворена. Организаторите от спортен клуб \"Бегач\" и община Плевен уточниха, че причината за ранния старт на записванията е огромният интерес към маратона. Според тях начинаещите бегачи ще имат достатъчно време за подготовка с оставащите повече от 9 месеца до състезанието.  За да стимулират допълнително интереса към маратона, организаторите обявиха предизвикателството \"Моят първи маратон\". Всеки, който завърши своя първи маратон в Плевен догодина, ще участва в томбола с награди, сред които велосипед BMW. \"Бягането е изключително ефективен начин за преодоляване на стреса и връщане на чувството на свобода. Участието в първия маратон е страхотна цел в този сложен и объркан свят, а чувството за постижение и самочувствие след това е голяма награда. Все пак, ако успеете да избягате маратон, какво друго може да се изпречи на пътя ви\", каза един от организаторите, Станислав Георгиев. Освен класическата дистанция от 42.195 км състезанието ще включва полумаратон с дължина 21.1 км, щафета (2х10.5 км) и градски крос (3 км). Тази година отново ще има и безплатен детски маратон, чиято цел е да привлече вниманието на подрастващите към здравословния начин на живот. Начинаещите участници ще могат да получат съвети във  \"Фейсбук\" страницата на събитието . Организаторите призовават хората без опит в дългите дистанции да се свържат с бегаческото общество в съответния град. Записването за маратона става онлайн в  сайта на събитието . До 20 август таксата за участие в маратона и полумаратона е 30 лева.", "date": "2018.08.07", "title": "Записването за маратона в Плевен започна с мисъл за начинаещите бегачи"}
{"url": "https://www.dnevnik.bg/photos/2018/08/07/3292886_fotogaleriia_nad_40_dushi_postradaha_pri_pojar_v/", "text": "Най-малко 44 души бяха ранени при пожар в южния португалски окръг Фару.", "date": "2018.08.07", "title": "Фотогалерия: Над 40 души пострадаха при пожар в Португалия"}
{"url": "https://www.dnevnik.bg/sviat/2018/08/07/3292997_sasht_zabraniha_na_voennite_si_v_chujbina_da_polzvat/", "text": "Министерството на отбраната на САЩ обяви днес, че забранява на своите служители, базирани в чужбина, да използват функции за геолокация на смартфони, фитнес устройства и други приспособления, предаде \"Ройтерс\", цитирана от БТА. Решението е във връзка с разкритие от януари, че с данни от фитнес приложението \"Страва\" може да бъде установено местоположението на американските сили в Сирия и Ирак. \"Функциите за геолокация могат да изложат на опасност личната информация, местонахождението, използваните маршрути и броя на служителите. По този начин може да се стигне до непредвидени последици в областта на сигурността\", обясни Пентагонът в изявление. В текста се уточнява, че забраната за използване на упоменатите функции за геолокация влиза в сила веднага. /БТА", "date": "2018.08.07", "title": "САЩ забраниха на военните си в чужбина да ползват геолокация"}
{"url": "https://www.dnevnik.bg/politika/2018/08/07/3293001_bsp_obvini_gerb_che_se_opitva_da_kupi_cherveni_deputati/", "text": "ГЕРБ се опитва да купи червени депутати, които да напуснат парламентарната група на \"БСП за България\". На народните представители се обещават петцифрени заплати, а единственият ангажимент е да крепят правителството при вотове на недоверие, обяви зам.-председателят на БСП Кирил Добрев днес. От думите му се разбра, че има поне два случая. Той обаче отказа да назове имена. В края на юни парламентарната група на \"БСП за България\" напусна лидерът на \"Земеделски съюз Александър Стамболийски\" Спас Панчев. Засега той е първият народен представител, който се е отцепил от червената група. При спор с депутати от ГЕРБ по време на дебати в Народното събрание от парламентарната трибуна лидерът на БСП Корнелия Нинова намекна, че ГЕРБ е в основата на напускането на Панчев, както и че той е искал БСП да работи с управляващата партия. Днес на \"Позитано\" 20 бе дадена пресконференция, на която бе изразено съмнение, че ГЕРБ се опитва да купи предстоящите догодина местни избори, като чрез постановления на Министерския съвет се раздават пари само на общини с кметове от партията на Бойко Борисов, както и на общини с кметове от ДПС. С последното такива решение на заседанието на правителството миналата седмица раздадените пари от началото на мандата до сега били 360 млн. лева. Социалистите ще настояват сдружението на общините да излезе със становище по темата, а от Министерството на финансите да бъдат поискани критериите, по които се определят общините, на които да се раздадат средствата. Според БСП има 100 общини с над 2 млн. души население, които никога не са получавали допълнително финансиране при кабинетите на Борисов. \"БСП е втора политическа сила с тенденция да стане първа, а кметовете й получават пари като треторазрядна партия\", каза Кирил Добрев. На \"Позитано\" 20 са недоволни, че се нарушава бюджетната процедура и разпределянето на средствата не минава през парламента.", "date": "2018.08.07", "title": "БСП обвини ГЕРБ, че се опитва да купи червени депутати"}
{"url": "https://www.dnevnik.bg/bulgaria/2018/08/07/3292986_narkotrafikantut_predizvikal_ostavkata_na_rumen_petkov/", "text": "Софийският градски съд (СГС) не освободи предсрочно осъдения за наркотрафик Будимир Куйович, тъй като все още не се е поправил достатъчно. Черногорецът  излежава 16-годишна присъда , след като бе задържан при спецакция на 30 декември 2007 г. за трафик на близо 60 кг хероин. Той поиска да излезе на свобода, тъй като му оставали още 4 години, 3 месеца и 15 дни, т.е. е изтърпял повече от половината, а и осъзнал грешките си. От наказанието му са изтекли 11 години, 8 месеца и 15 дни, от които 8 години, 8 месеца и 11 дни реално е бил в затвора, а 3 години и 4 дни му се приспадат, защото е работил, докато излежава присъдата си. Съдия Доротея Кехайова отчете този факт, но също така отбеляза, че Куйович има 4 присъди ­ от 2008 до 2009 г. Освен това съдът подчерта, че осъденият е подал молба за предсрочно освобождаване 8 месеца след като е настъпила възможността да се възползва от този текст от закона. В крайна сметка съдът прие, че не са изпълнени всички предпоставки за предсрочно освобождаване. По време на заседанието се разбра, че от миналата година Куйович е преместен в затворническото общежитие в Казичене. Докато е бил в Софийския затвор, той е работел като бояджия, информира \"24 часа\". След това е работил като озеленител и в столовата. Награждаван и с 5 дни домашен отпуск. Около Куйович се разшумя през 2008 г., след като стана известно, че с разрешение на МВР му е издаден фалшив паспорт, скандалът беше и една от причините за освобождаването на бившия вътрешен министър Румен Петков. В коментар за съмненията, че е имало политически чадър над наркотрафиканта, Петков произнесе фразата: \"Куйович, Муйович, Уйович... всеки, който завършва на тази сакрална сричка, да излезе и да каже - моите отношения с Иван, Стоян, Петров и Драган са такива.\" През октомври 2009 г. Куйович обяви пред Върховния касационен съд, че докато е имал бизнес в България, е давал пари на Румен Петков и бившия главен секретар на МВР Валентин Петров. След това даде интервю по телефона от килията си, че е бил \"притискан\" от високопоставени фигури в полицията и от пловдивски прокурор, за да излезе с компромати срещу бившия главен секретар ген. Илия Илиев и покойния вече бивш шеф на ГДБОП ген. Ваньо Танов.", "date": "2018.08.07", "title": "Наркотрафикантът, предизвикал оставката на Румен Петков през 2008 г., остава в затвора"}
{"url": "https://www.dnevnik.bg/razvlechenie/2018/08/07/3292964_papa_francisk_stana_filmove_zvezda/", "text": "Новият филм на режисьора Вим Вендерс е посветен на папа Франциск и е заснет по искане на Ватикана. Заглавието на лентата е \"Папа Франциск: Човек на думата\". В документалния филм са включени интервюта с главата на Римокатолическата църква и кадри от неговите пътувания, а премиерата му беше на фестивала в Кан тази година. Вим Вендерс разказа пред Би Би Си за впечатленията си от снимачния процес. \"Папата има присъствието на най-големите филмови звезди, с които съм работил. Но то идва отвътре, от убежденията и от вярата му и от неговото желание да говори на всички нас. Той е невероятно скромен - истински, смирен човек\", сподели немският режисьор. Според него папата не играе и не е актьор. Той просто се интересува от всеки, с когото се среща, и общува по естествен начин. Вим Вендерс смята, че вероятно това, което е довело до филмовия дебют на духовния водач, е желанието му да достигне до по-широка аудитория. Във филма се засяга темата за  проявите не педофилия , които разтърсиха католическата църква през последните години. \"Той говореше за педофилията без никакво колебание и тъкмо тогава беше най-гневен. Ние почувствахме яростта в него - той би искал да направи толкова повече, но е само един човек\", каза Вендерс. 81-годишният папа говори и за загрижеността си към околната среда, и за надеждите си за по-равнопоставен свят. Според Вендерс филмът не е насочен само към християните, а към всички хора.", "date": "2018.08.07", "title": "Папа Франциск стана филмова звезда"}
{"url": "https://www.dnevnik.bg/citat_na_deniia/2018/08/07/3293002_citat_na_denia_bsp_niama_cherna_kasa/", "text": "Това обяви зам.-председателят на БСП Кирил Добрев в отговор на въпрос на журналисти дали задържаният заедно с Димитър Желязков-Митьо Очите общински съветник от групата на БСП в Бургас Бенчо Бенчев е давал пари на партията. Той отново заяви, че в качеството си на съветник Бенчев е давал по 70 лева на месец на групата, колкото са давали и останалите му колеги.  \"От няколко дена Митьо Очите е функция на Бенчо. Обаче тази фирма, в която Митьо е помагал за обекти, както разбрахме от днешните интервюта, охранява НОИ - Бургас, с обществена поръчка. Охранява \"Митниците\", и то прави денонощна охрана в Бургас на пристанището и в Ямбол. През цялото време продължава да охранява социални обекти. Питайте кой е дал тези обществени поръчки на тази фирма. Със сигурност не ги е дала БСП\", обяви още Добрев. Той каза, че гущерът на ГЕРБ е варан. ", "date": "2018.08.07", "title": "Цитат на деня: БСП няма черна каса"}
{"url": "https://www.dnevnik.bg/sport/2018/08/07/3292990_bulgarite_otpadnaha_v_seriite_na_3000_metra_s/", "text": "България остана без представител във финала на 3000 метра с препятствия на европейското първенство по лека атлетика в Берлин, след като Митко Ценов и Иво Балабанов отпаднаха в сериите. Двамата завършиха съответно 18-и и 25-и от 27 стартирали състезатели в квалификациите. Българите бягаха във втората серия, като Ценов се представи по-силно и завърши с време 8:36,39 мин., като остана на 5.95 сек. от място във финала, където се класираха най-бързите 15. Балабанов записа личен рекорд в кариерата си, като измина дистанцията за 8:51,52. Времето на българина беше едно от най-слабите в сериите, като той изпревари единствено състезателя на Германия Йоханес Мочман и Андре Перейра от Португалия. На въпрос в ефира на \"Евроспорт\" какво не му достигна за добро класиране, Ценов отговори: \"Ето тук и аз не мога да кажа. През целия сезон свърших всичко, което трябваше като подготовка. Идвам тук и все нещо не ми достига.\" \"Още по време на бягането усетих, че не ми е комфортно. Първият километър мина добре, но на втория почувствах дискомфорт. Трябваше в първите два километра да навляза в ритъм, но не се получи\", каза още Ценов. По-рано през деня  Радослава Мавродиева стана първият български състезател, който се класира на финал  на европейското. Гюлетласкачката премина квалификациите с 17.87 метра от втория си опит.", "date": "2018.08.07", "title": "Българите отпаднаха в сериите на 3000 метра с препятствия на европейското"}
{"url": "https://www.dnevnik.bg/ot_vas/galeriiotvas/2018/08/07/3293008_chitatelska_fotogaleriia_manastirut_v_marianhil/", "text": "Манастирът е разположен в Марианхил в околностите на Пайнтаун, Квазулу-Натал, Южна Африка.", "date": "2018.08.07", "title": "Читателска фотогалерия: Манастирът в Марианхил"}
{"url": "https://www.dnevnik.bg/bulgaria/2018/08/07/3293053_registurut_na_horata_s_uvrejdaniia_triabva_da_zaraboti/", "text": "Регистърът на хората с увреждания, който ще обедини данни от различни държавни служби трябва да заработи през януари, съобщи вицепремиерът Томислав Дончев след среща в Министерския съвет с представители на национално представителните организации на хората с увреждания и родители на деца с увреждания. С решение на Министерския съвет ще бъде одобрен план за интегрирано административно и социално oбслужване на хората с увреждания и свързаните с тях услуги, каза Дончев, цитиран от правителствения пресцентър. Предвижда се изграждането на общ регистър за хората с увреждания, в който ще бъдат обобщени данни от НЗОК, Агенцията за социално подпомагане, Агенцията за хората с увреждания и органите на медицинската експертиза НЕЛК и ТЕЛК, каза Дончев. На срещата са били министърът на труда и социалната политика Бисер Петков, министърът на здравеопазването Кирил Ананиев и омбудсманът Мая Манолова. Дончев обяви още, че ще бъде назначена проверка на сега действащия регистър на хората с увреждания и при наличие на съмнение за целесъобразността на инвестицията ще бъде извършен одит от специализираната за това дирекция към Министерството на финансите. До края на септември работна група към Министерството на здравеопазването ще разработи механизъм за плащане, оценка на качеството и контрол на медицинските изделия за хората с увреждания. Дотогава Агенцията за социално подпомагане и Държавната агенция за закрила на детето ще проверят всички дневни центрове за пълнолетни хора с увреждания и част от дневните центрове за деца и младежи с увреждания, каза министър Петков. Резултатите ще бъдат обобщени в доклад през октомври. До края на седмицата Министерството на труда и социалната политика ще представи проект на Закон за хората с увреждания, в който ще бъдат отразени бележките на родителите и организациите на хората с увреждания. Проектът ще бъде публикуван за обществено обсъждане най-късно до края на август, за да може да бъде разгледан от Министерския съвет и до края на септември да бъде внесен в Народното събрание.", "date": "2018.08.07", "title": "Регистърът на хората с увреждания трябва да заработи през януари"}
{"url": "https://www.dnevnik.bg/bulgaria/2018/08/07/3293061_samo_specialisti-medici_da_mogat_da_praktikuvat/", "text": "Само специалисти с образование по медицинска професия да имат право да практикуват алтернативни методи за лечение. Това е една от промените в Закона за здравето, подготвени от здравното министерство и качени на сайта за съгласуване на правителството. Предвижда се до един месец засегнатите страни да дадат становища по измененията. Според измененията само лекари ще могат да прилагат \"неконвенционални методи за благоприятно въздействие върху индивидуалното здраве\". Досега такова право можеше да се даде и на хора със средно образование, преминали обучение от поне 4 семестъра във висше медицинско училище. След промените от законово регламентираните видове неконвенционални методи за благоприятно въздействие върху здравето ще отпаднат диетиката и лечебното гладуване. От здравното министерство посочват, че промяната е за да се пресече все по-разпространяващата се тенденция неспециалисти и хора без квалификация, да предлагат терапии с диети и глад. \"Хранене и диететика\" е медицинска специалност, която се придобива от специалисти с професионална квалификация \"лекар\". Диетотерапия се практикува от висококвалифицирани лекари специалисти, които са преминали продължителна подготовка в рамките на обучението за придобиване на посочената медицинска специалност. Понастоящем лица без познания в областта на медицината, в частност по отношение на храненето, могат да прилагат неконвенционално лечение на болни чрез диети, да консултират лица със здравни проблеми относно тяхното хранене, да промотират в публичното пространство послания относно храните и храненето, които не се основават на доказани научни познания. С предложението за отпадане на диетиката като неконвенционален метод за благоприятно въздействие върху индивидуалното здраве се цели да се предотврати рискът за здравето на населението от некомпетентно диетолечение\", се отбелязва в мотивите на вносителите. Със законопроекта се предлага регламентиране на дейността на здравните медиатори. Нормативното регламентиране на дейността на здравния медиатор ще допринесе за утвърждаване на модела за здравните медиатори на регионално ниво и изпълнението на политиката на промоция на здраве и профилактика на болестите сред уязвимите групи от населението, отбелязват вносителите. Здравното министерство планира да направят реално работещ и действащ Национален служебен регистър на лица с психични разстройства. В момента е регламентирано създаването на регистър, основан на признак боледуване от психично разстройство. Разпоредбата не уточнява вида на психичното разстройство, като по този начин кръгът на лицата, които следва да бъдат включени в регистъра, се разширява изключително много. На практика този регистър ще включва всички, които са потърсили психиатрична помощ в България. Предвижда се Националният център по обществено здраве и анализи да създаде на практика и поддържа заложения и сега в закона Национален регистър на пациентите с психични заболявания в България, преминали на лечение през лечебни заведения за стационарна психиатрична помощ, центрове за психично здраве, психиатрични клиники или отделения на лечебни заведения за болнична помощ и в лечебни заведения за специализирана психиатрична извънболнична помощ. Целта на регистъра е системно събиране, съхранение, анализ и интерпретация на данни за пациентите с психични заболявания в България. От здравното министерство обещават регистърът да запазва данните и да се ползва само за служебни цели. \"Създаването на актуална база данни ще даде възможност за вземане на информирани решения. В средносрочен план регистърът ще може да предостави на отговорните за вземане на решения лица информация за ефективното планиране и обслужването на хората с психични заболявания по региони и на национално ниво\", отбелязват от ведомството.", "date": "2018.08.07", "title": "Само специалисти медици да практикуват алтернативна медицина, предвиждат законови промени"}
{"url": "https://www.dnevnik.bg/photos/snimka_na_denia/2018/08/07/3292995_snimka_na_denia_zaradi_goreshtinite_mestiat_lebedite_v/", "text": "Заради необичайно горещото време лебедите около северния град Хамбург и са събрани от водните канали, отведени до квартали, където обикновено прекарват зимата.", "date": "2018.08.07", "title": "Снимка на деня: Спасяването на лебедите"}
{"url": "https://www.dnevnik.bg/sviat/2018/08/07/3293039_vuchich_vbesi_zagreb_kato_sravni_hurvatiia_s_hitler/", "text": "Президентът на Хърватия Колинда Грабар-Китарович няма да посети Белград този месец, както е било планирано по покана на сръбския ѝ колега Александър Вучич. Това съобщи за таблоида  \"Ютарни лист\"  високопоставен правителствен източник, цитиран и от други хърватски медии. Външното министерство в Загреб, цитирано от  хърватската обществена телевизия , пък определи други негови коментари и изказвания на външния министър Ивица Дачич като \"злонамерени\" (последният каза в  излъчено вчера интервю , че Хърватия и Словения \"незаконно\" са се отделили от Югославия). Това се случва броени месеци, след като в разгара на  българското европредседателство  Вучич и Грабар-Китарович показаха  желание за затопляне  на отношенията на най-високо ниво (диалогът между двамата обаче не попречи на  размяна на санкции срещу министри  през април). Повод за възобновеното напрежение стана изява на Вучич от края на миналата седмица. \"Хитлер е искал свят без евреи, а Хърватия - без сърби\", каза той по време на церемония, цитиран от  телевизия N1 . \"След последното изказване на Александър Вучич, който направи паралел между Хърватия и Хитлерова Германия, не може дори да се мисли за задълбочаване на отношенията между нашите държави\", казва източникът. Според него и най-сдържаният дипломатически речник предполага \"дълбоко захлаждане в отношенията със Сърбия за неопределено време\", а това значи да не се говори за посещение в Сърбия, дори по покана на колегата ѝ Вучич, нито (поне известно време) за срещи на представители на двете правителства. Отново спор за история В извънредно обръщение днес, посветено и на Косово, и на отношенията със Загреб, Вучич обяви, че срещу него в момента има \"хайка\", но би застанал зад думите си и би ги повторил. Освен това той добави, че хърватите винаги побеждават, а после \"играят ролята на жертви\". Думите на Вучич бяха произнесени на годишнината от операция \"Буря\" - интервенцията, с която армията на Хърватия опитва да овладее създадената през 1991 г. Република Сръбска Крайна като част от Югославия (през същата година Загреб обявява независимост) на територия от около една трета от днешна Хърватия. На 4 август се навършиха 23 години, откакто започна операцията. Международният трибунал за бивша Югославия впоследствие съди трима хърватски генерали, обвинени във военни престъпления и участие в престъпна група, чиято цел е да изгони сръбското население от Хърватия. Те обаче бяха оправдани. За Белград офанзивата от 1995 г. е геноцид и през 2010 г. Сърбия заведе дело в Международния наказателен съд, който отхвърли понятието, но постанови, че хърватски сили са извършвали престъпления срещу цивилни. Над 2000 души са получили присъди от хърватски съдилища заради престъпления по време на операцията.", "date": "2018.08.07", "title": "Вучич вбеси Загреб, като сравни Хърватия с Хитлер, защото искала \"свят без сърби\""}
{"url": "https://www.dnevnik.bg/bulgaria/2018/08/07/3293073_pripadnalite_zaradi_jegata_v_sofiia_sa_34-ma/", "text": "Припадналите заради жегата в София са 34-ма от 08.00 часа сутринта до 12.00 часа, съобщиха Център за спешна медицинска помощ (ЦСМП) Катя Сунгарска, цитирана от \"Фокус\". \"За 4 часа припадналите са твърде много, а 15 екипа трябва да обслужат тримилионен град\", каза говорителката на ЦСМП и добави, че рязкото покачване на температури оказва негативно влияние върху хората, с което те трябва да се съобразяват. Тя съветва хората в горещите часове да не излизат навън, да носят светли дрехи и шапки и да имат вода близо до себе си. Подробни съвети за предпазване от горещините четете  тук .", "date": "2018.08.07", "title": "Тридесет и четири души са припаднали в София заради жегата"}
{"url": "https://www.dnevnik.bg/bulgaria/2018/08/07/3293095_sinopticite_iskat_institutut_po_meteorologiia_da/", "text": "Метеоролозите от Националния институт по метеорология и хидрология (НИМХ) към БАН предупреждават ръководните органи на академията, че \"ако незабавно не спрат с действията си срещу НИМХ и ръководството му\", ще подновят протеста и ще спрат работа. Това се посочва в  отворено писмо  от работещите в НИМХ до министър-председателя Бойко Борисов, прието от общо събрание на работещите и служителите, общо събрание на учените, научния съвет и съвета на директорите в НИМХ на съвместно заседание днес. Решението е взето на база на резултата от допитване, проведено в периода 31 юли – 5 август, пише в текста. В писмото се припомня, че повече от три месеца метеоролозите протестираха срещу  принципите в БАН за разпределение на публичните средства . Според метеоролозите обаче проблемите \"не са свързани толкова с размера на средствата, предоставяни на БАН от държавния бюджет, а в начина на разпределяне и манталитета на разпределящите ги\". \"Имаме и непреодолими противоречия в разбирането за ролята на науката и общественото и икономическото й въздействие. Прекратихме протеста си като безсмислен, когато осъзнахме, че НИМХ не трябва да е в БАН. Преминаването ни през 1962 г. към БАН към днешна дата е изчерпало потенциала си\", се казва още в писмото. Учените искат Институтът по метеорология да излезе от БАН и да премине към Министерство на образованието и науката, като самостоятелна научна организация, второстепенен разпоредител на бюджетни средства. Такова  предложение изказа и министърът на образованието  Красимир Вълчев в края на юни. \"До извеждането на НИМХ от състава на БАН спираме да изпълняваме всякакви разпореждания и решения от страна на ръководни органи на БАН\", заявяват метеоролозите.", "date": "2018.08.07", "title": "Синоптиците искат Институтът по метеорология да излезе от БАН"}
{"url": "https://www.dnevnik.bg/biznes/companii/2018/08/07/3293089_tihomir_bezlov_rols-roisut_na_benchev_e_drebnotemie/", "text": "Това, че общинският съветник от БСП Бенчо Бенчев притежава ройл-ройс и го е укрил е дребнотемие. С тези думи анализаторът от Центъра за изследване на демокрацията Тихомир Безлов коментира пред БНР скандала около фигурата на общинския съветник и крупен зърнопроизводител, който беше уличен във връзки с разследвания като организатор на престъпна група Димитър Желязков - Митьо Очите. \"Имахме късмет с Бенчев и ареста на Очите, който подсказва нови теми за влиянието на криминалния свят в политическия живот\", коментира анализаторът. Той описа схемата за концентрация на евросубсидии в голям размер в ръцете на крупни зърнопроизводители вместо да се подпомагат малките и средните. По думите му схемата е създадена чрез политически протекционизъм като така в ръцете на стотина семейства попадат 70-80% от субсидиите. За 2017 г. сумата е 2.9 млрд. лв. - огромна за страна с размера на България, каза анализаторът. Чрез подкрепа от политици и техен натиск в администрацията се заобикаля наложеното през 2015 г. от Брюксел ограничение в едни ръце да не попадат повече от 300 хил. евро. За да се докаже измамата обаче, е нужно разследване, което да покаже свързаност между получателите на финансирането, коментира Безлов. \"Това е големият проблем - гигантски компании го взимат, а за да го взимат, го правят през политиците, а взимайки го, създават криминални организации, за да го вземат\", подчерта той. По думите му няма голяма област в България, където това да не се случва. Иронията е, че евросубсидиите създадоха класа латифундисти, обобщи анализаторът.  Самият Бенчев преди време в телевизионно интервю изрази недоумение от това, че общественият интерес е само към марката на колата, с която се вози, докато комбайните му били много по-скъпи от ролс -ройса.", "date": "2018.08.07", "title": "Тихомир Безлов: Ролс-ройсът на Бенчев е дребнотемие"}
{"url": "https://www.dnevnik.bg/zelen/2018/08/07/3293094_kuchetata_v_plovdiv_da_se_izvejdat_s_pampersi_predlaga/", "text": "Кучетата в Пловдив да се извеждат на публични места задължително с памперси предлага управител на пловдивско общинско предприятие.  Поводът за ексцентричното предложение, което все още не е внесено в община Пловдив за обсъждане, са редица сигнали на граждани към общинското предприятие \"Паркове и градини\", че стопани не почистват, след като кучетата им се изхождат на публични места. В отговор директорът Стоян Алексиев лансира идеята си да задължи собствениците на кучета да им слагат памперси, когато ги разхождат на публични места. Според него това ще е добре за хигиената, става известно от изказването му пред Би Ти Ви.  От община Пловдив отказаха да коментират предложението пред \"Дневник\", защото все още то не е внесено \"черно на бяло\" в деловодството на общината. Алексиев не отговори на дадения от община Пловдив телефон за връзка.  \"Когато стопаните на кучета ходят на обществени места, които са паркове и градини, е забранено за кучета, но те преминават, нека да преминават с памперси кучетата. Няма да има зацапвания, няма да има замърсявания\", аргументира се Стоян Алексиев пред Би Ти Ви.  Друг аргумент в полза на идеята е инцидентът, предизвикан от облекчаващо се куче и завършил със стрелба в подлез в София. \"Аз не мога да предсказвам бъдещето, но ако кучето беше с памперс, може би нямаше да се случи този трагичен инцидент\", смята Алексиев. Управителят на \"Паркове и градини\" има намерение да подложи идеята на публично обсъждане. Памперсите ще замърсят допълнително града Единственият ефект от въвеждането на подобна мярка би било допълнително замърсяване на градската среда, коментира за \"Дневник\" Явор Гечев от фондация \"Четири лапи\" идеята на Алексиев. Според него далеч по-смислено би било вместо да търси \"иновативни подходи\", община Пловдив да приложи добре изпитани в цяла Европа мерки като поставяне в парковете на кошчета за кучешки изпражнения и пликчета за събирането им и санкциониране на собствениците, когато не почистват след домашния си любимец. Пловдив ще бъде със сигурност първият и единствен град, където това ще се прилага подобно \"иновативно решение\". Има причина обаче местните власти никъде по света да не са стигнали до такова решение, посочва Гечев. Според него е редно преди пловдивските общински служители да подложат на гласуване подобно предложение, да вземат предвид, че:  - памперсите за кучета са предвидени единствено за случаите, когато животното има здравословни проблеми, но не и за ежедневна употреба. Постоянното им носене не е естествено и би предизвикало сериозен дискомфорт у домашния любимец. В резултат той постоянно ще се опитва да го свали;  - памперсите за еднократна употреба са едни от най-големите замърсители на околната среда. Според едно проучване в САЩ те се нареждат на трето място след опаковките на напитки и храна и вестниците, а също така представляват около 30% от неразградимите биоотпадъци в сметищата.  Жителите на Пловдив: за и против Собствениците на кучета не приемат с ентусиазъм предложението да разхождат любимците си, увити в памперси. \"Абсурдно е\", \"Как ще му сложа памперс\", \"Нека управителят на \"Паркове и градини\" да си сложи памперси и да дойде да ни даде пример\". Гражданите в пловдивските паркове обаче коментират предложението така: \" Кучетата се изхождат и не им събират изпражненията, поне това да правят\", \"Някои ги разхождат на каишка, но други ги пускат и кучетата правят мръсотия на всяка крачка\". ", "date": "2018.08.07", "title": "Кучетата в Пловдив да се извеждат с памперси предлага общински управител"}
{"url": "https://www.dnevnik.bg/sport/2018/08/07/3292773_fotogaleriia_v_rituma_i_krasotata_na_sinhronnoto/", "text": "Състезателка от отбора по синхронно плуване на Израел по време на изпълнението на европейското първенство в Глазгоу.", "date": "2018.08.07", "title": "Фотогалерия: В ритъма и красотата на синхронното плуване"}
{"url": "https://www.dnevnik.bg/sviat/2018/08/07/3293060_atentatut_s_koito_al_kaida_primami_sasht_v_afganistan/", "text": "Кения и Танзания отбелязват днес 20-ата годишнина от атентатите срещу американските посолства в Найроби и Дар ес Салам, които регистрираха появата на \"Ал Кайда\" на международната сцена и промениха отношението на хората към личната им сигурност. На 7 август 1998 г. сутринта мощна експлозия разрушава американското посолство в центъра на Найроби. Няколко минути по-късно следва взрив и в Дар ес Салам. Загиват общо 224 души, а около 5000 са ранени, предимно африканци. Двете атаки са извършени с бомби, поставени в камиони. Кървавият ужас печели световна известност на Осама бин Ладен. Три години по-късно той замисля най-смъртоносните атентати в историята - на 11 септември 2001 г. в Ню Йорк и Вашингтон, където загиват близо 3000 души. \"Това не бе първият път, когато \"Ал Кайда\" извършва нападение, но зрелищността и катастрофалността на атаките наистина ги изведе на световната сцена\", подчертава Мартин Кимани, директор на кенийския Национален център за борба с тероризма. \"Атаките на 11 септември бяха шокиращи и изненадващи, но вече имаха прецедент в Източна Африка\", добавя той. Според спечелилата награда \"Пулицър\" книга \"Скритата война\" (The looming tower), която изследва произхода на \"Ал Кайда\" и на ислямисткия тероризъм, Бин Ладен оправдал избирането на тези мишени с няколко причини. Той осъдил разполагането на американски войници в Сомалия в началото на 90-те години на миналия век и плана на САЩ за разделяне на Судан, където той живя пет години преди да бъде експулсиран през 1996 г. Според автора Лорънс Райт обаче основната цел е била \"Съединените щати да бъдат примамени в Афганистан\". Укрепване на имиджа на \"Ал Кайда\" Тази цел бе постигната. След атентатите САЩ нанесоха удари по Судан и Афганистан, които \"като цяло се оказаха безрезултатни\", коментира Даниъл Байман, експерт по борбата срещу тероризма в института \"Брукингс\". Според Байман ударите са накарали талибаните да \"се обвържат по-тясно\" с \"Ал Кайда\" и са укрепили в мюсюлманския свят имиджа на \"Ал Кайда\" като противопоставяща се на САЩ организация. С атаките в Найроби и Дар ес Салам \"Ал Кайда\" за пръв път показа, че може да нанася удари навсякъде и да извършва \"сложни операции\", смята Байман. \"Така \"Ал Кайда\" получи доказателство, че международният тероризъм е способен да привлича огромно внимание, при това не само на противниците... но и да служи един вид като своеобразна реклама\", добавя той. Годините след 11 септември преминаха под знака на \"борбата срещу тероризма\", започната от президента на САЩ Джордж У. Буш и на американските военни операции в Афганистан, Ирак и Пакистан. В същото време \"Ал Кайда\" се превърна в източник на вдъхновение за голям брой движения по света, които увеличиха атаките в Близкия изток, на остров Бали, в Мумбай, Мадрид, Лондон и Париж. Ислямистките групировки причиниха разрушения и в страните от Сахел, в Нигерия, в Сомалия и отново в Кения. \"Кения сама по себе си не бе основната мишена (на атентата през 1998 г.), но ние дадохме преобладаващата част от жертвите и понесохме тежестта на последиците от атаката. Продължаваме да сме на фронтовата линия на тази борба\", отбелязва Кимани. Две години след като изпрати войски да се сражават в Сомалия срещу свързаната с \"Ал Кайда\" бунтовническа групировка \"Аш Шабаб\", Кения отново бе нападната. През 2013 г. бе извършен атентат срещу търговския център \"Уестгейт\" в Найроби, при който загинаха 67 души. \"Заплахата още съществува\" През 2015 г. групировката \"Аш Шабаб\" извърши още едно нападение на кенийска територия, при което изби 148 души в университета в град Гариса, в източната част на страната. Според Кимани обаче усилията на Кения в борбата срещу тероризма са дали резултат. През последните години новото законодателство и по-добрата координация между службите за сигурност позволиха броят на атаките на \"Аш Шабаб\" да бъде намален и те да бъдат ограничени само до граничните зони. \"Заплахата още съществува, уверявам ви, но 20 години по-късно ние вече много по-успешно се борим с тероризма, отколкото тогава\", подчертава Кимани. \"Навсякъде по света тероризмът остави много силен отпечатък върху обществото. Промени се начинът, по който хората мислят за своята сигурност\", добавя той. Кимани е на мнение, че правителствата трябва да обединят усилията си, за да подобрят качеството на живота и услугите от първа необходимост, за да бъдат елиминирани \"зоните на безнадеждност\", които са много благодатни за вербуване на терористи. През последните години общественото внимание бе отклонено от \"Ал Кайда\" и насочено към съперничещата си с нея групировка \"Ислямска държава\" (ИД), основана през 2013 г. ИД завоюва големи територии в Ирак и Сирия и вдъхнови много нападения, извършени от \"вълци единаци\". ИД загуби в последно време огромна част от завоюваните територии. Експертите обаче предупреждават за активизиране на \"Ал Кайда\", която междувременно е укрепила своята мрежа. \"Способността им да се възползват идеологически от недоволствата по места продължава да ги превръща в заплаха\", смята Кимани. БТА", "date": "2018.08.07", "title": "Атентатът, с който \"Ал Кайда\" примами САЩ в Афганистан"}
{"url": "https://www.dnevnik.bg/bulgaria/2018/08/07/3293076_na_radev_ne_mu_e_udobno_da_pita_koga_turciia_shte/", "text": "Макар вътрешният министър Валентин Радев да увери, че общува с Турция на най-високо ниво, не му било удобно да пита турския си колега кога Димитър Желязков, известен като Митьо Очите, ще бъде предаден на България. Това се разбра от негово изказване в Елин Пелин. Министърът е там да инспектира работата и условията на местната полиция. \"Общуваме с турските власти на най-­високо ниво - два пъти разговарях с министър Ослу. Това беше и преди, когато разбрахме, че минава на тяхна територия, и след това. Разбрахме се, че той ще си бъде по червената бюлетина - има си процедури и те ще ги изпълнят. Точно как ще стане и как работи техния съд не ми е удобно да го питам - да му кажа \"а бе, няма ли да ни го предавате\", заяви Радев, цитиран от \"Фокус\". Вътрешният министър посочи, че турските власти действат достатъчно експедитивно. \"Видяхте, че останалите седем членове от групата ни ги дадоха. Така че очакваме да си изпълнят задълженията, както и ние го правим. Вероятно има някакъв срок за предаването на Желязков, очаквам, че ще стане възможно най-бързо\", обясни той. Става дума за седмината българи, арестувани от турската полиция заедно с Желязков и предадени на българските граничари. В България им беше наложено полицейско 24-часово задържане. Впоследствие бяха освободени без повдигане на обвинения за участие в арестуваната миналата седмица в Бургас престъпна група, ръководена според разследващите от Митьо Очите. Спецпрокуратурата обаче образува разследване за лично укривателство и изпрати материалите на компетентната бургаска районна прокуратура, която ще прецени дали и на кого от седмината да повдигне обвинение. Каква е процедурата по закон От своя страна главният секретар на МВР Младен Маринов обясни, че Желязков е задържан от турската полиция за срок до 30 дни. \"И трябва да мине процедура по предоставяне в турски съд, за да се спазят законите.\" На въпрос дали седмината българи, заловени заедно с Желязков в Истанбул, имат забрана за влизане в Турция, Маринов отговори, че няма такава информация. \"Когато дойдоха на наша територия, на тях им бяха наложени полицейски заповеди за задържане в срок от 24 часа. Проведоха се полицейски следствия в необходимия обем, бяха докладвани в Специализираната прокуратура и в момента работата продължава. Бяха освободени след тези 24 часа и предстои прокуратурата да прецени към кого какви обвинения ще бъдат повдигнати. В момента тече активна работа в бургаската полиция, обемът ѝ е изключително голям. Това, което трябва, го правим. А дали ще защитим тези, които дават сведения, зависи от това доколко тези сведения ще доведат до обвинения на лицето. Всичко се решава от прокуратурата\", обясни Маринов. На въпрос дали смята, че има теч на информация във връзка с този случай, главният секретар отговори: \"Винаги се взимат мерки за теч за информация. Не мисля, че в този случай има проблем.\" Вчера говорителят на главния прокурор Румяна Арнаудова обясни, цитирана от БГНЕС, че по закон до 60 дни Желязков­ трябва да бъде екстрадиран в България, за да бъде изправен пред родното правосъдие. \"Ние като българска държава, не може да поставяме срокове на чужда правна система, затова ще оставим турската държава да си изпълни процедурата. Принципно законният срок е 60 дни, но дали това производство ще се развие в този период, по-­кратък или дълъг не знам\", уточни тя. На неправилното място по случайност или от добрина Димитър Желязков  беше задържан в Истанбул в петък вечерта, след като бе обявен за издирване, включително и с червена бюлетина на Интерпол. С него бяха арестувани още седем българи. Двама от тях - свързани с политиката. Общинският съветник от БСП в Бургас Бенчо Бенчев заяви, че е  срещнал случайно  Желязков и му помогнал, защото бил болен. Бенчев  отрече и да има общ бизнес с Митьо Очите . Другият задържан, свързан с политиката - бившият депутат от ДПС Несрин Узун, определи ситуацията като нелепа. Пред БНР каза днес, че е станал свидетел на задържането на Митьо Очите в Истанбул. Узун подчерта, че от 10 години не е в активната политика и е станал жертва на добротата на неговия дългогодишен приятел и бизнес партньор Бенчо Бенчев. \"Аз се бях настанил в съвсем друг хотел, в друг квартал на Истанбул по друг повод. И след вечерята, на която бяхме с господин Бенчев, аз вместо да го оставя да се прибере до хотела си с такси, понеже ми е много добър приятел, го взех с моята кола, за да го оставя до неговия хотел. Когато пристигнахме пред хотела вечерта, видяхме, че беше арестуван от турските власти въпросният български гражданин, който се е търсил чрез Интерпол.\" Равносметката досега Днес специализираният съд наложи най-тежката мярка за неотклонение - \"задържане под стража\" на Калоян Колев, обвинен за участие в групата, водена от Митьо Очите, информира БТА. Определението на съда не е окончателно. По думите на Колев обвиненията срещу него са само заради свидетелски показания. Той заяви, че не е участвал в никаква престъпна група и не е продавал наркотици. При спецакцията на 2 август бяха  задържани 19 души . Трима бяха  обявени за издирване . Желязков бе  заловен в Турция , а Колев се предаде сам, след като се прибрал от Испания. Разследващите все още търсят  общинския съветник в Несебър  Пейко Янков . На първа инстанция съдът остави в ареста петима от 19-те арестувани. С Колев оставените в ареста от задържаната група със сочен за неин лидер Желязков стават шестима. ", "date": "2018.08.07", "title": "На Радев не му е удобно да пита кога Турция ще предаде Димитър Желязков"}
{"url": "https://www.dnevnik.bg/sport/2018/08/07/3293121_cska_prizova_za_podkrepa_sreshtu_kopenhagen_prodadeni/", "text": "ЦСКА призова привържениците си за подкрепа в мача с \"Копенхаген\". Червените приемат датския си съперник в четвъртък в първа среща от третия предварителен кръг в Лига Европа. Мачът е от 20.45 ч. на Националния стадион \"Васил Левски\" и ще бъде излъчен по БНТ1, обявиха от клуба. От \"Българска армия\" посочиха, че са продадени над 10 000 билета. Пропуските струват между 8 и 20 лева за отделните сектори, а за ВИП ложата цената е 150 лева. ЦСКА започна силно сезона, като на европейската сцена преодоля \"Рига\" и \"Адмира\". Ако се справи и с \"Копенхаген\", воденият от Нестор Ел Маестро отбор  ще срещне победителя между \"Апоел\" (Хайфа) и \"Аталанта\" . В Първа лига червените са единственият отбор с три победи, като головата им разлика е 7:0. След  успеха срещу \"Дунав\" (3:0)  Ел Маестро заяви, че  за първи път може да каже, че вижда отбора такъв, какъвто иска да бъде .", "date": "2018.08.07", "title": "ЦСКА призова за подкрепа срещу \"Копенхаген\", БНТ ще излъчва мача"}
{"url": "https://www.dnevnik.bg/bulgaria/2018/08/07/3293133_novite_koli_sus_zaduljitelen_bejov_kojen_salon_na/", "text": "Вносителят на \"Шкода\" \"Еуратек ауто\" очаквано спечели обществената поръчка за доставка на 50 автомобила за нуждите на Висшия съдебен съвет (ВСС) и съдилищата, съобщава  \"Капитал\" . Офертата за 13 автомобила висок клас за ВСС е 61 хил. лв. на автомобил (модел Superb Style 2.0 TSI), а за останалите 37, които ще се ползват от съдилищата, е 41 хил. лв. (Octavia). В комисията по избор на изпълнител са участвали членовете на ВСС Гергана Мутафова, която влезе в съвета като номинация на ГЕРБ, и Стефан Гроздев, който беше номиниран от ДПС. Обявената през май  обществена поръчка  привлече внимание заради множеството екстри, които бяха заложени в изискванията за 13 автомобила за съдебния съвет. Така например те трябваше да са задължително с бежов кожен салон. Освен това те трябва да имат автопилот, система за следене на пространството пред автомобила, с включена функция за аварийно спиране, парктроник със задни и предни паркинг сензори, със звукова сигнализация и камера за задно виждане, както и система за разпознаване на умора във водача. Още тогава беше ясно, че толкова прецизно разписаната поръчка силно стеснява кръга от потенциални изпълнители. Тогава от ВСС обясниха: \"Условие за наличие на кожена тапицерия в определен цвят е стандартно изискване при всички обществени поръчки за доставка на автомобили, възлагани от страна на публични възложители в рамките на Република България и ЕС.\" Другото обяснение за множеството екстри, което ВСС даде беше, че освен за транспорт на хора те се използват и за пренасяне на товари, а именно \"експресно доставяне на документи до различни институции, за превозване на консумативи и ИТ техника\". Освен от \"Еуратек ауто\" оферти е имало и от още две фирми - \"Рив комерс\" и \"Салекс консулт импекс\", които са били декласирани, тъй като не са предоставили информация, че разполагат със сервизи във всяка от областите София, Пловдив, Варна и Бургас. И двете дружества не са известни като дистрибутори на автомобили, а проверка в регистъра за обществените поръчки показва, че те са участвали в най-различни процедури.", "date": "2018.08.07", "title": "Новите коли на съдебния съвет със задължителен бежов кожен салон ще са \"Шкода\""}
{"url": "https://www.dnevnik.bg/sviat/2018/08/07/3293128_makedoniia_zadurja_7_dushi_zapodozreni_che_sa_se/", "text": "Македонските власти задържаха 7 души на възраст между 23 и 41 г., заподозрени, че са участвали в сражения в Сирия и Ирак, предаде агенция МИА. Задържането им е резултат от сътрудничеството с водената от САЩ коалиция за борба с тероризма и Сирийските демократични сили (SDF). Стама дума за два отделни случая, последвали полицейски акции през август 2015 и юли 2016 г., известни като делата \"Келия 1\" и \"Келия 2\". Не се уточняват имена (единствено инициали), нито се споменава с кои групировки биха могли да са свързани заподозрените. Според съобщението на македонското вътрешно министерство са предприети стъпки, за да могат седемте души да бъдат изправени пред съда. Европейските служби смятат , че стотици жители на страни от Западните Балкани (между тях над 100 от Македония) са се сражавали на страната на \"Ислямска държава\" или други радикални организации в Сирия и Ирак през последните години.", "date": "2018.08.07", "title": "Македония задържа 7 души, заподозрени, че са се сражавали в Ирак и Сирия"}
{"url": "https://www.dnevnik.bg/biznes/2018/08/07/3293135_avtobusnite_kompanii_junion_ivkoni_i_grup_pljus/", "text": "Автобусните компании \"Юнион Ивкони\" и \"Груп плюс\" ще се слеят в една компания, съобщава  \"Капитал\"  като се позовава на Комисията за защита на конкуренцията (КЗК), която трябва да одобри сделката. За целта в края на 2017 г. е учредено дружеството \"Транспект\" АД като негов представител е Георги Атанасов - управител на \"Юнион Ивкони\". Атанасов държи половината от акциите, а другата е в Петър Господинов, който участва в консултантски компании. Съдружници в \"Груп плюс\" са Галя Топалова и двама турски граждани. По-голямата автобусна компания на Галя Топалова обаче е \"Етап Адрес\". За миналата година приходите й са 8.3 млн. лв., а тези на \"Груп плюс\" - 1.7 млн. лв. В началото на годината обаче е имало преобразуване на двете компании на Топалова като част от активите на \"Етап Адрес\" са били прехвърлени на \"Груп Плюс\", а капиталът му увеличен от 180 хил. лв. на 2 млн. лв.", "date": "2018.08.07", "title": "Автобусните компании \"Юнион Ивкони\" и \"Груп плюс\" подготвят сливане"}
{"url": "https://www.dnevnik.bg/regioni/2018/08/07/3293141_na_1_septemvri_iambol_shte_podmeni_s_novi_vsichki/", "text": "От 1 септември автобусният парк по всички линии на градския транспорт в Ямбол ще бъде подменен с нови превозни средства, съобщиха от пресцентъра на общината. Новите автобуси са модел MAN A21-4610/3T/Voit и са с капацитет 32 седящи места. Те са климатизирани, оборудвани с всички съвременни електронни системи за сигурност, видеонаблюдение и контрол. Инвестицията е за над 1 млн. евро и се прави от \"Юнион Ивкони\". От фирмата превозвач подчертаха, че подмяната на автобусния парк няма да се отрази на настоящата цена на билета. Кметът на Ямбол Георги Славов заяви, че от 10 години се правят опити да се реши проблемът с транспортното обслужване в града. Той изрази задоволство, че общината ще притежава едни от най-комфортните, съвременни и екологични автобуси в страната.", "date": "2018.08.07", "title": "На 1 септември Ямбол ще подмени с нови всички автобуси от градския транспорт"}
{"url": "https://www.dnevnik.bg/evropa/2018/08/07/3293145_frenski_biznesmen_predlaga_da_plashta_globite_za/", "text": "Френският бизнесмен от алжирски произход Рашид Неказ заяви, че поддържа предложението си да плаща глобите, наложени в Дания по силата на новата забрана за носене на обществени места на ислямско було, закриващо изцяло лицето, предаде ДПА, цитирайки датски медии. Роденият във Франция активист и предприемач каза пред в. \"Берлингске\", че планира да посети Дания следващия месец, за да плати глобите, наложени след влизането в сила на забраната за носене на бурки на 1 август. В имейл до датския ежедневник Неказ добави, че лично той се противопоставя на никаба, но защитава \"правото да се носи никаб, както и правото да не се носи никаб\". Никабът е було, закриващо изцяло лицето с дупки за очите. Хиджабът е кърпа за глава, за която въведената в Дания забрана не важи, отбелязва ДПА. Агенцията припомня, че Неказ вече е плащал глоби в други европейски страни, включително Франция и Белгия, които въведоха аналогични забрани за носене на обществени места на дрехи, закриващи изцяло лицето. Първата глоба в Дания  бе наложена в петък . 28-годишна жена беше глобена с 1000 крони (156 долара) за носене на никаб в супермаркет в град Хорсхолм. При повторно нарушаване на забраната може да бъдат налагани и по-високи глоби. Според Мартин Хенриксен от Датската народна партия, която отдавна се бореше за въвеждане на забраната, ако Неказ плати глобата, сумата трябва да се смята за доход и глобената жена да бъде обложена със съответните данъци, съобщи агенция \"Рицаус бюро\". Датското правителство трябва да обмисли въвеждането на присъда до 14 дни затвор за повтарящи се случаи на нарушаване на забраната, призова Хенриксен./БТА", "date": "2018.08.07", "title": "Френски бизнесмен предлага да плаща глобите за носене на бурки в Дания"}
{"url": "https://www.dnevnik.bg/sviat/2018/08/07/3293143_sauditska_arabiia_zakri_profil_v_tuitur_zaplashil/", "text": "Напрежението между Саудитска Арабия и Канада  заради коментари за саудитски активисти  надхвърли територията на дипломацията и засегна болна за Рияд тема, след като профил в \"Туитър\" отправи към Канада заплаха от атентат, подобен на този от 11 септември 2001 г. В социалната мрежа потребителят Infographic_KSA (съкращението обозначава Кралство Саудитска Арабия) публикува монтаж със самолет на \"Ер Канада\", насочил се към емблематична, висока 533 м кула CN в най-големия град Торонто. Съдържанието на публикацията е недвусмислено. \"Както гласи арабската поговорка: \"Този, който се меси в онова, което не го засяга, намира неща, които не му харесват.\" Някои издания свързаха профила - който е на неправителствена организация и е потвърден от \"Туитър\" - със саудитското правителство, но без да дават подробности. Часове по-късно обаче  министерството на медиите в страната  обяви, че е поискало сваляне на профила, за да бъде проведено разследване по постъпило в институцията оплакване. Infographic KSA публикува извинение, преди страницата да стане недостъпна. Казва се, че самолетът е трябвало да символизира завръщането на посланика на Канада - изгонен от властите в Рияд - в родината му. Той обаче би трябвало да се завърне в столицата Отава, а известната кула CN e в Торонто. Появи се и и ново изображение - този път без самолет, но със същото послание. Групата се самоопределя като \"доброволчески проект с нестопанска цел на група саудитски младежи, които се интересуват от технологии и социални мрежи\". От замесените в 11 септември 19 души общо 15 бяха саудитски граждани.", "date": "2018.08.07", "title": "Саудитска Арабия закри профил в \"Туитър\", заплашил Канада със самолетен атентат в Торонто"}
{"url": "https://www.dnevnik.bg/biznes/2018/08/07/3293160_teatur_bulgarska_armiia_i_oshte_11_sgradi_shte_stanat/", "text": "Дванайсет обществени сгради в различни части от страната ще бъдат обновени по проекта \"Красива България\", така че да станат достъпни за хора с увреждания. Управителният съвет на фонда одобри предложенията, чиято обща стойност е близо 1.2 млн. лв. Това са театър \"Българска армия\", сградите на общините в Аксаково, Бяла Слатина, Девня, Разлог и Троян, Професионалната гимназия по компютърно програмиране и иновации в Бургас, Домът за пълнолетни лица с умствена изостаналост в село Церова кория и Медицински център - 1 в Гоце Делчев, Амбулаторно поликлинично здравно заведение в Левски, общинската поликлиника в Павликени, XI училище \"Николай Лилиев\" в Стара Загора. Дванайсетте сгради се посещават от над 400 хил. души годишно.", "date": "2018.08.07", "title": "Театър \"Българска армия\" и още 11 сгради ще станат достъпни за хора с увреждания"}
{"url": "https://www.dnevnik.bg/video/novinite_na_bnt/2018/08/07/3293165_video_drugite_novini/", "text": "40 припаднали заради завръщането на лятото Без електронни и бездимни цигари в заведенията От София до Варна по магистрала през 2024 г. Блокираха сайтове на Алекс Джоунс заради език на омразата Зейн пуска лятна изненада Песен на Дрейк не слиза от върха", "date": "2018.08.07", "title": "Видео: Другите новини"}
{"url": "https://www.dnevnik.bg/sport/2018/08/07/3293155_katrin_taseva_si_osiguri_vodeshta_rolia_na_svetovnoto/", "text": "Катрин Тасева спечели контролното състезание на националния отбор по художествена гимнастика преди световното първенство през септември. Тя изпревари Невяна Владинова и Боряна Калейн, което ѝ осигури водеща роля в отбора жени индивидуално за шампионата на планетата. След контролното старши треньорът Бранимира Маркова взе решение  Тасева  да играе на четири уреда на световното, а Владинова и Калейн – на три. Трите български гимнастички ще играят с топка и обръч, като Тасева ще има съчетания още с бухалки и лента, а Владинова и Калейн ще избират по един от двата уреда. Срокът за официално подаване на списъците с участнички и съчетания пред Международната федерация по гимнастика е 8 август. \"За тройката е ясна картината. Много съм доволна, че от предишното контролно има сериозен скок в подготовката на момичетата. Има какво да се желае още, но все пак има и месец до световното\", каза след състезанието председателят на федерацията  Илиана Раева . Според Раева всяка една от българските гимнастички в индивидуалната надпревара има голям шанс за многобоя на световното първенство. Председателят на федерацията обаче иска България да се цели в отборната титла. Световното първенство ще се проведе между 10 и 16 септември в София. \"Представихме се по-добре от предишния път. Подготовката ни върви добре и искрено се надявам, че ще успеем да запазим формата си до световното\", каза Тасева.", "date": "2018.08.07", "title": "Катрин Тасева си осигури водеща роля на световното по художествена гимнастика"}
{"url": "https://www.dnevnik.bg/photos/2018/08/07/3292587_fotogaleriia_izminaha_20_godini_ot_kurvavata_svetovna/", "text": "Малко след 10:30 на слънчевия август 1998 г. Али Мвадама вървял към банката срещу американското посолство в Найроби. 48-годишният кениец носел чек за осребряване. Когато е на по-малко от 50 метра от посолството, камион, зареден с експлозиви, избухва и превръща оживения бизнес район на столицата във военна зона.", "date": "2018.08.07", "title": "Фотогалерия: Изминаха 20 години от кървавата световна премиера на \"Ал Кайда\""}
{"url": "https://www.dnevnik.bg/bulgaria/2018/08/07/3293142_godishno_na_institutut_po_meteorologiia_ne_mu_dostigat/", "text": "Голяма част служителите в Института по метеорология и хидрология (НИМХ) в София и филиала във Варна са напуснали, като останалите работят извънредно. В морската столица не достигат хора, за да се сформира екип за денонощна работа, като освен прогнозни за времето работещите там обслужват и корабоплаването. Причината е, че годишно Българската академия на науките (БАН) отпуска с около 10 млн. лева по-малко, отколкото са необходими на НИМХ да изпълнява дейностите си, възложени от закона. Това обясни пред \"Дневник\" директорът на института Христомир Брънзов по  повод днешното отворено писмо , с което от НИМХ искат правителството да ги отдели от Българската академия на науките. Предложението е да станат самостоятелна научна организация и бюджетът ѝ да се определя от Министерството на образованието и науката. Поводът за отвореното писмо от днес са  15-те млн. лева, които БАН получи по спешност от правителството  след протести. Тогава от НИМХ са поискали към тях да бъдат насочени 1.19 млн. лева, но от академията са отпуснали едва 45 хил. лева, уточни Брънзов. Той посочи, че разногласията с академията на науките са от доста време. Причината е, че от института смятат, че годишният им бюджет трябва да бъде между 18 и 19 млн. лева, докато от БАН отпускат около 9 млн. лева. В резултат на това много от работещите напускат. \"Така синоптиците във Варна, които обслужват и корабоплаването, вече не са достатъчен брой, за да могат да сформират екип за денонощна работа. Около една четвърт от синоптичния екип в София е напуснал, като останалите работят извънредно, за да има прогнози за времето\", каза още Брънзов.  Той обясни, че сега ръководеният от него институт продължава да изпълнява задълженията си благодарение на допълнителните пари, които отпускат от Министерството на образованието и науката. По тази причина от НИМХ предлагат правителството да извади института от БАН \"с всичките му материални активи\" и да ги прехвърли към министерството. Същото предложение  изказа и министърът на образованието  Красимир Вълчев в края на юни. Ръководителят на института добави, че отношенията с БАН стават все по-трудни, като от академията постоянно искат от НИМХ да изготвя справки, анализи и концепции за развитие, като по този начин бавят работата му. Освен това заради изготвянето на тези допълнителни анализи малкото останали синоптици и експерти не могат да излязат в летен отпуск, което създава допълнително напрежение.", "date": "2018.08.07", "title": "Годишно на Института по метеорология не му достигат по 10 млн. лева, за да работи"}
{"url": "https://www.dnevnik.bg/zelen/2018/08/07/3293159_ima_risk_zemiata_da_se_prevurne_v_goresht_parnik_sochi/", "text": "Съществува риск Земята да се превърне в т.нар. от учените \"горещ парник \" и да се окаже в условия, при които средните температури в световен мащаб ще бъдат с 4-5 градуса Целзий по-високи от температурите в прединдустриалната епоха. Този сценарий е възможен дори ако се постигнат глобалните цели за намаляване на парниковите емисии от Парижкото споразумение за климата. Това са установили международен екип от учени в ново проучване,  публикувано  в Сборника на Националната академия на науките (PNAS). Климатът ще се стабилизира в дългосрочен план при средна глобална стойност от 4-5 °C, по-висока от прединдустриалните температури с морското равнище с 10-60 метра по-високо от днешното, се посочва в доклада. В момента глобалните средни температури са малко над 1°C над прединдустриалните и се покачват с 0,17 °C на десетилетие. Определени места на Земята ще станат необитаеми, ако \"парникът Земя\" стане реалност, предупреждават още учените.  Авторите правят заключението, че в момента е спешно да се ускори значително преминаването към световна икономика без въглеродни емисии. \"Въглеродните емисии от човешка дейност не са единствено определящи за температурата на Земята. Нашето изследване предполага, че глобалното затопляне с 2 °C, резултат от човешка дейност, може да предизвика други процеси на Земята (т.нар. \"обратна връзка\"), които да доведат до допълнително затопляне, независимо дали хората спрат да отделят парникови газове\", казва водещият автор Уил Щефен от Австралийския национален университет. Последиците от затоплянето ще бъдат \"масивни, понякога резки и несъмнено разрушителни\", предупреждават учените в изследването си. С преминаването на определен \"критичен праг\" е възможно да се стигне до необратима промяна на световния климат. Ще се задействат процеси като: размразяване на вечно замръзналите територии, загубата на метан-хидрати от океанското дъно, по-слабо поглъщане на въглерод в земята и водите, загуба на летния морски лед в Арктика и намаляване на антарктическия лед и полярните ледове. Авторите твърдят, че екстремните метеорологични условия, на които сме свидетели в момента по света, не могат да бъдат категорично свързани с този риска от прекомерно затопляне. Те обаче смятат, че настоящата гореща вълна в Европа може да е доказателство, че Земята е по-чувствителна към затоплянето, отколкото се смяташе досега. Добрата новина е, че най-тежките последици може да не се случат в продължение на следващия век или два. Лошата е, че човечеството няма да може да направим нищо, след като веднъж процесът започне. Какво можем да направим сега В същото време сега е времето, когато можем да предприемем мерки, с които да избегнем сценария \"Земя парник\", но това ще изисква фундаментално различно отношение и действия спрямо планетата. Авторите твърдят, че е необходима пълна преориентация на човешките ценности, смяна на поведението, опазване на горите и биоразнообразието, развитие на технологиите, които премахват въглеродния диоксид от атмосферата. Всички трябва да станем стопани на Земята. По думите на водещия автор, за да избегнем подобен сценарий трябва да пренасочим човешките действия от експлоатация към стопанисване на системите на Земята.", "date": "2018.08.07", "title": "Има риск Земята да се превърне в \"горещ парник\", сочи ново проучване"}
{"url": "https://www.dnevnik.bg/sport/2018/08/07/3293147_kurtoa_otnovo_e_propusnal_trenirovka_na_chelsi_v/", "text": "Вратарят на \"Челси\" Тибо Куртоа е пропуснал  втора поредна тренировка на отбора си , съобщава \"Скай спортс\", като се позовава на свои източници. Белгийският национал е свързван с преминаване в \"Реал\" (Мадрид). Според медиите в Англия това е причината за отсъствието му. Мениджърът на \"Челси\" Маурицио Сари каза наскоро, че иска да говори лично с вратаря. И добави, че в състава си трябва да има единствено футболисти с висока мотивация. Куртоа има опит с испанското първенство, като между 2011 и 2014 г. се състезава в \"Атлетико\" (Мадрид). Според \"Скай спортс\" първи избор на \"Челси\" при раздяла с белгиеца би бил Джак Бътланд от \"Стоук сити\".  \"Челси\" и \"Реал\" могат да участват и в друга сделка - очаква се мадридчани да дадат под наем Матео Ковачич за един сезон.", "date": "2018.08.07", "title": "Куртоа отново е пропуснал тренировка на \"Челси\" в очакване на трансфер"}
{"url": "https://www.dnevnik.bg/sviat/2018/08/07/3293174_starci_izbiagaha_ot_dom_za_vuzrastni_za_da_otidat_na/", "text": "Персоналът на дом за възрастни хора в германския район Дитмаршер установил в петък вечерта, че двама от гостите липсват, и уведомили полицията. Часове по-късно старците били открити на Wacken Open Air - вероятно най-големият фестивали за метъл рок в света. С неудоволствие двамата се отказали от плановете си, а полицията ескортирала таксито им обратно до дома, за да се увери, че те няма отново да поемат към сцените с любимата музика. Сред групите за феста от 1 до 3 август имаше имена като Danzig, Judas Priest, Hatebreed и In Flames. Той се организира от 1990 г. и вече са обявени първите групи, които ще свирят през лятото на 2019 г. и са останали по-малко от 10 000 билета. Случаят със старците веднага бе използван от организаторите, за да се напомни, че \"никога не си твърде стар за рок\". Те допълват, че Wacken е един от най-толерантните фестивали към хора с увреждания и че никога няма да проявят дискриминация към феновете само защото са много възрастни.", "date": "2018.08.07", "title": "Старци избягаха от дом за възрастни, за да отидат на метъл фест"}
{"url": "https://www.dnevnik.bg/sport/2018/08/07/3293194_iskaniiat_ot_fenovete_na_levski_vasil_panaiotov/", "text": "Полузащитникът Васил Панайотов подписа договор с \"Черно море\". Халфът се обвърза с отбора от Варна за две години, обявиха от клуба. Панайотов си тръгна от \"Левски\" в средата на юни и стана свободен агент. Ръководството на сините понесе много критики от привържениците заради раздялата с играча. Покрай ранното отпадане от евротурнирите фенове на \"Левски\" дори призоваха Панайотов да бъде привлечен обратно. Юношата на сините е играл още за \"Пирин\" (Гоце Делчев), \"Банско\", кипърския \"Агия Напа\" и полския \"Завиша\" (Бидгош), \"Берое\" и \"Стал Миелец\" в Полша.", "date": "2018.08.07", "title": "Исканият от феновете на \"Левски\" Васил Панайотов подписа с \"Черно море\""}
{"url": "https://www.dnevnik.bg/bulgaria/2018/08/07/3293132_nikolai_kolev_-_bosiia_produljava_gladnata_stachka_i/", "text": "Близо два месеца след началото на гладната си стачка, на 54-ия ден, Николай Колев-Босия казва, че не иска никой да прави избор вместо него. Няколко пъти се е опитвал да изгони реанимобила пред блока си, който стои там по нареждане на премиера Бойко Борисов, добави той пред репортер на \"Дневник\". По случая бе сформирана временната комисия в парламента, която проведе две заседания, но предвид лятната ваканция на депутатите и напредване на времето на гладуване надали ще се събира пак, обясни общественикът Пламен Даракчиев, който е във връзка с гладуващия поет. Николай Колев-Босия започна протеста си на 13 юни с искане на оставката на транспортния министър Ивайло Московски заради корупция в издаването на шофьорски книжки и паралелно с това - разпускане на парламента. \"На последното заседание на временната комисия председателят докладва събраните данни от прокуратурата и транспортното министерство. Основното твърдение беше, че данните на Колев са стари - от 2015 г. Един от експертите, помагащи на Колев - Кънчо Димитров, обаче опроверга депутатите. Още повече че в изложението имаше информация за миналогодишните арести през юни в ДАИ. След атака от гражданите, присъстващи на заседанието на комисията, мненията на членовете ѝ се разцепиха. Двама депутати - от БСП и \"Воля\", поискаха да се изслуша транспортният министър. Това, струва ми се, вече не е от кой знае какво значение - дали и кога ще заседават пак. Освен това Босия няма да спре да гладува и след оставка на Ивайло Московски\", смята Даракчиев. Той допълни, че депутатите в комисията са наблегнали на това, че с въвеждането на новата система за изпити на кандидат-шофьорите - с камери и бели стаи, всичко било приключено. От другата страна обаче подчертали, че човешкият фактор остава важен. \"Аз съм казал, не мога да си отменям думите за разлика от т.нар. българските политици. Аз държа на думата си\", подчерта Колев пред \"Дневник\" продължаването на глада вече 54-ти ден. Каза, че няма намерение да ходи в болницата и не се е срещал с никого от управляващите. Такава среща би била самоубийствена за представителите на властта, коментира Колев и заради това не очаквал нищо подобно. \"Духовно се чувствам прекрасно. Духът ми владее тялото ми, мисълта ми. Нямам проблеми нито с паметта, нито с каквото и да е\", обясни състоянието си Колев. Каза, че няколко пъти е направил \"строга забележка\" на паркирания пред блока му вече повече от 15 дни реанимобил. \"Предупредих ги, че ако не го махнат, ще се прехвърля да живея временно на друго място, където те няма да знаят. Един реанимобил означава спасени хора. Като са го тръснали пред мен - да си вардят задника от една страна, от друга да докажат, че съм симулант. Това не може да са нормални хора. Знаете ли колко струва поддръжката на един реаномобил денонощно да стои пред един дом. Това са лекар, шофьор и медицинска сестра\", продължи той. И допълни: \"Какви са те, че да ми управляват живота. Не може премиерът да решава аз от какво се нуждая. Че ако той слагаше по един на всеки човек... аз даже нямам опасност за живота все още. Да се слага по един реанимобил - това никъде го няма.\" Колев каза, че в края на юли си е направил експеримент, като отишъл в правителствената болница \"уж за преглед\". По думите му там лекарското становище не е било взето предвид. То гласяло, че гладуващият има общо влошаване на всички базови показатели. \"Заключението, което минава за лекарско и според което аз съм в прекрасно състояние и само дето не тропам ръченица, бе написано от пресслужбата на болницата\", заяви Колев. Обясни, че негов приятел лекар ще го прегледа днес. А на въпрос дали очаква оставки заради протеста му той обясни, че не очаква нищо - \"не може да се чака от глупави хора умни постъпки\". Лекари коментираха за \"Дневник\", че обикновено човек може да издържи без храна между 20 и 30 дни. Най-продължителната гладна стачка е на ирландски политически затворник Терънс Максъни, чиято 74-дневна стачка завърши със смъртта му през 1920 г.", "date": "2018.08.07", "title": "Николай Колев-Босия продължава гладната стачка и отказва някой да прави избор вместо него"}
{"url": "https://www.dnevnik.bg/evropa/evrofinansirane/oblasti/kultura/2018/08/07/3292848_muzikautor_iska_promeni_v_zakona_za_legalnoto_kopirane/", "text": "\"Музикаутор\" започва кампания за създаването на действащ механизъм за компенсации на авторите от частното копиране на техни произведения. Това може да се осъществи чрез промяна на действащия в момента чл. 26 от Закона за авторското право. \"Музикаутор\" е дружество, основано от композитори, автори и музикални издатели за управление на правата върху ползването на произведенията, които са създали. \"Уредената в Закона за авторско право регламентация за частното копиране в България Записаният в закона текст съдържа неясноти и непълноти, които в крайна сметка водят до обезсмисляне на механизма и липса на рентабилност за събиране на компенсационни възнаграждения на авторите\", коментираха пред \"Дневник\" от \"Музикаутор\". Като проблемни точки в закона в настоящия му вид \"Музикаутор\" посочиха облагането на информационните носители, но не и на записващата и копирна техника, което прави практически невъзможно събирането на възнаграждения за отпечатани произведения. Наложителна е и промяна на облагането на носители и устройства, които се внасят от други държави. В момента се облага вносът единствено от държавите извън ЕС, което е предпоставка за тъй като повечето информационни носители, които се внасят у нас, първо минават през някое от европейските пристанища. От дружеството твърдят, че правоносителите са ощетени и от разпоредбата, която към момента урежда компенсациите между 1 и 1.5% върху доставната стойност. Тази ставка е в пъти по-ниска в сравнение с възнагражденията, предвидени в останалите европейски законодателства. В противоречие с международно наложилите се стандарти е и фактът, че се облага доставната, а не продажната цена на стоките. Вследствие на тези проблеми в закона в момента постъпления от частно копиране в България не се събират. \"България е една от малкото държави, която, въпреки че е въвела световната практика за частното копиране, В резултат на това хиляди български и чужди автори са лишени от справедливо възнаграждение от десетилетия\", твърдят от \"Музикаутор\". От отказа от реално правоприлагане са засегнати не само авторите на произведения, а и държавата. Според закона 30% от събраните пари от компенсациите ще постъпят във фонд \"Култура\".  Компенсациите за авторските права се дължат не от обикновените потребители, които ползват носителите на информация (флашки, дискове и пр.), Събраните средства би следвало да бъдат разпределени между всички правоносители.  \"От 2011 г., когато компенсациите за частно копиране са разписани в закона, до днес механизмът не работи заради сериозни пропуски. Ето защо са належащи спешни промени, които да доведат до ревизиране на правната рамка\", обясняват от \"Музикаутор\".  В подкрепа на тази кампания дружеството започва петиция, в която български автори застават зад исканите промени. Паралелно с това от дружеството изпращат всяка седмица картички до министъра на културата Боил Банов, в които му показва какви са позитивите от работеща регламентация на компенсационните възнаграждения от частно копиране. Петицията може да бъде намерена на сайта на \"Музикаутор\", а сред първите автори, които застанаха зад исканията, са музикантите от групата JEREMY?. ", "date": "2018.08.07", "title": "\"Музикаутор\" иска промени в закона за легалното копиране на музика и книги"}
{"url": "https://www.dnevnik.bg/sviat/2018/08/07/3292984_stranata_postroena_vurhu_turgovski_barieri/", "text": "Налагането от президента на САЩ Доналд Тръмп на големи мита върху вноса в опит да защити работни места в страната, което разпали търговска война с Китай, върна протекционизма в световния дневен ред тази година. Това накара институциите, които защитават свободната търговия, да предупредят, че по-високите мита и други бариери пред свободната търговия могат да имат катастрофални последици за глобалната икономика. Роберту Азеведу, генералният директор на Световната търговска организация (СТО), казва, че търговските бариери, които възпират чуждестранните конкуренти, ще насърчат по-слабо конкурентоспособни индустрии да произвеждат повече. Той знае от първа ръка какво може (или не може) да направи протекционизмът. Азеведу идва от Бразилия, която в продължение на десетилетия имаше едни от най-високите  търговски бариери  в света, въпреки че е основен износител на суровини и е деветата по големина икономика. Макар Бразилия да започна да отваря своята икономика, тя все още е близо до дъното в най-новия индекс на търговската свобода на Heritage Foundation. Латинска Америка отдавна обича да оправдава протекционизма с аргумента за \"прохождащата индустрия\", според който митата благоприятстват растежа на водещите национални компании, които иначе биха били смазани от чуждестранната конкуренция. Голяма част от съвременна Бразилия бе построена с помощта на  протекционистки политики . От 50-те години на ХХ век бяха използвани търговски бариери и държавни субсидии, за да бъдат принудени големи автомобилостроители, включително Volkswagen, Ford, Fiat и Mercedes, да открият заводи в страната. Много неконкурентоспособни сектори - от текстила до компютрите - успяха да виреят благодарение на търговски политики, които направиха чуждестранните стоки прекалено скъпи за внос. Едва в началото на 90-те години на миналия век Бразилия започна да се отваря за света. Протекционизмът обаче остава важен елемент от принуждаването на чуждестранните играчи да произвеждат в страната. Митата върху внасяните камиони и автобуси възлизат на 132% от крайната цена, според едно изследване от 2014 година. Цената на продуктите на Apple е средно с 50% по-висока в Бразилия, отколкото в Съединените щати. Най-добрият, а понякога и единственият начин да се продава на 200-те милиона потребители в Бразилия е откриването на местен завод и превръщането в \"национален\" играч. Въпреки че  свободната търговия  стана своеобразна мантра през последните години, някои поставят под въпрос ползата от нея за нововъзникващите пазарни икономики. Икономистът от Cambridge University Ха Джун-чан твърди, че по-голямата част от страните, които защитават свободната търговия (като САЩ преди Доналд Тръмп да стане президент) са постигнали икономически просперитет единствено благодарение на протекционистки политики. Свободната търговия за развитите икономики е само средство да \"ритнат стълбата\" за развитие, така че нововъзникващите пазарни икономики да останат неконкурентоспособни, казва той. Тази идейна школа остава популярна в Латинска Америка. Бразилската промишленост все още разчита силно на защитата на търговските бариери и субсидиите. Миналата година СТО постанови решение срещу бразилската политика в областта на автомобилостроенето, известна като Inovar-Auto, която предостави стимули в размер на близо 8 милиарда долара на местните производители от 2010 година. Работните места са централна част от тази стратегия. През 2014 г. бяха осигурени много субсидии и данъчни отстъпки в опит да бъдат защитени работни места в момент, когато страната изпадаше в болезнена рецесия. Ако други страни наложат по-високи мита и продължат да водят търговски войни, може ли исторически защитени икономики като бразилската да извлекат полза? По ирония на съдбата завоят в посока протекционизъм идва в момент, когато Бразилия се опитва да отвори своята икономика и наскоро подаде молба за членство в клуба на богатите ОИСР (Организацията за икономическо сътрудничество и развитие). Кандидатурата ѝ е част от стремежа на бразилското правителство да си осигури повече чуждестранни инвестиции и да заложи по-силно на пазарните принципи в националната икономика. Междувременно  търговската война между Китай и САЩ  е малко вероятно да доведе до либерализиране на търговската политика в Южна Америка. Поддръжниците на свободната търговия в членката на Г-20 Бразилия твърдят, че сега е неблагоприятен момент за икономиката на страната, която все още се мъчи да се възстанови от рецесията. \"Тъй като Бразилия е толкова затворена икономика, тя в крайна сметка има много ниска производителност в сравнение с повечето развити държави. Ако сте по-конкурентоспособни, ставате по-производителни. Затова се нуждаете от по-голяма отвореност и по-дълбока интегрираност в глобалните снабдителни вериги\", казва Габриел Петрус, директор на бразилския клон на Международната търговска камара - бизнес организация, която защитава свободната търговия. Бразилия се готви за общи избори през октомври и някои водещи в проучванията на общественото мнение кандидати подкрепят донякъде националистически и протекционистки политики. Това, плюс дрънкането на оръжия между САЩ и Китай, навежда на мисълта, че е малко вероятно търговските битки по света да утихнат скоро. /БТА", "date": "2018.08.07", "title": "Страната, построена върху търговски бариери"}
{"url": "https://www.dnevnik.bg/sport/2018/08/07/3293188_real_madrid_shte_izpolzva_cherveni_ekipi_ot/", "text": "Червен и изработен от рециклирана пластмаса - това ще е третият екип на \"Реал\" (Мадрид) за идния сезон. От клуба обявиха, че целта е да се привлече вниманието към замърсяването на океаните. Ходът е част от кампания на \"Адидас\". Още преди две години  \"Реал\" и \"Байерн\" играха мачове с фланелки, изработени изцяло от рециклирана пластмаса от Индийския океан . \"Създаваме близо 300 милиона тона пластмаса всяка година\", казва нападателят Карим Бензема във видео. Марсело допълва: \"Всяка минута пластмаса колкото един камион за боклук влиза в океана.\" Посланието в клипа е, че надежда има, но е необходимо познание и креативност. По традиция \"Реал\" ще играе в бяло мачовете си, а резервният екип е черен.", "date": "2018.08.07", "title": "\"Реал\" (Мадрид) ще използва червени екипи от рециклирана пластмаса от океаните"}
{"url": "https://www.dnevnik.bg/skorost/2018/08/07/3293203_v_subota_bul_vasil_levski_shte_bude_zatvoren_v_raiona/", "text": "Заради ремонт бул. \"Васил Левски\" в района на Софийския университет \"Св. Климент Охридски\" ще бъде затворен за движение през събота и неделя. От понеделник ще бъде възстановено и движението на трамваите по линия 7 по бул. \"България\". Тогава обаче ще започнат ремонтите на пътните платна на булеварда, които ще бъдат затваряни на различни етапи. В началото на седмицата ще започнат и ремонтни дейности по булевард \"Арсеналски\", който няма да бъде изцяло затварян за движение. Това съобщи днес зам.-кметът на София по транспорт Евгени Крусев пред БНР. Той очаква затруднения в движението на автомобили по бул. \"България\" и призовава да се използва трамваят за достъп до центъра или да се заобикаля по алтернативните маршрути, които са по \"Цар Борис III\" или по \"Черни връх\".", "date": "2018.08.07", "title": "През уикенда бул. \"Васил Левски\" ще бъде затворен в района на Софийския университет"}
{"url": "https://www.dnevnik.bg/sviat/2018/08/07/3293171_germanski_elektromobil_se_zarejda_v_dvijenie_video/", "text": "Мюнхенска стартъп компания се възползва от силното баварско слънце това лято, за да тества най-новите подобрения на системата си за зареждане на автомобила Сион (Sion), който разработва. Това е автомобил, задвижван изцяло от слънчева енергия, който позволява, докато се кара, да се зарежда, информира ДПА. Германия най-вероятно няма да постигне целта си да пусне 1 млн. електромобила по пътищата до 2020 година, но правителството обяви през април, че е готово да предложи подкрепа за компаниите, които произвеждат батерии за електромобили. \"Соно Моторс\" (Sono Motors), която е основана през 2016 година, разработва \"Сион\" - напълно електрическо превозно средство, което има вградени слънчеви панели в корпуса си. Може да се зарежда със слънчева енергия, от електрическата мрежа или от други електромобили. Производството ще започне през втората половина на 2019 г. в един от германските заводи на компанията. Тя има около 5000 поръчки, като целта ѝ е да започне да ги продава за 16 хил. евро догодина. Сион ще има 330 слънчеви клетки на покрива, капака на предницата и отстрани. Акумулаторната система ще предлага възможност за изминаване на около 250 километра, преди да е необходимо ново зареждане. Имаме подгряване на седалката, климатик, голяма информационна система, където мога да свържа телефона си интерактивно, което означава, че имам един цялостен автомобил, който е много опростен, без излишен лукс, каза главният изпълнителен директор и съосновател на компанията Лаурин Хан. /БТА", "date": "2018.08.07", "title": "Германски електромобил се зарежда в движение (видео)"}
{"url": "https://www.dnevnik.bg/sviat/2018/08/07/3293214_erdogan_shte_e_na_durjavna_vizita_v_germaniia_na_28_i/", "text": "Турският президент Реджеп Тайип Ердоган ще е на държавно посещение в Германия на 28 и 29 септември, обяви говорител на германския президент Франк-Валтер Щайнмайер, цитиран от ZDF. Информацията за точните дати на посещението дойде седмица и половина след като в. \"Билд\" писа за покана, отправена към Ердоган от Берлин.  Тогава \"Билд\" съобщи , че е предвидено визитата да включва военни почести и държавен банкет. \"Ройтерс\" отбелязва, че говорителят не е уточнил дали посещението ще включва разговори с германския канцлер Ангела Меркел. Нейният екип пък първоначално отказа да коментира информацията, пише агенцията. Визита на Ердоган бе планирана още за пролетта. Тя обаче се оказа неосъществима, след като в Турция бяха свикани извънредни избори. Тогава Германия и няколко други държави, в които живеят многобройни турски общности, забраниха прояви на турски официални лица в месеците преди вота. Решението даде повод на Ердоган и неговата Партия на справедливостта и развитието (ПСР)) да отправят месеци наред остри нападки към Германия и други западни страни.", "date": "2018.08.07", "title": "Ердоган ще е на държавна визита в Германия на 28 и 29 септември"}
{"url": "https://www.dnevnik.bg/sviat/2018/08/07/3293204_italiia_zabrani_reklamata_na_hazart_vremennata_zaetost/", "text": "Сенатът на Италия одобри във вторник правителствен указ, с който се прави почти невъзможно използването на трудови договори, които не са безсрочни, и се въвеждат наказания за фирми, изнасящи производство в чужбина. Освен това се забраняват всички форми на рекламиране на хазарт, защото ощетяват семейните финанси и са насочени срещу най-слабите членове на обществото, съобщи \"Ройтерс\". Сигурността на пазара на труда бе един от основните лозунги в предизборната кампания на Луиджи ди Майо, лидер на лявото популистко движение \"Пет звезди\". От 1 юни той е министър на икономиката в правителство на коалицията с десните национал-популисти от \"Лига\". Приемането на текста, който Ди Майо нарича \"указ за достойнството\", стана много бързо. Той бе написан в началото на юли, вече е одобрен от долната камара на парламента в Рим и след съгласието на 155 сенатори (срещу 125 \"против\") става закон. Предишният премиер - лявоцентристкият Матео Ренци, прокара два закона, с които либерализираше възможността работодателите да наемат служители за ограничен срок. Ди Майо обещаваше преди изборите да отмени новия режим и успя с твърдения, че масово се злоупотребявало с такива договори. Новият пакет мерки прави за фирмите доста скъпо използването на временна заетост. За да се прекрати практиката на непрекъснато подновяване на такива договори, вече се въвежда ограничение това да е допустимо за не повече от две години след сключването на договора. След това работодателят трябва да предложи безсрочен договор. Повечето от сдруженията на предприемачите критикуват промените, но те имат масова подкрепа сред избирателите, посочва \"Ройтерс\". За една година от юни 2017 г. са създадени почти 400 000 временни работни места, докато броят на договорите за безсрочно наемане са намалели с 83 000, сочат най-новите данни. Указът обаче не решава проблема пред младите италианци - продължава да действа система, в която по-възрастни служители с опит, наети при предишните правила, са по-добре защитени от отстраняване, докато младите получават предложения предимно за временна заетост с малко права или бонуси. Въпреки това Ди Майо заяви: \"Това е първият указ от десетилетия, който не е диктуван от лобита и прикрити интереси - най-после обикновените хора вкараха гол.\" Поредното от множество опити да се съживи растежът на третата по големина икономика в еврозоната предвижда и санкции на бизнесмените, изнасящи дейност в чужбина. Ако това стане в рамките на 5 години, след като са получили правителствени средства или данъчни облекчения, те трябва да ги върнат в размер между 2 и 4 пъти получената сума. Освен това прибегналите до аутсорсинг са длъжни да върнат дейността си в Италия. С указа се увеличават и компенсациите, които работодателите трябва да изплатят на служители, за които съд е постановил, че са отстранени незаконно. Проучване на агенция IPSOS показа, че сред избирателите подкрепата за мерките се движи между 55% и 75%. На най-много симпатии се радват глобите за аутсорсинг, следвани от по-високите обезщетения и забраната за рекламиране на хазарт. За да не създава впечатление, че пакетът мерки въвежда само ограничения на работодателите, в него има и стимули за тях. Който наеме на безсрочен договор хора на възраст до 35 години през 2019-2020 г., получава облекчение за осигуровките, които трябва да плаща. В първите 3 години те достигат до 3000 евро годишно. На дребните фирми в земеделието и хотелиерството се позволява да плащат на временно наети с ваучери, а не да подписват трудов договор. Забраната за рекламиране на хазарт засяга и финансирането на спортните клубове, където - особено във футбола - непрекъснато се сключват договори с компании за залози. В средата на юли Ди Майо предупреди собствениците да не сключват подобни договори, \"защото те няма да струват повече от хартията, на която са отпечатани\". Освен това министърът им напомни, че внесеният проектозакон предвижда прекратяване на съществуващте договори за реклама и спонсорство на компании за хазарт до 30 юни 2019 г. Той ги предупреди, че ще се смятат за невалидни споразумения, сключени между одобряването на указа ос правителството и публикуването му като одобрен закон. Текстът трябва да влезе в сила от 1 януари 2019 г., но Ди Майо говори за времето след 2 юли. Това засяга поне два случая във футбола - тригодишният договор на \"Рома\" с Betway и новият договор за 7 млн. евро на \"Бацио\" с Marathonbet.", "date": "2018.08.07", "title": "Италия забрани рекламата на хазарт, временната заетост и изнасянето на производство в чужбина"}
