{"url": "https://www.dnevnik.bg/sport/2018/08/26/3301813_snimka_na_denia_zrelishtnata_katastrofa_na_fernando/", "text": "Последното участие на Фернандо Алонсо на легендарната писта \"Спа\" в   приключи още в първата обиколка. Испанският пилот на \"Макларън\" беше блъснат от Нико Хюлкенберг при спирането за първия завой, като нямаше никаква вина. На снимката: Алонсо \"прелита\" над нищо неподозиращия Шарл Леклер (\"Заубер\") след удара с Хюлкенберг.", "date": "2018.08.26", "title": "Снимка на деня: Зрелищната катастрофа на Фернандо Алонсо в Гран при на Белгия"}
{"url": "https://www.dnevnik.bg/bulgaria/2018/08/26/3301500_nai-komentiranoto_v_dnevnik_sankciite_na_sasht_sreshtu/", "text": "1.  САЩ спират помощите за Русия и блокират достъпа ѝ до финансиране от понеделник  - 429 коментара 2.  Според говорителя на Кремъл Путин и Меркел са се разбрали да пазят \"Северен поток 2\"  - 271 коментара 3.  Търговският регистър продължава да не работи  - 247 коментара 4.  Руският конкурент на \"Тесла\" - сглобен от \"Калашников\" в купе от 1973 г. (видео)  - 233 коментара 5.  Учени откриха най-горещата планета в Млечния път, където дъждът е като лава  - 228 коментара 6.  Коен смята, че Тръмп не става за президент и е готов да говори пред Мюлър, заяви адвокатът му  - 222 коментара 7.  Пол Манафорт, бивш шеф на кампанията на Тръмп, влиза доживот в затвора  - 219 коментара 8.  Сенатор Джон Маккейн прекратява лечението си  - 212 коментара 9.  Борисов за новия шеф на Търговския регистър: Аз не мога сам да ги назначавам, това ми беше подадено  - 208 коментара 10.  Цитат на деня: Отстранете ме и пазарите ще се сринат   - 207 коментара.", "date": "2018.08.26", "title": "Най-коментираното в \"Дневник\": Санкциите на САЩ срещу Русия"}
{"url": "https://www.dnevnik.bg/skorost/2018/08/26/3299724_fotorazkaz_pejo_riftur_-_naslednikut_na_putnicheskiia/", "text": "С над 4 млн. продажби \"Пежо Партнер\" е ключов модел за френската компания, като от 1996 година на сериозно търсене се радва и пътническата версия \"Типи\", намерила над 1.2 млн. купувачи. Нейният наследник от есента ще е и в България, но вече с различно име – \"Рифтър\". От \"Пежо\" са наясно, че със смяната на името рискуват, но го правят, защото това е ясен знак колко различен е новият модел. Подобен ход компанията направи и с \"Експерт\", като неговата пътническа версия вече се продава като \"Травелър\".", "date": "2018.08.26", "title": "Фоторазказ: \"Пежо Рифтър\" - наследникът на пътническия \"Партнер\""}
{"url": "https://www.dnevnik.bg/sport/2018/08/26/3301662_kimi_raikonen_e_blizo_do_nov_dogovor_s_ferari/", "text": "Финландският пилот Кими Райконен е близо до нов договор с \"Ферари\" съобщава \"Аутоспорт\". Ветеранът е част от Формула 1 от 2001 г. и след отказването на Фернандо Алонсо може да стане пилотът с най-дълъг стаж в шампионата. Контрактът на Ледения с \"Ферари\" изтича в края на сезона, но според \"Аутоспорт\" е много вероятно соченият за негов заместник Шарл Леклер да премине в \"Хаас\". Роденият в Монако пилот е част от академията на \"Ферари\" и прави много силен първи сезон за \"Заубер\". Появиха се информации, че Леклер може да стане съотборник на Себастиан Фетел, но от \"Ферари\" може да предпочетат да не го ангажират с очаквания. Скудерията има добри връзки както с \"Хаас\", така и със \"Заубер\", след като дава двигатели и на двата отбора. Райконен е част от \"Ферари\" от 2007 г. Той караше за Скудерията до 2009-а, като спечели титлата още в първия си сезон за отбора. След това изкара две години в Световния рали шампионат (WRC), а през 2012 г. се върна във Формула 1. От 2014 г. той отново стана част от Скудерията, но последната му победа е от март 2013 г., когато беше пилот на \"Лотус\". В последните сезони Райконен често е спряган за оттегляне от шампионата, но в крайна сметка винаги подписва едногодишни договори с \"Ферари\". През сезон 2018 Ледения се представя силно, след като успя осем пъти да се качи на подиума (две втори и шест трети места).", "date": "2018.08.26", "title": "Кими Райконен е близо до нов договор с \"Ферари\""}
{"url": "https://www.dnevnik.bg/sport/2018/08/26/3301664_noviiat_golmaistor_na_cska_viarva_che_otborut_e_v/", "text": "Нападателят на ЦСКА Мауридес не се притеснява от двете поредни загуби, които червените допуснаха в рамките на няколко дни. ЦСКА отпадна от Лига Европа от \"Копенхаген\" и от  \"Лудогорец\" в Първа лига , което свали тима от върха в класирането. Според Мауридес червените могат да отговорят. \"Във футбола няма отбор, който винаги да побеждава. Затова е много важно да имаш силна психика и хладен ум. Като дойде уикендът, да излизаш за победа и винаги да гониш трите точки. Треньорът ни отправи много важно послание, че загубата в никакъв случай не трябва да ни кара да вървим с наведени глави. Ние сме хора, а не машини и е възможно да има и други такива неуспехи. Важното е да продължиш напред след това. Сигурен съм, че още в следващите мачове ще покажем това. Няма причина да навеждаме глава\", каза нападателят в интервю за предаването \"Код Спорт\". През уикенда червените срещат аутсайдера \"Витоша\". Според Мауридес засега ЦСКА се движи добре. \"За нас мога да кажа, че вървим добре. Четири победи от пет мача и една загуба е отлично. Просто трябва да поддържаме ритъма и който издържи най-дълго, ще триумфира. Просто трябва да търсим победата във всеки мач\", добави той. Според него нивото на българския футбол и това в Европа е по-високо от бразилския. \"Много приятно съм изненадан, защото нивото е наистина добро. Дори мога да кажа спокойно, че е най-високото, на което съм играл до момента в кариерата ми. Много съм щастлив, че съм тук и ще дам всичко за ЦСКА.\" Дотук нападателят има осем гола в девет мача за ЦСКА и се справя отлично като заместник на  продадения Фернандо Каранга .", "date": "2018.08.26", "title": "Новият голмайстор на ЦСКА вярва, че отборът е в битката за титлата"}
{"url": "https://www.dnevnik.bg/bulgaria/2018/08/26/3301665_pet_puti_e_iskano_ot_firmata_da_popravi_putia_po_koito/", "text": "Пет пъти институциите са искали от фирмата изпълнител да поправи пътя, по който вчера катастрофира автобус в Своге. При инцидента загинаха 16 души, а други 21 бяха ранени. Това се разбра от думите на регионалния министър Николай Нанков и главния прокурор Сотир Цацаров след среща в Министерския съвет на всички ръководители на отговорните ведомства при такива случаи. Министър Нанков обясни, че през 2011 г. въпросният пътен участък е възложен за рехабилитация. Парите за това са дошли от специфична процедура - чрез заем от Световната банка. През декември 2016 г. участъкът е въведен в експлоатация, като приемателната комисия го е приела след рехабилитацията \"без забележки\". Фирмата, изпълнила рехабилитацията, е \"ТРЕЙС СВОГЕ\". След това обаче местната Пътна полиция на няколко пъти е сигнализирала за повишена честота на катастрофи в този участък. Затова до 27 юли 2018 г. Агенция \"Пътна инфраструктура\" пет пъти е уведомявала фирмата, изпълнила проекта, че трябва да бъдат отстранени дефекти по пътя. Това е било в гаранционния срок след рехабилитацията, обясни още Нанков. Резултат обаче от сигналите на държавните институции не е имало и фирмата не е поправила участъка, се разбра от думите на главния прокурор Сотир Цацаров. Той обясни, че проверката на прокуратурата е в три направления. От една страна, ще се проверят действията на шофьора Григор Григоров. Той е собственик и на фирмата превозвач - \"Мобилус - 5\" ООД, в която има още един съдружник, който също шофира шестте автобуса на дружеството. Досега експертиза е установила, че в участъка е имало ограничение на скоростта до 49 км в час, а автобусът по време на катастрофата се е движел с 53 км в час, обясни Цацаров. Проверява се и дали е имало отклоняване на вниманието му по време на шофиране. Проверка на МВР е установила, че Григоров има два издадени акта - за неизползване на колан и за неправилно паркиране, както и седем фиша. Сред наказанията му няма такова за употреба на алкохол. Изследванията сега са показали отново, че при шофирането вчера не е имало алкохол и наркотици в кръвта му. Той има шофьорска книжка от 1977 г., а от 1991 г. всички квалификации. Второто направление на проверката е на фирмата превозвач. Транспортният министър Ивайло Московски заяви, че тя е била длъжна да уведоми Изпълнителната агенция \"Автомобилна администрация\" за осъществения \"случаен превоз\". За него трябва да се съобщават на агенцията мястото на тръгване и пристигане, часовете, маршрутът на придвижване и др. В случая това задължение не е било изпълнено. Освен това конкретният автобус не е преминал задължителен годишен технически преглед, което е трябвало да се случи на 5 август тази година. Третото направление на прокурорската проверка ще бъде състоянието на пътя, настилката, начин на полагането ѝ, изпълнението на договора за рехабилитация и причините за катастрофите в района, обясни Цацаров. Той допълни, че една от констатациите заради повишената концентрация за катастрофи там била, че шофьорите губят контрол над превозното средство и навлизат в насрещното движение. Председателят на транспортната комисия в парламента Халил Летифов заяви, че с началото на новия политически сезон в комисията ще бъдат обсъдени предложения за законодателни промени, сред които и въпросът с коланите в по-старите автобуси и поставянето им при по-новите. Ивайло Московски обясни, че няма евронаредба, която да задължава България да въведе задължителни колани при старите автобуси, в които няма. Вътрешният министър Валентин Радев припомни, че ведомството готви три нови закона, свързани с движението по пътищата.  Междувременно от Института за пътна безопасност съобщиха, че утре сутрин тяхна експертната група ще започне независимо разследване на причините, довели до тежкия пътнотранспортен инцидент.", "date": "2018.08.26", "title": "Държавата пет пъти е искала фирмата строител да ремонтира пътя при Своге, но без успех"}
{"url": "https://www.dnevnik.bg/bulgaria/2018/08/26/3301685_bashtata_na_prezidenta_ne_e_vidial_choveka_s_trikolkata/", "text": "Влизам в кръстовището и пред мен няма никой. Нищо не виждам\", - с тези думи бащата на президента Румен Радев Георги описа пред Би Ти Ви ситуацията, при която на 17 август на кръгово кръстовище в Харманли блъсна човек с инвалидна триколка. За инцидента се разбра вчера от видео, вероятно от охранителна камера, пуснато в мрежата за споделяне youtube. Заради съмнения, че е имало опит инцидентът да бъде потулен, прокуратурата започна разследване. То установи, че полицията в Харманли е  съставила акт на човека в триколката. Би Ти Ви информира, че Георги Радев шофира от 40 години и има талон за изряден шофьор. Съпругата му Станка Радева свидетелства пред медиата, че триколката просто връхлетяла върху тях. Пред БНТ министърът на вътрешните работи Валентин Радев коментира, че било от незнание, било по други причини фактите около дребния инцидент са подменени. \"Видях се с началниците и с директора на областната дирекция на МВР в Хасково, разпитвах ги защо не е стигнало до нас. Не искам да ги оповестявам преди края на проверката, но убеждението ми е, че са подменени. Или е повлияно, или от незнание, или кой знае какво, но фактите не са такива. Този, който е констатирал автопроизшествието, е направил така, че ситуацията е една, а той я е описал по друг начин\", каза Радев. За катастрофата родителите скрили от сина си, но ден по-късно той им гостувал за събора на селото и разбрал за случая. Вчера държавният глава се въздържа да отговаря на журналистически въпроси по тази тема.", "date": "2018.08.26", "title": "Бащата на президента не е видял човека с триколката (допълнена в 20.37)"}
{"url": "https://www.dnevnik.bg/sport/2018/08/26/3301645_livurpul_izprati_vratar_za_dve_godini_v_turskiia/", "text": "Вратарят Лорис Кариус е изпратен под наем за две години в турския \"Бешикташ\", съобщи \"Ливърпул\", чиято собственост е германецът. За трансфера се говореше отдавна, като \"черните орли\" от Истанбул бяха доста настойчиви и дори предложиха да откупят стража. 25-годишният Кариус има 49 мача за червените от \"Анфийлд\", след като през 2016 година пристигна от \"Майнц\". Бъдещето му през новия сезон беше неясно предвид покупката с рекорден трансфер на Алисон от \"Рома\". Германският страж беше със статут на титуляр през миналия сезон, но допусна груби грешки във финала на Шампионската лига срещу \"Реал\" (Мадрид), които се оказаха и решаващи за крайния успях. \"Всички в \"Ливърпул\" желаят успехи на Лорис по време на наема му в Турция\", се казва в сайта на клуба.", "date": "2018.08.26", "title": "\"Ливърпул\" изпрати вратар за две години в турския \"Бешикташ\""}
{"url": "https://www.dnevnik.bg/biznes/2018/08/26/3301695_sled_139_g_viarna_slujba_franciia_se_otkazva_ot/", "text": "Френският телекомуникационен оператор \"Оранж \"(Orange) - бившият Франс телеком (France Telecom) - ще престане да предлага абонаменти за стационарни телефони от 15 ноември 2018 година, 139 години след създаването на първата телефонна мрежа в Париж, съобщи БТА като се позовава на сайта на вестник \"Паризиен\". Прекъсването на комутаторната телефонна мрежа ще се прави постепенно в рамките на няколко години. Първият етап предвижда след три месеца новите клиенти на \"Оранж\" или тези, които сменят адреса си, вече да не могат да ползват класическа фиксирана телефонна линия, като ще им бъде предложена услуга с \"бокс\" (кутия). Едва през 2023 година операторът ще започне постепенно да прекъсва телефонна мрежа в отделни общини. \"Ще има улеснени процедури за възрастните хора\", увери пресслужбата на \"Оранж\". С повсеместната поява на смартфоните, французите все по-масово се отказват от стационарните телефони. От 2012 година до днес употребата им е намаляла наполовина.", "date": "2018.08.26", "title": "След 139 г. вярна служба Франция се отказва от стационарните телефони"}
{"url": "https://www.dnevnik.bg/bulgaria/2018/08/26/3301696_zaradi_denia_na_traur_borisov_otmeni_uchastie_vuv/", "text": "Министър-председателят Бойко Борисов отменя посещението си в Албания заради обявения в понеделник ден на национален траур в памет на жетвите от тежката катастрофа край Своге, съобщи правителствената пресслужба. Българският премиер беше поканен да участва в неформалната среща на премиерите на шестте страни от Западните Балкани за регионалната икономическа интеграция. На форума в Дуръс е предвидено да се обсъжда изработването на обща визия за Стратегията за интеграция на шестте страни от региона, както и създаването и укрепването на Регионалното икономическо пространство. Освен министър-председателите, в събитието участие ще вземат еврокомисарят по европейската политика за съседство и преговори за разширяване Йоханес Хан и президентът на Европейската банка за възстановяване и развитие Сума Чакрабарти.", "date": "2018.08.26", "title": "Заради деня на траур Борисов отмени участие във форум за Западните Балкани"}
{"url": "https://www.dnevnik.bg/photos/2018/08/26/3301688_fotogaleriia_karnavalut_v_noting_hil_pri_zasileni/", "text": "Едно от най-големите улични партита в Европа - карнавалът в Нотинг Хил, се провежда по улиците на едноменния лондонския квартал в последната събота на август и продължава до понеделник. Карнавалът се организира от местните имигрантски общности от 1964 г. насам.", "date": "2018.08.26", "title": "Фотогалерия: Карнавалът в Нотинг Хил при засилени мерки за сигурност"}
{"url": "https://www.dnevnik.bg/sport/2018/08/26/3301751_fetel_specheli_gran_pri_na_belgiia_i_vurna_intrigata/", "text": "Себастиан Фетел спечели Гран при на Белгия и прекъсна серията от победи на световния шампион във Формула 1 Люис Хамилтън. Германският пилот триумфира за трети път в своята кариера на легендарната белгийска писта след 2011 и 2013 г. Втори зад него остана Хамилтън, а трети на подиума се нареди Макс Верстапен. Победата е пета за германеца от началото на сезона. Благодарение на успеха си Фетел съкрати аванса на Хамилтън на 17 точки в генералното класиране. Фетел вече има 52 победи и излезе на трето място в историята на Формула 1. Той изпревари четирикратния световен шампион Ален Прост. Пред Фетел са единствено Михаел Шумахер (91) и Люис Хамилтън (67). \"Невероятно е, че имам повече победи от Прост, той е емблема на нашия спорт. Имах страхотен старт и успях да изпреваря Люис. Той ме притисна в края на първата обиколка след рестарта, но се справих\", каза Фетел след финала. Състезанието започна много интересно, след като още на първия завой имаше голямо сблъскване. Фернандо Алонсо беше ударен отзад от Нико Хюлкенберг, който не успя да спре. Испанецът нямаше какво да направи и връхлетя върху Шарл Леклер от \"Заубер\". Тримата отпаднаха, а Кими Райконен пък потъна в класирането заради спукана задна гума. След завоя Червената вода Фетел успя да изпревари Хамилтън и поведе колоната. След това излезе кола за сигурност, а при рестартирането на състезанието британецът за малко пристисна лидера, но безуспешно. При спиранията в бокса не се случи нищо изненадващо, а класирането не се промени. Най-голям скок направи Макс Верстапен, който успя да изпревари двете коли на \"Форс Индия\" Серхио Перес и Естебан Окон. Следващият старт за сезона е Гран при на Италия, след седмица на пистата \"Монца\".", "date": "2018.08.26", "title": "Фетел спечели Гран при на Белгия и върна интригата за титлата"}
{"url": "https://www.dnevnik.bg/biznes/2018/08/26/3301750_bulgarski_eksperti_pregovariat_v_kipur_za/", "text": "Разговори на експертно ниво между компетентните органи на България и Кипър по казуса \"Олимпик\" вече текат в Никозия. Първата среща от започналия процес на консултации се състоя в петък в Никозия, като информация за нея не бе обявена официално, съобщи кореспондентът на БНР в кипърската столица. От България са пристигнали експерти от Министерството на финансите и други компетентни органи и са имали контакти с техни колеги от Службата за контрол на застрахователните компании и гаранционния фонд на Кипър, потвърди източник на БНР. Разговорите, които са в съвсем начален етап, целят уточняване на детайлите по процеса на ликвидация на \"Олимпик\" и бъдещите плащания на потърпевшите в България. Поставен е и въпросът за споделяне на отговорностите за тези плащания между Кипър и България. Както БНР вече съобщи, 50 млн. евро може да достигне дължимата сума към засегнати от \"Олимпик\" след обявяването му в ликвидация, според оценки на този етап. Кореспондентът на радиото информира, че напрежението сред кипърските застрахователни органи е много високо, тъй като тази сума на практика ще трябва да се плати от кипърците, от застрахованите шофьори на моторни превозни средства в Кипър, чрез техните застрахователни премии. Неофициално вече се коментира, че е възможно да се стигне до повишаване, дори удвояване на техните отчисления към гаранционния фонд, които сега са в размер на 5%. Българският клон на \"Олимпик\" не е правил вноски в кипърския гаранционен фонд, обяви през тази седмица пред БНР неговият генерален мениджър Акис Папахристодулу. Повече яснота по процедурата ще има след 12 септември, когато съдът в Никозия ще разгледа внесения иск за обявяване на \"Олимпик\" в несъстоятелност. Дотогава компанията трябва да калкулира какви суми трябва да върне на своите клиенти за периода на прекратените предсрочно застраховки, а самата процедура ще започне след съдебното решение, каза също пред БНР временният ликвидатор на компанията Павлос Накузи.", "date": "2018.08.26", "title": "Български експерти преговарят в Кипър за ликвидацията на \"Олимпик\""}
{"url": "https://www.dnevnik.bg/sport/2018/08/26/3301765_valverde_triumfira_vuv_vtoriia_etap_ot_vueltata/", "text": "Алехандро Валверде спечели втория етап от Обиколката на Испания 163.5 километра между Марбея и Каминито дел Рей. Испанският ветеран измина дистанцията за 4:13.01 часа и надви във финален спринт Михал Квятковски от \"Скай\". Победата е 120-а в професионалната кариера на Куршума и десета във Вуелтата. Валверде беше сочен за фаворит преди етапа и успя да отговори на очакванията, след като беше най-силен на финала. Денят завърши с изкачването от трета категория Алто де Хуадалорсе. В него темпото беше много високо и \"Скай\" и \"Мовистар\" бяха в челни позиции за своите лидери. Квятковски тръгна първи около 200 метра преди финала, но Валверде разви по-добре своя спринт и победи. След два етапа Квятковски има аванс от 14 секунди пред Валверде, а трети в генералното класиране е Вилко Келдерман на 25 секунди. Следват Лоран Де Плюс (+0.28) и Йон Исагире (+0.30). От претендентите за генералното класиране най-много време загуби Илнур Закарин, който завърши на 1.01 минути зад Валверде. Руснакът от \"Катюша\" имаше и падане, след което не успя да се върне в групата. Четири минути загуби Винченцо Нибали, който все още не е напълно възстановен от счупения прешлен, който имаше в Обиколката на Франция. На повече от 13 минути завършиха Петер Саган и досегашният носител на червеното трико Роън Денис, който спечели първия етап. В понеделник предстои третият етап, който 178 километра между Михас и Алаурин де ла Торе.В него има две изкачвания, но финалът е равнинен и дава шанс на спринтьорите.", "date": "2018.08.26", "title": "Валверде триумфира във втория етап от Вуелтата, Квятковски облече червената фланелка"}
{"url": "https://www.dnevnik.bg/sport/2018/08/26/3301766_gimnastichkite_specheliha_oshte_dva_medala_ot_turnira/", "text": "България завърши участието си на Световната чалъндж купа в Казан с един сребърен и два бронзови медала. След бронзовото отличие, което ансамбълът взе в многобоя в събота, в деня на финалите на отделните уреди съставът спечели сребро и бронз. Сребърното отличие беше за ансамбъла на Весла Димитрова. Симона Дянкова, Елена Бинева, Лаура Траатс, Мадлен Радуканова и Стефани Кирякова останаха втори на пет оббръча. Те получиха оценка 22.600, а Русия взе златото с 23.100. Боряна Калейн взе бронз също на обръч. Тя беше оценена с 19.550, а четвърта се нареди другата българска гимнастичка Катрин Тасева.", "date": "2018.08.26", "title": "Гимнастичките спечелиха още два медала от турнира в Казан"}
{"url": "https://www.dnevnik.bg/biznes/2018/08/26/3301496_do_dni_shte_bude_obiavena_poruchkata_za_stroitel_na/", "text": "През следващата седмица ще бъде обявена обществената поръчка за изграждането на лот 3.2 на автомагистрала \"Струма\" през Кресненското дефиле за над 800 млн. лв., съобщи председателят на управителния съвет на агенция \"Пътна инфраструктура\" Светослав Глосов, цитиран от пресцентъра на институцията. Крайният срок за завършването на магистралата е 2023 г. и ако не го спази, България ще трябва да върне на Брюксел цялата сума на финансирането на магистралата. Участъкът през дефилето е най-сложният за изпълнение и оспорван от природозащитниците, заради което е и забавянето. Окончателният вариант е трафикът да се раздели на две части: в посока Гърция през съществуващия сега път през дефилето, а в посока София - по нов път по на изток. По-рано този месец агенцията избра за изпълнител на тунела \"Железница\", който предхожда участъка в самото дефиле - т. нар. лот 3.1. За изпълнител е избрано обединението \"АМ Струма тунел 2018\". В него влизат свързваната с директора на \"Лукойл\" Валентин Златев \"Джи Пи груп\", \"Глобал кънстръкшън\" и \"Виа план\" с оферта 185 млн. лв.  Конкуренти обаче обжалват избора.  Участъкът Кресна - Сандански се очаква да е готов още тази година, а Благоевград - Крупник - през 2020 г.", "date": "2018.08.26", "title": "До дни ще бъде обявена поръчката за строител на \"Струма\" в Кресненското дефиле"}
{"url": "https://www.dnevnik.bg/photos/2018/08/26/3301536_fotogaleriia_katastrofata_-_kakvo_se_sluchi/", "text": "Шест часа след катастрофата при Своге, при която загинаха 16 души, Министерството на вътрешните работи показа снимки от мястото на трагедията.", "date": "2018.08.26", "title": "Фотогалерия: Катастрофата - какво се случи"}
{"url": "https://www.dnevnik.bg/sport/2018/08/26/3301546_barselona_vze_trudna_pobeda_pri_gostuvaneto_na/", "text": "Барселона\" спечели втора поредна победа в  Ла Лига , след като стигна до трите точки при гостуването на \"Валядолид\" след 1:0. Единственото попадение вкара Усман Дембеле в началото на второто полувреме. Визитата в Кастия и Леон обаче не се оказа толкова лесна за каталунците, които в големи периоди от двубоя имаха проблеми с домакините. Освен голът на Дембеле шампионите имаха половин дузина положения да стигнат до по-убедителен успех, но ги пропиляха. В добавеното време на срещата технологията за видеоповторения спря домакините, след като гол на Кеко беше отменен заради засада. Съдията Рикардо де Бургос Бенгоечея обаче дълго изчакваше намесата на видеоарбитрите, за да отсъди. След двама кръга съставът на Ернесто Валверде е с пълен актив от шест точки и все още няма допуснат гол, като е отбелязал четири. Общо каталунците са в серия от три поредин победи, включвайки и последния мач от миналия сезон срещу \"Реал сосиедад\". Ернесто Валверде направи една промяна в състава си от  първия мач , като вместо Нелсон Семедо започна Филипе Коутиньо. \"Барселона\" изглеждаше много офанзивно, след като бразилецът действаше в средата на терена до Ракитич и Серхио Бускетс, а в атака бяха Лионел Меси, Луис Суарес и Усман Дембеле. \"Валядолид\", който в първия си мач измъкна точка като гост на  \"Жирона\"  се надяваше на добро представяне в първото си домакинство. Бяло-виолетовите подкрепяни от феновете си на \"Хосе Сория\" и започнаха вдъхновено. Първата опасност беше именно на сметката на домакините още в петата минута, след като Юнес Юнал стреля под гредата, но Марк-Андре тер Стеген се прояви отлично и спаси. Последваха добри минути за \"Барселона\", като Меси, Суарес и Дембеле се разиграха. Тримата имаха по един шанс пред себе си, но не успяха да се възползват. \"Валядолид\" пък чакаше своите моменти на контраатака, като в 30-ата минута трябваше Жерар Пике да се намесва решително. Меси успя да играе само веднъж с топката в наказателното поле на \"Валядолид\", след като домакините го изолираха по най-добрия начин. Освен това аржентинецът 14 пъти загуби топката и постоянно беше охраняван от двама или дори трима в бяло-виолетови фланелки. В крайна сметка след 75% притежание на топката и седем удара, \"Барселона\" не успя да намери целта през първото полувреме, подобно и на първия си мач за сезона срещу \"Алавес\". След почивката каталунците вдигнаха още малко оборотите и заиграха изцяло в половината на домакините. Голът на успокоението падна в 57-ата минута, когато точен беше Усман Дембеле. Французинът получи пас от Сержи Роберто и се озова непокрит в наказателното поле, като преодоля Масип с плътен удар по диагонала. В заключителните 20 минути \"Валядолид\" вече погледна по-смело в атака, след като знаеше, че няма какво да губи. Футболистите в бяло-виолетово опитаха няколко добри атаки, а най-чистата възможност се откри пред Дуйе Чоп в 76-ата минута. Централният нападател стреля с глава, но право в ръцете на Тер Стеген, който нямаше проблеми. За \"Барселона\" в края на мача дебют направи и новото попълнение Малкъм. Бразилецът не влезе срещу \"Алавес\", но този път Ернесто Валверде му даде няколко минути, когато Малкъм замени сънародника си Коутиньо. В края \"Валядолид\" беше по-опасният отбор и дори притисна каталунците. В третата минута на добавеното време Кеко се разписа след изстрел с глава, а публиката на \"Хосе Сория\" избухна. В крайна сметка технологията VAR отчете, че нападателят на \"Виляреал\" се намира в засада при подаването към него.", "date": "2018.08.26", "title": "\"Барселона\" взе трудна победа при гостуването на \"Валядолид\""}
{"url": "https://www.dnevnik.bg/bulgaria/2018/08/26/3152963_curkvata_pochita_dnes_svetite_muchenici_adrian_i/", "text": "Православната църква почита днес паметта на светите мъченици Адриан и Наталия. Те са живели по времето на император Максимиан, който останал в историята с жестоки гонения срещу християните. Легендата разказва, че войниците на Максимиан намерили в една пещера 23 човека, които твърдо отстоявали своята вяра, войниците ги вързали и отвели при Максимиан, който опитал всичко, за да ги склони да се откажат - закани, мъчения и жестоки изтезания. На изтезанията станал свидетел Адриан, знатен и богат човек, близък с императора. Той бил езичник и много се впечатлил от необяснимото за него търпение на християните. Адриан започнал сам да ги разпитва какво ще получат от своя Бог за тяхното страдание. Слушайки ги, той разбрал Божествената истина, казал на писарите, като записват осъдените на смърт, да запишат и неговото име заедно с имената на мъченици, защото и той повярвал в техния Бог и с радост искал да умре за него. Тази постъпка не останала ненаказана - императорът заповядал да го оковат във вериги и да го отведат в тъмница, където били затворени останалите мъченици. Адриан имал млада жена - Наталия, която изповядвала християнството. Когато научила за мъченията, на които бил подложен мъжът й, тя побързала да отиде при него в тъмницата, за да му даде сили. Тя прислужвала на мъчениците, грижела се за християните, а скоро след кончината на мъжа си и тя се споминала, като заспала вечния си сън до неговия гроб. Имен ден празнуват всички, които носят името Адриан, Адриана, Наталия. Името Наталия идва от латински и означава родна, рождена. Адриан идва от името на древен град в Северна Италия, дал името на Адриатическо море.", "date": "2018.08.26", "title": "Църквата почита днес светите мъченици Адриан и Наталия"}
{"url": "https://www.dnevnik.bg/sport/2018/08/26/3301495_stoianovich_vidia_problem_s_fizicheskata_podgotovka_v/", "text": "Треньорът на \"Левски\" Славиша Стоянович е впечатлен от  силното си начало начело на отбора . Той записа четири поредни победи, но заяви, че вижда проблем с физическата подготовка. \"Не съм и мислил за такъв старт. Мисля стъпка по стъпка и мач за мач. Сега ще анализираме това, което направихме. Очевидно имаме проблем с физическата подготовка. Има доста голямо желание и мотивация, но отстъпваме във физическо отношение. Трябва да сме постоянни през целите 90 минути\", каза той пред \"Диема спорт\". Поредният му успех начело на \"Левски\" дойде при 2:1 срещу \"Етър\" във Велико Търново. \"През първото полувреме имахме контрол и още шансове за гол. През второто полувреме изгубихме спора за средата на терена. \"Етър\" започна да създава шансове. Не мога да съм доволен от второто полувреме. Трябва да сме по-зрели. Пуснахме домакина да осъществи натиск\", допълни треньорът.", "date": "2018.08.26", "title": "Стоянович видя проблем с физическата подготовка в \"Левски\" и поиска отборът да е по-зрял"}
{"url": "https://www.dnevnik.bg/detski_dnevnik/2018/08/26/3300964_durjavnoto_finansirane_na_chastnite_uchilishta_ne/", "text": "Частните училища и детски градини нямат интерес да се възползват от възможността за държавно финансиране, която новият училищен закон дава от началото на тази година. Това се разбира от статистика, предоставена на \"Дневник\" от Министерството на образованието и науката (МОН). В системата за финансиране, за която правителството отпусна около 2 млн. лв., са се включили едва 15 от всички 216 частни образователни заведения в България. Средства за издръжка на дейностите по възпитание и обучение на децата и учениците получават 6 детски градини (три във Варна и по една в София и Търговище) и 9 училища (едно в София и по две във Варна, Велико Търново, Добрич и Пловдив). Останалите странят от държавното финансиране заради изискването да приемат 20% от учениците - деца да бъдат с изявени дарби или специални образователни потребности, без такса.  Възможността за държавно финансиране на частните училища и градини предизвика големи  спорове при приемането на новия училищен закон  през 2015 г. Основният аргумент против приемането й беше, че с парите от държавния бюджет ще се субсидират училища, които би трябвало да се издържат от таксите за обучение. Обратната теза пък гласеше, че държавата е длъжна да осигури сумата, необходима за задължителното по Конституция образование на всеки ученик, и да остави на него и семейството му решението къде да бъдат вложени парите - в държавно или частно учебно заведение. Като компромис - по предложение на Реформаторския блок и с подкрепата на ГЕРБ, частните училища и градини бяха задължени със закона  да приемат 20% от учениците без такса , ако те са показали дарби в науката или изкуствата. Година след въвеждането на новата схема Мария Каменова от Българската асоциация на частните я оценява като неефективна.\"Училищата и детските градини не искат да се възползват от държавното финансиране заради тази квота. Ако приемат 20% от децата без такса, не биха могли да си покрият разходите\", коментира пред \"Дневник\" тя. От образователното министерство обясниха, че поради краткото време, откакто държавата финансира частните училища и градини, засега от нововъведението. \"Дневник\" направи опит да се свърже с директори на учебни заведения, които са се възползвали от държавна субсидия, но не успя да се свърже, за да коментират ефекта й. Светлана Харизанова, директор на частното училище \"Леонардо да Винчи\" в Русе, което не се е включило в системата за държавно финансиране, обаче прогнозира, че и малкото й колеги, които са се съгласили да участват, ще се откажат.\"Квотата за учениците без такса трябва да се премахне. Не знам дали колегите, които се съгласяват да приемат 20% от децата без такса, ще увеличат таксите за останалите ученици, или няма да успеят да си покриват разходите. Но тази квота дискриминира децата\", коментира тя пред \"Дневник\". Според Харизанова е невъзможно още в първи клас да се прецени кое дете е с дарби и кое - не. Освен това успехите на едно дете могат да се променят в периода на обучение, а договорите с родителите се сключват за целия период, а не клас по клас. ", "date": "2018.08.26", "title": "Държавното финансиране на частните училища не проработи"}
{"url": "https://www.dnevnik.bg/photos/2018/08/26/3300953_fotogaleriia_kuchetata_policai/", "text": "Днес е международният ден на кучето. В развъдника и обучителен център за полицейски кучета празниците и почивните дни са малко. А животните не спират да тренират през цялото време, понякога и по 7-8 часа на ден. През тренировъчния център на МВР в София на обучение минават всички кучета – патрулни, на гранична полиция, на специаилзираните отряди за откриване на взривове и наркотици. Вито е на 7 години, скоро може и да го пенсионират, но в школата го наричат най-доброто куче. Обучаван е за патрул, има невероятен нрав, стриктен е. Не позволява обаче никой да се доближи до треньора му. И е готов на всичко, за да го предпази.", "date": "2018.08.26", "title": "Фотогалерия: Кучетата полицаи"}
{"url": "https://www.dnevnik.bg/evropa/2018/08/26/3300486_bezsilni_pred_populizma_shvedskite_socialdemokrati/", "text": "При последния път, когато шведската Социалдемократическа партия не успя да стигне върха на национални избори, Първата световна война бе на едва два месеца. Никоя друга политическа сила не е доминирала в европейска страна така, както лявоцентристката партия. Тази епоха обаче върви към края си, пише \"Файненшъл таймс\". На изборите в Швеция на 9 септември социалдемократите почти със сигурност ще отбележат най-лошия си резултат за повече от век. Едно посещение в Тролхетан, индустриален град в Западна Швеция, показва защо. Някога дом на автомобилната компания \"Сааб\", Тролхетан традиционно масово гласуваше за социалдемократите. Сега \"Сааб\" е фалирала, повличайки със себе си голяма част от работните места, които осигуряваха подкрепата за партията. Градът с население 49 хил. души има и още един проблем – този месец банда младежи  запали коли  в предградие, където живеят много имигранти. Това бе поредният случай от вълната подобни престъпления, заляла Швеция. Премиерът социалдемократ Стефан Льовен се обърна към младежите с думите: \"Какво, по дяволите, правите?\". В Тролхетан недоволството от правителството е осезаемо. Според един от жителите социалдемократите не са изпълнили обещанията си: \"Те вложиха повече пари в имиграцията, отколкото във възрастните – тях ги е грижа повече за хората, които идват в Швеция през последните две или три години, отколкото за онези, които са изградили системата\". Негов приятел, който възнамерява да гласува за дясноцентристка партия, коментира: \"Социалдемократите не вършат добра работа. Аз работя пет дена в седмицата, а някои просто си седят у дома и не вършат нищо. Социалдемократите подкрепят мързеливия начин на живот, а на много хора им писна от това\". Нови общества Социалдемократите в Швеция, както и другаде в Европа понесоха поражения заради настъпилите в обществата промени. Подобряването на благосъстоянието доведе до това по-малко избиратели да се интересуват от въпроси като трудовите права, докато в същото време лявоцентристите се опитваха да намерят отговори на опасенията, свързани с глобализацията и имиграцията. \"Социалдемокрацията се издигна, когато индустриалното общество бе във възход. Днес има ново общество, в което много от старите партии се справят зле на фона на възхода на десните популисти\", коментира Улф Бьерелд, преподавател в Университета в Гьотеборг и активен социалдемократ. Подкрепата за социалдемократите е около 25%, което я прави все още най-голямата партия, но е доста под получените през 2014 г. 31%. Макар сегашното, водено от социалдемократите правителство да е смятано за едно от най-слабите от десетилетия насам, партията има шанс да се задържи на власт, защото основната дясноцентристка Умерена партия също се очаква да отбележи рекордно ниски резултати. Главните печеливши след изборите по всяка вероятност ще бъдат партиите в крайните части на политическия спектър –  антиимигрантската Шведски демократи  и бившите комунисти от Лявата партия. През 2015 г. Льовен затвори границата на Швеция след рязко увеличаване на броя на търсещите убежище, а правителството затегна правилата за имиграцията. Според Йонас Шостед, лидер на Лявата партия, социалдемократите са заели по-твърда позиция в голяма степен за да спрат отлива на избиратели към популистите от Шведски демократи. Малин Стал, 20-годишен кандидат на социалдемократите, смята, че Шведски демократи просто предлагат \"лесни отговори: ако изгоните всички мигранти, всички проблеми ще бъдат решени. Ако продължите да повтаряте това, някои хора ще започнат да го вярват.\"", "date": "2018.08.26", "title": "Безсилни пред популизма: шведските социалдемократи преживяват историческа криза на доверието"}
{"url": "https://www.dnevnik.bg/sport/2018/08/26/3301590_futbolnite_machove_v_bulgariia_shte_zapochnat_s_minuta/", "text": "Ръководството на Българския футболен съюз (БФС) съобщи, че всички срещи от Първа и Втора лига в неделя и понеделник ще започнат с минута мълчание в памет на жертвите в  тежкия пътен инцидент с автобус край Своге  в събота. \"Ръководството на БФС и клубовете-членове на БФС изразяват своите искрени съболезнования на семействата и близките на загиналите в катастрофата, която помрачи съботната вечер на България. Бог да прости загиналите и да помага на техните близки да преодолят ужасната болка от загубата\", написа страницата на БФС. В неделния ден има два мача от Първа лига - \"Славия\" срещу \"Лудогорец\" и ЦСКА срещу \"Верея\", както и един от Втора лига. Кръгът в двете професионални лиги завършва в понеделник. В събота  16 души загинаха, а други 26 са ранени , след като автобус се преобърна край шосето на. Правителството обяви 27 август за ден на национален траур.", "date": "2018.08.26", "title": "Футболните мачове в България ще започнат с минута мълчание в памет на жертвите край Своге"}
{"url": "https://www.dnevnik.bg/bulgaria/2018/08/26/3301604_kratki_novini_edin_chovek_zagina_i_stotina_biaha/", "text": "Иран възобнови преговорите с Русия за нова АЕЦ Иранският министър на енергетиката Реза Ардаканиян заяви, че Техеран е възобновил преговорите с Русия за изграждане на нова атомна електроцентрала с капацитет 3 GW, предадоха световните агенции, цитирани от БНР.В Иран вече работи един построен от Русия ядрен реактор - \"Бушехр\", който е първата иранска ядрена електроцентрала. През 2014 г. Москва подписа сделка с Техеран за построяване на още осем реактора в Иран. Серия от три земетресения, първото с магнитуд 6 по Рихтер разлюлаха тази нощ Западен Иран, като според местни медии са причинили смъртта на двама души и наранявания на над 200, предаде АП, цитирана от БТА. По данни на Геологическия институт на САЩ другите две земетресения са били с мощност 4.4 и 4.2 съответно с епицентър край град Джаванруд в провинция Керманшах.", "date": "2018.08.26", "title": "Кратки новини: Иран възобнови преговорите с Русия за нова АЕЦ"}
{"url": "https://www.dnevnik.bg/bulgaria/2018/08/26/3301615_povecheto_raneni_v_katastrofata_pri_svoge_sa_v_tejko/", "text": "Четирима ранени при вчерашната автобусна катастрофа при Своге са с опасност за живота, съобщи проф. Николай Габровски от клиниката по неврохирургия на \"Пирогов\". 16 души загинаха, а 18 са в болница при инцидента вчера около 17 ч. на хлъзгав завой в Искърското дефиле. По информация на кмета на софийското село Световрачене, откъдето са повечето пътували, Светла Николова, сред жертвите е 13-годишно момче. Шестима души са в спешната болница. Травмите им са тежки, а това означава, че \"динамиката на събитията е много голяма\", каза медикът пред Би Ти Ви. В болница \"Света Анна\" (бившата Окръжна) също са настанени шестима. Всички са в тежко състояние, в реанимация, но са стабилизирани. Във ВМА са двама пострадали, също в тежко състояние и стабилизирани. Шофьорът и собственик на транспортната фирма Григор Григоров е в \"Царица Йоанна\". За живота му няма опасност. Обобщение за инцидента вчера четете  тук.   Кадри от катастрофата вижте  тук. Хронология на случилото се четете  тук. Хронология за жертвите на пътя при пътуване с автобус четете  тук .", "date": "2018.08.26", "title": "Повечето ранени в катастрофата при Своге са в тежко състояние"}
{"url": "https://www.dnevnik.bg/v_pamet/2018/08/26/3301614_pochina_senator_djon_makkein/", "text": "На 81 години почина сенаторът републиканец Джон Маккейн, бивш военнопленник във Виетнам и кандидат за президент на САЩ през 2008 г. Това съобщи неговата канцелария, предаде БТА като цитира световните агенции. Маккейн се бореше с агресивна форма на мозъчен тумор, диагностицирана през юли 2017 г. През 1967 г. самолетът на Джон Маккейн е свален над Северен Виетнам по време на мисия за бомбардировка. Той е ранен тежко и прекарва над пет години в плен. През 1982 г. е избран в Камарата на представителите, а през 1986 - Сената на САЩ. През 2000 г. не успява да спечели кандидат-президентската номинация на Републиканската партия, но успява през 2008. Тогава се явява с подгласник Сара Пейлин, но беше победен от Барак Обама. Настоящи и бивши политици в САЩ почетоха паметта на сенатора  Джон Маккейн бе изтъкнат критик на президента Доналд Тръмп. Съгласно партийната дисциплина обаче той изрази подкрепа за Тръмп, след като той спечели републиканската номинация. През октомври 2016 г. оттегли подкрепата си след скандални разкрития за отношението на Тръмп към жените. След това Джон Маккейн редовно критикуваше настоящия президент на САЩ. \"Изпращам своите най-дълбоки съчувствия и уважение към семейството на сенатора Джон МакКейн\", написа тази нощ в \"Туитър\" президентът на САЩ Доналд Тръмп по повод смъртта на сенатора, предаде Ройтерс. Министърът на отбраната Джеймс Матис заяви, че със смъртта на МакКейн \"ние губим човек, който неотклонно изразяваше най-добрите идеали на нашата страна\".  Лидерът на мнозинството в Сената Мич МакКонъл каза, че \"в ера, изпълнена с цинизъм относно националното единство и публичните институции\", животът на Джон МакКейн е ярък пример за \"безграничен патриотизъм и саможертва\"  Бившият президент демократ Барак Обама и съпругата му Мишел припомниха, че малцина от американците са били подложени на изпитания, през които е минал сенаторът от Аризона, нито има се е налагало да проявяват смелост като неговата. \"Но всички ние можем да се стремим към тази смелост, за да поставим над себе си голямото добро\", написа бившата президентска двойка. Експрезидентът републиканец Джордж У. Буш заяви: \"Животът на някои хора е толкова ярък, че е трудно да си представим, че той ще свърши. Някои гласове са толкова звънливи, че е трудно да си помислим, че са заглъхнали. Джон МакКейн беше човек с дълбоки убеждения и патриот от висш ранг\".  Губернаторът на Аризона Дъг Дюси изтъкна, че Джон Маккейн е \"американец, който няма никога да бъде забравен\". Той е гигант. Икона. Американски герой. Но ние тук, у дома, сме най-горди да го наричаме аризонец\". ", "date": "2018.08.26", "title": "Почина сенатор Джон Маккейн"}
{"url": "https://www.dnevnik.bg/kultura/2018/08/26/3169868_ivan_odi_doma_-_razkaz_za_sluchka_s_bulgarski_turisti/", "text": "Татрите в Чехословакия са място за отдих не само за тукашните хора. Те са пълни с чужденци, които идват с големи автобуси и пълнят хотелите. Или пък пристигат с леки спортни коли и изпълнят малките къщици, които носят английското име \"бънгало\". Та една такава върволица от четири български коли пристигна в Татрите, именно в местността Бистрица. Колите, не че бяха българска фабрикация, но бяха купени с валута от България и носеха български номера. Тази група беше от хора, организирани в Туринг клуба на София. Водач й беше Иван. Няма нужда да му казвам името, защото поради своята пъргавина и сръчно водене на колата, която просто хвърчеше, всички му викаха Иван Фърчилото. Та тоя Иван Фърчилото доведе групата в Татрите, за да ги настани в бънгала да си починат, пренощуват и после да продължат пътя си из цяла Европа... Той се почеса под огромния черен каскет... С тоя каскет и мустачките Иван много напомняше гордия изглед на Сталин...  Като влезе в ресторанта, неговата фигура привлече вниманието на персонала. Те почнаха да си шепнат: Тоя като Сталин!  И това стигаше, за да се разберат помежду си. От очите бликна лъч на омраза при това име. То им заговори за войната, за съветската армия, които дойдоха по стъпките на германците. И сега изведнъж тоя нов човек с такъв изглед заговори на управителя на ресторанта на руски език, твърде разпространен у нас: - А вие, пане, руснак ли сте? – го запита той още преди да му поиска паспорта. Българинът отговори отрицателно дори с главата си и поиска маса, за да обядват на нея 16 души българи. ...Той не знаеше, че в тая местност през 68-а година пристигна и група български войници. Те се опитаха да вразумят словашките бунтовници. Да ги повърнат отново към строящия се социализъм с помощта на шмайзерите си. Това място се нарича и днес Бистрица. Никой тук не беше забравил как тогава войниците се целеха дори по техните деца, за да накарат родителите им да се предадат на \"окупаторите\". Това са минали работи и Иван не можеше в тоя момент да си ги спомни. Ала паметта на тукашните хора не беше дотолкова отслабнала И затова управителят на хотела повторно запита: - Вие руснак ли сте? - А, не – с национална гордост възкликна Иван – аз съм българин! - Значи от окупаторите, нали? – с изкривено лице каза управителят. - О, не, ние сме туристи. Идваме с колата си да посетим вашите Татри и да обядваме във вашия ресторант, като нощуваме в бънгало. След това ще продължим из Европа, в Германия и - Добре, добре, искате да останете и обядвате тука ли? – спокойно каза, като овладя себе си управителят. - Да, искаме храна в ресторанта, но ще живеем не в хотела, а на бънгало. Знаете, там е по-евтиничко за нас. Пък можем и да си послужим с нашите продукти. Донесли сме си домати, чушки, луканка. Вие много тънки ястия правите, пък нашите хора са свикнали на червеничка супа, та - Червена като кръв, нали? Тия думи и тонът на управителя накараха Иван изведнъж да трепне и се изплаши. \"Какво иска да каже тоя човек, та ми напомня за кръв. – си помисли той. Може би, ама от тогава са се минали вече 5 години\". Чехите се усмириха дори в Прага, радват се на свободата си. Вече не възстават против социализма, от който се бяха толкова много изпоплашили. Ето, че изведнъж тоя човек му казваше \"кръв\". Дали пък не искаше да напомни за събитията в Прага? То това там в центъра може, но тука в Балкана, в Татрите, де ти го знаят какво са правили войските. Войска, можеш ли я заптиса... - Кога ще доведете вашите хора? В 12 точно можете ли? - Разбира се, ние сме вече хора с европейска култура и възпитание. Българите в душата си са туристи. Точно в 12 ще бъдем тука на масата. - На оная маса ще се разпоредя да ви приготвят – посочи управителят една маса близо до стената, далеч от прозореца. Фърчилото изхвърча при своите хора и им свирна със своята шофьорска свирка, за да ги събере. Някои вече бяха разтворили чантите си да си извадят от там храна и да си я носят със себе си в ресторанта... - ...учете се на култура и на културно държание. Каквото ви дадат това и ще ядете на масата. А сетне си дояждайте в бънгалото каквото си носите. Аз вече му предложих коняк \"Плиска\". Той уж отказа, но ще го приеме, какви ще ги дъвче? Кой хотелиер се отказва, като му подхвърлиш нещичко българско? Те тука мрат за сливовица и нашите коняци. Да сте готови, като ви свирна след един час да се явите тука, да сте дисциплинирани. Групово ще отидем, като добър колектив, за да се представите както трябва. Пък вие тъй си похапнете тука в колата като ви е мерак за нашенско. Никой няма да ви види... ...Когато подир час Фърчилото свирна със свирката си, за да ги събере, защото се бяха пръснали, веднага край него се насъбраха, наизлизаха от колата, като още дъвчеха суджучета или кашкавал. - Браво, похвали той колектива си. Тъй ви харесвам, култура е това. Европата да ни види какво е то ред и дисциплина! Българите за пример да им служат. Масата ни е определена. Дамите добре се пременили, роклите да имат най-много 25 сантима дължина. Стига толкова, ние от Париж се водим! Дамите носеха и големи чанти, защото в тях имаше по нещо, което бяха приготвили за разменна търговия – ще дадат нашенска ракия, а ще получат тукашна вносна стока. Влязоха в ресторанта, управителят им показа масата със студен поклон, като запита съвсем официално: - Всички ли дойдоха? - Да, всичките – му отговори Фърчилото – 16 души, дами и кавалери. (Той като усвоил вече местните обичаи, не казваше другари, а дами.) – Колата оставихме навън, при бънгалата, защото още не са приготвени леглата. Българите, както шумно влязоха, тъй шумно и дръпнаха столовете, за да насядат около масите далеч от прозореца. Погрижил се беше човекът да не им е студено, да не им духа от прозореца. Донесоха им поливката. Някои се мръщеха като я сърбат, други не искаха да я пипнат, че нямала барем малко пиперец. Свинското хубаво, тлъсто, ама без хляб хапва ли се, като трябва да гълташ тия кнедли? От поливката някои покапаха на бялата покривка. Тлъстото свинско също течеше от някои вилици, като нямаше хлебец да го затиснеш. - Ох, пардон, оцапах ви бохчата! – пошегува се някой като напомняше някогашния посетител тука с дисагите и гюловото масло. Сега носеха само коняк, и то \"Плиска\" и троянска сливовица. - Ама и вие сте едни – разсърди се като на шега Фърчилото – Цялата Европа обиколихте и още не можете да ядете като културни хора! Все ще разсипете по покривката. - Саде кнедли, да бяха дали малко хлебец, тогава да хапнеш човешки. А те пък и покривката да пазим чиста, зер бълха ще ги ухате да я операт. - Със свинско не се дава хляб, хапнете го тук тъй, пък ще си добавите хляба в колата. - А ти защо не се пазари с хляб да ни дадат манджата? - Претенции! – разсърди се Фърчилото – Можеш ли да искаш в такъв ресторант? Не го ли виждаш оня там, управителя, като бог те гледа от облаците, та ще му и претендираш за един залък хляб... ...На всички Фърчилото отговори с две думи: - Хайде стига, излизайте. Ял, не ял, сега ще плащаме. Дояждайте си суждучета, горнооряховски ли, троянски ли, каквито имате Аз ще платя. Когато след продължилия час обяд, българските туристи излязоха навън с надеждата да се нахранят по нашему те всички изохкаха, завикаха и някой се затича обратно в ресторанта да търси Фърчилото. Гледката беше неочаквана и при това ужасна! На всичките коли беше нарисувано с разкривени букви, с блажна зелена и червена боя, по български. Очевидно някой малко грамотен човек го беше нарисувал. На всяка кола беше написано: ИВАН ОДИ ДОМА! - Брей, какво е това? – викаха възмутените българи. – Написано с блажна боя? Как сега ще го махнем? Как да го изтрием!  - Резил, маскарлък! Оня, който отиде да вика Фърчилото, се върна заедно с него и пътем не успяваше да му обясни, защото го посрещнаха виковете на туристите: -  Това е безобразие! Как ще пътуваме с такава наплескана кола? Извикаха Фърчилото още преди да успее да предложи на управителя една бутилчица \"Плиска\". Той тъкмо щеше да каже, че има и за съдържателя на бънгалото, когато го извикаха.  - Кой го е направил тоя маскарлък! – кипна както и другите и самият Иван Фърчилото. – И аз съм взел да му подарявам коняк! - Изтрийте го с каквото можете, а пък аз ще отида да му потърся сметка как тъй си позволяват да цапат нашите нови коли! И при това ние ще пътуваме с тях по света! В такъв ли фасон ще се покажем? И той бързешком отиде пак при управителя, който беше му отказал подаръка. Все тъй спокоен и невъзмутим управителят го посрещна, без да каже нито една думичка.  - Отде пък ми знаят името? – завика Иван строго и възмутено на управителя. – Мене ли ще ме правите за резил, защото аз другарски постъпих и ви донесох подарък, както от край време се прави. Братя нали сме? Докато навън стържеха, миеха с бензин или нафта написаното с блажна боя по колата, Иван продължаваше да се сърди и да иска обяснение в ресторанта.  - Тука няма ли полиция, милиция, която да намери тия калпазани, които ни омаскариха колите и ще станем за резил, като пътуваме из Европа. Управителят мълчеше и го гледаше все тъй студено със сивосините си очи, без да трепне ни един мускул на лицето му, без да отговори на такъв водопад от възмутени приказки, от възклицания, от обвинения. Най-сетне Иван Фърчилото като малко се наприказва и изля възмущението си, запита: - Ние сме туристи. Къде е тука милицията да ни защити? Ние сме туристи – повтаряше той в яда си – не сме някакви авантюристи! Ами сега кой ще ни плати разноските, като се разваля боята на колите? Те не са какви да е коли, купени са с валута, за тях песен не са пели, я! Управителят не се дори усмихна, макар да знаеше какво се беше случило и за което той самият се погрижи, та постави гостите си далеч от прозореца. Чак когато ядосаният Иван Фърчилото излезе и се върна втори път при управителя да иска от него помощ и съдействие, за да намерят злосторниците, управителят му посочи вратата. Все тъй невъзмутимо той поклати глава, посочи навън неопределено към Татрите и каза спокойно: - Глас народен! Каква милиция търсите тука? На каквото си постелеш, на такова и лягаш. Иван си излезе като си мислеше: - Уж Балкан, а пък всичкото знаят тука, каквото ставало в Прага! Войници, можеш ли ги заптиса? Добре са ни послали, та ние да легнем. Дори бънгалата бяха все още заключени. Нямаше къде да легнат и си починат, както се готвеха. Уж туристи, а пък ги взеха за авантюристи, че не им даваха барем едно легло да си отдъхнат от дългия път. И това ми било братя!", "date": "2018.08.26", "title": "\"Иван оди дома!\" - разказ за случка с български туристи в Чехословакия след 1968 г."}
{"url": "https://www.dnevnik.bg/v_pamet/2018/08/26/3301616_pochina_golemiiat_bulgarski_hudojnik_nikola_manev/", "text": "Големият български художник Никола Манев почина тази нощ в парижка болница на 77 години - три дни преди да навърши 78 години, съобщи БТА като се позовава на информация от неговия син Александър Манев. В четвъртък художникът не се почувствал добре и тръгнал без придружител към болницата. На входа на болницата припаднал пред лекарите с мозъчен инсулт, поясни синът му. По думите му смъртта е настъпила в 22.15 ч. българско време. Никола Манев ще бъде погребан в България, съобщиха от семейството му. Според \"Сега\" той е пожелал да бъде погребан в \"чирпанска земя\". В град Чирпан, с който е свързано детството му, се намира неговата галерия, която той завеща на града заедно с картините в нея. Тя дели един двор с музея \"Пейо Яворов\". Никола Манев се готвеше тази есен да открие четири изложби на различни места в България и възнамеряваше да се върне през септември. Стилът му се определя от изкуствоведите като фантастичен. Направил е над 150 самостоятелни изложби в много страни и над 3000 негови картини са притежание на частни колекции и музеи в повече от 30 държави. Последната му групова изложба бе през април в Българския културен институт Париж, където се представи заедно със своите дългогодишни приятели Андрей Лекарски и Лъчезар Ошавков. Освен с картини тримата участваха и с книги, посветени на тяхното творчество, като Никола Манев бе описан в книгата \"Пленникът на светлината\" от Елка Няголова и Валери Пощанов. Никола Манев бе член (сосиетер) на Есенния салон в Париж, където редовно излагаше свои картини. През последните три десетилетия той се връщаше често в България. В Париж учи и работи от 1962 г., но винаги е държал да се знае, че е български художник.", "date": "2018.08.26", "title": "Почина големият български художник Никола Манев"}
{"url": "https://www.dnevnik.bg/sviat/2018/08/26/3301178_belgiiski_ucheni_tursiat_hora_koito_da_dariat/", "text": "Белгийски учени търсят хора, които да дарят  фекалиите  си, за да им помогнат за проучването на множество болести – от чревни проблеми и алергии до неврологични заболявания. В Университетската болница в Гент учените трансплантират фекална микрофлора от здрави на болни пациенти с надеждата да заселят отново със здрави микроорганизми червата им. \"Как намираме донори? Не е лесно. Хората невинаги искат да дарят фекалиите си. Трудно е и да се говори за това, но започнахме кампания в пресата\", обяснява изследователката Ханелоре Хамерлинк. Освен за трансплатациите обаче, те могат да помогнат и в откриването на лекарства за други болести. В последното десетилетие има все повече проучвания, които показват позитивни връзки между лечебните възможности на фекалиите и лечението на депресия, рак, аутизъм, Паркинсон и алергии, пише агенция \"Ройтерс\". \"В центъра на системата са микробите. Бактериите в червата произвеждат хормони, които могат да засегнат мозъка. Помагат ни и да очистим замърсителите и да смелим определени неща\", обяснява Хамерлинк.", "date": "2018.08.26", "title": "Белгийски учени търсят хора, които да дарят фекалиите си"}
{"url": "https://www.dnevnik.bg/sport/2018/08/26/3301606_trenyorut_na_barselona_se_oplaka_ot_terena_sreshtu/", "text": "Барселона\" спечели втората си победа от началото на сезона и оглавява Ла Лига, след като  надви \"Валядолид\" с 1:0 с гол на Усман Дембеле . Треньорът Ернесто Валверде обаче имаше забележки, но не към своите играчи. \"Футболистите на \"Валядолид\" направиха добър мач – те се бореха с всички сили, пресираха ни много и заслужават уважение. Моите претенции обаче са към терена, който беше в ужасно състояние. Най-хубавото е, че не се получи някаква контузия\", каза баскът. Теренът на \"Хосе Сория\" беше сменен наскоро, но през целия двубой големи чимове от него се откъсваха. Освен това тревната настилка беше много мека. \"Мисля, че лошият терен ни попречи да направим контраатака и да вкараме втори гол, с което да решим мача. Имахме възможности, но все нещо се случваше. Така например заради лошия терен се забави паса към Суарес и той беше в засада, когато му отмениха гол\", каза още Валверде. След края на двубоя президентът на Ла Лига  Хавиер Тебас  съобщи в \"Туитър\", че теренът на \"Хосе Сория\" не отговаря на минималните изисквания на елита на испанския футбол. Той добави, че най-вероятно на \"Валядолид\" ще бъде наложена глоба.", "date": "2018.08.26", "title": "Треньорът на \"Барселона\" се оплака от терена срещу \"Валядолид\""}
{"url": "https://www.dnevnik.bg/bulgaria/2018/08/26/3299731_ima_li_miasto_v_bulgariia_za_diplomata_ot_chujbina/", "text": "България не е задънена улица\", убеден е Христо Бояджиев, съосновател на сдружение \"Тук-Там\" и организатор на форума \" Кариера в България. Защо не? \". В продължение на 10 години той и съмишлениците му се опитват да променят усещането на младите българи, учили или работили в чужбина, че няма смисъл да се връщат в страната поради липса на възможности за професионална реализация. Самият той е получил образование във Вашингтон и Барселона, но от години работи предимно в България. Предимно, защото, както казва, в отворения свят, в който постоянно има движение, хората са транзитно \"тук\" или \"там\". Основната му работа е като изпълнителен директор на дигитално творческо студио Despark, но заедно с това движи и работата на няколко неправителствени организации. В момента с колеги и съмишленици подготвя 11-то издание на \"Кариера в България. Защо не?\", което ще срещне на 20 септември мениджъри от над 100 водещи компании в България с млади специалисти с опит зад граница, които търсят възможности да работят у нас.  Дългият път дотук \"Самите фирми искат хора с опит в чужбина и идват на форума, за да се отличат и да покажат, че действително ги търсят. Това ни помага да покажем на българите, учили навън, че и за тях има място. Това е нещо, в което искрено вярваме\", обяснява Христо Бояджиев. С гордост нарича кариерния форум \"едно от най-разпознаваемите събития в категорията си в България\", и допълва, че \"наистина помага на много хора\". Казва, че са извървели дълъг път от 2008 г. насам - първата година за участие се регистрирали 400 участници и 30 фирми, а миналата година се събират над 1500 души и около 100 водещи фирми от различни сектори. Според него успехът се дължи не само на \"вътрешните фактори\" като усърдността на екипа, но и главно на \"нуждата от страхотни кадри\", която компаниите масово разпознават. Предимството да избереш България Христо Бояджиев заявява, че връщайки се тук, \"човек може много често да се развие по-бързо и да се изкачи по стълбицата\", отколкото в чужбина, което според него е страхотно. Да, той признава, че това невинаги се случва, но все пак отбелязва, че в чужбина по-често се срещат \"много дълги йерархични структури\" в корпорациите, което не е за всеки. \"В страшно много сектори се търсят хора и то не за ниски позиции, а за такива с отговорности и в които се развиваш професионално\", казва той. Допълва, че има много чуждестранни фирми с клонове в България, благодарение на които човек би могъл да има глобално въздействие, работейки локално: \"Работиш в интересна среда със страхотни хора на глобално ниво. В крайна сметка това, което получаваш, е като пакет от стойност, ако не по-добро, то със сигурност сравнимо с това, което би получил в чужбина. Това само по себе си е доста вдъхновяващо\". В търсене на \"спасение\" навън Въпреки че хиляди българи заминават извън страната всяка година по множество причини, според Бояджиев само някои от тях са търсенето на по-добро образование и по-добра работна възможност. Смята, че \"неминуемо има и хора, които са обезверени от липсата на промени във важни сектори на икономиката, и това ги кара да търсят някакво \"спасение\" навън. Важното според него обаче е, че все повече стават хората, които въпреки предизвикателствата избират да се върнат и виждат възможност за реализация тук: \"На нашия форум се стараем да покажем именно страхотните истории на хора, които са решили да се пробват у нас и всъщност са станали много успешни в тяхната сфера. Да, има трудности, но нашата работа е да покажем успешните истории, да им покажем, че има място за тях и да им дадем избор. А пък те дали ще решат да се върнат е вече много лично. Никого няма да върнем с вериги.\" Попитан дали в последните години повече българи с опит зад граница избират да работят в България, Христо Бояджиев отговаря: \"Това, което знаем със сигурност, е, че нетната миграция намалява, което означава, че макар и все още повече хора да заминават, отколкото се връщат, разликата намалява.\" Признава, че това са миграционни процеси, които той и съмишлениците му не могат да контролират, но мечтаят ситуацията да се обърне в бъдеще и работят за това. А защо чужденци работят тук За първи път тази година на форума ще има чужденци. Досега те са били в ролята на гости, но за първи път ще бъдат участници. За организаторите включването им е било логична стъпка в развитието на събитието, защото дава различна перспектива. \"В крайна сметка дори за един българин е много интересно защо чужденец би избрал да живее тук\", обяснява Христо Бояджиев. По думите му очевидно чужденците наблягат на професионалния аспект и е интересно да се чуе защо човек би дошъл в България, дори и да няма тази емоционална връзка със страната, която имат българите. Очаквайте в следващите дни в \"Дневник\" интервюта, в които чужденци разказват защо са избрали да работят у нас.", "date": "2018.08.26", "title": "Има ли място за опита от чужбина в България"}
{"url": "https://www.dnevnik.bg/evropa/2018/08/26/3301620_italianskata_prokuratura_razsledva_mateo_salvini/", "text": "Италианският вицепремиер и вътрешен министър Матео Салвини е разследван от прокуратурата. Причина стана  случая със спасените в морето мигранти , на които миналата седмица не беше позволено да стъпят на италианска територия, докато страната не получи уверение от ЕС, че те ще бъдат преразпределени в други държави. Това съобщи снощи италианската национална телевизия, а самият Салвини потвърди новината, предаде Асошиейтед прес. Министърът написа в \"Туитър\", че един сицилиански прокурор е поискал да узнае неговите лични данни и че \"ако той иска да ме разпитва или даже да ме арестува, защото браня границите и сигурността на своята страна, то аз ще съм горд\". \"Да бъдеш разследван за защита на правата на италианците е срам\", каза още той, цитиран от Ройтерс. По данни на агенцията Салвини се разследва по обвинения в незаконно задържане и злоупотреба с власт. Той съобщи, че скоро ще позволи на близо 140-те останали мигранти да слязат на сушата. Те от дни пребивават на кораб от италианската брегова охрана. Министърът добави, че освен двайсетимата мигранти, които Албания се съгласи да приеме, останалите ще бъдат приютени от италиански епископи. На няколко десетки от спасените 190 мигранти вече бе позволено да стъпят на сицилианска земя. Натовареният с африканци кораб \"Дичоти\", който акостира на сицилийското пристанище Катания, стана повод за събиране на минисреща на върха в Брюксел преди дни, на която отново не бе намерено разрешение на мигрантската криза и натиска, на който са подложени Италия и Испания.  Рим дори заплаши, че няма да прави вноски в бюджета на ЕС.", "date": "2018.08.26", "title": "Италианската прокуратура разследва Матео Салвини заради недопуснатите мигранти"}
{"url": "https://www.dnevnik.bg/sviat/2018/08/26/3301621_oon_krizata_s_bejancite_vuv_venecuela_dostiga/", "text": "ООН предупреди, че кризата с бежанците от Венецуела е извън контрол и достига критична точка. Стотици хиляди венецуелци бягат заради икономическата обстановка в страната, информира Би Ти Ви. Според Би Би Си положението в южноамериканската страна е сравнима с мигрантската криза в Средиземно море от 2015 г. Съседните държави опитват да ограничат наплива. В Бразилия избухнаха бунтове срещу непрестанния поток от венецуелски бежанци. След като въведе изискване за паспорти за влизане в страната, Еквадор отново отвори границата си. Вдигането на ограничението е временно, за 45 дни и идва след съдебно решение по жалба на правозащитници. Еквадор отваря и хуманитарен коридор, за да улесни преминаването на автобусите с венецуелци, опитващи се да стигнат до Перу. Според Агенцията за бежанците на ООН в последните четири години от Венецуела са  избягали повече от 2 милиона души.  Заради тежката икономическа криза в страната има недостиг на храна и лекарства, режим на тока и водата, рекордна инфлация и тежки сблъсъци между политическите фракции.", "date": "2018.08.26", "title": "ООН: Кризата с бежанците във Венецуела достига критична точка"}
{"url": "https://www.dnevnik.bg/tehnologii/2018/08/26/3297133_kolko_opasni_sa_robotite_ubiici/", "text": "Роботите убийци\" не са проблем от бъдещето, а от настоящето. Руската корпорация \"Калашников\" показа  проект  на един от тях, но в действителност подобни бойни машини вече са на въоръжение и в други държави. Просто не могат да правят всичко сами. И критиците, и поддръжниците на смъртоносните автономни оръжия (lethal autonomous weapons, LAWs) могат да се обединят около едно - времето, в което те ще се използват във войни, не е далеч и може би става дума за броени години. Това ще е важно и за експерти от 70 държави, които ще се съберат през работните дни на другата седмица в Женева, за да решат дали да започнат преговори, с които да спрат създаването им в зародиш или да поставят пред него ограничения. Някои от страните участнички искат обаче искат да не се взима никакво решение. Кой да живее и кой да умре Разговорното название за смъртоносните автономни оръжия, \"роботи убийци\", ги описва точно. Такива роботи биха могли да изберат сами цели в битка и да ги поразят без човешка намеса. В най-чистия смисъл това би означавало, че те могат да решат кой да живее и кой да умре. Такива оръжия още няма; редица държави и академични институции обаче работят, за да превърнат теорията на бойните роботи в практика. Британският в. \"Гардиън\" отбелязва, че в различни моменти в последните години представители на въоръжените сили на редица държави са заявявали, че употребата на подобни устройства е въпрос на немного години. В 12 държави - като Франция, Израел, Русия, Великобритания и САЩ - са регистрирани най-малко 381 съществуващи или (в повечето случаи) разработвани в момента частично автономни оръжия. Съществуващите безпилотни устройства (танкове, дронове и др.) или израелската противоракетна система \"Железен купол\" са обичаен пример. Нито едно от тези разработени оръжия не може да взима самостоятелни решения - зад тях винаги стои човек, който може да понесе отговорност. Според експерти всички технологии, които са необходими - от програмиране на рояци от дронове (или други устройства) до преодоляване на препятствия и координиране на атаки - са разработени и съществуват в различни търговски продукти. Така че не става дума за \"научна фантастика\" - не е нужно такива системи да са хуманоидни, за да убиват, и появата им в битка им не е въпрос на десетилетия, казва  Стюарт Ръсел , изследовател на изкуствения интелект от Калифорнийския университет. \"За\" и \"против\" Държави като Русия, Съединените щати, Израел и Великобритания открито са заявявали, че не искат подобна забрана, докато Китай я подкрепя - единствената държава постоянен член Съвета за сигурност на ООН, която иска подобно нещо. Част от страните, които искат да бъде оставена възможността за такива оръжия, не желаят дори да се стига до преговори за евентуални преговори. Според сайта на Кампанията за спиране на роботите убийци - кауза на мрежа от активисти - призовалите до момента за забрана  са 26 правителства : Австрия, Алжир, Аржентина, Боливия, Бразилия, Ватиканът, Венецуела, Гана, Гватемала, Джибути, Египет, Еквадор, Зимбабве, Ирак, Китай, Колумбия, Коста Рика, Куба, Мексико, Никарагуа, Паистан, Панама, Перу, Палестинската автономия и Уганда. Това означава, че в Европа   недвусмислено подкрепят идеята. Какво трябва да се направи за забрана Подписването на допълнителен протокол към Конвенцията за забрана или ограничаване на използването на някои конвенционални оръжия от 1981 г. - известна на английски като Convention on Certain Conventional Weapons (CCW). За 30 г. към текста ѝ са добавени още 5 протокола, свързани с лазерни оръжия, възпламеняеми оръжия, мини и др. От 2014 г. група експерти от няколко десетки държави обсъжда включването на автономните оръжия, но едва миналата работата им получи \"официален статут\" чрез признанието на ООН. Участниците в тези разговори, които подкрепят забраната, се опитват да убедят други страни, че трябва да започнат преговори за международно споразумение още догодина. Съединените щати и Русия са категорично против всякакви преговори по темата. Между 27 и 31 август участниците - очаква се те да включват пратеници от над 70 правителства -  трябва да започнат обсъждане на ключови въпроси  за автономните оръжия и да подготят почвата за среща през ноември. На нея трябва или да се обединят (с консенсус) около идеята, че е нужна някаква форма на контрол (и това ще е достатъчно за начало на преговори), или да я приключат без такива резултати. Преди миналогодишното заседание от август (което се отложи заради финансови спорове) имена от науката и технологичния сектор като Илън Мъск, съостователя на \"Епъл\" Стивън Возняк, физика Стивън Хокинг и съоснователя на невронната мрежа на \"Гугъл\" DeepMind, Мустафа Сюлейман, поискаха в писмо \"кутията на Пандора\", каквато според тях е разработването на \"роботи убийци\",  да си остане затворена  с международна забрана. Предпазливост или търпение Според \"Хюмън райтс уоч\" да се разреши на \"машини да отнемат човешки живот на война или при правоприлагане и в други обстоятелства повдига много сериозни етични, правни, морални, оперативни, обществени, технически и други притеснения.\" Противниците казват, че отговорността за отнемането на човешки живот или унищожаването на имущество трябва да остане в ръцете на хората. Компютрите не могат да носят отговорност според международното хуманитарно право, нито да го уважават, тъй като не биха могли да изпитват уважение към човешкия живот и достойнство, а ще взимат решения на базата на алгоритми, казват те. Позовават се и на т. нар. \"клауза Мартенс\" в Хагската конвенция от 1899 г. Тя най-общо изисква защита за цивилни и сражаващи се в ситуации, които не могат да се регулират от международни споразумения или обичаи, защото ситуацията няма прецедент, нито правна норма. В случаите с един от протоколите към CCW - този за някои лазерни оръжия, заслепяващи враговете в битка - клаузата е интерпретирана като нужда новите технологии да се ръководят от \"принципите на човечеството\" и \"изискванията на съвестта\". Според скорошен  доклад  на \"Хюмън райтс уоч\" и екип от Училището/Школата по право на университета в Харвард \"роботите убийци\" не биха се справили с клаузата. Несъгласните с тях обаче смятат, че трябва да се разгледат различните варианти, с които \"човешкият контрол\" да се запази, без да се ограничава развитието в определени сектори. Ами ако тази технология има възпиращ потенциал, питат някои от застъпниците ѝ. Аргумент според тях е и че с прецизните удари, извършвани досега от дронове - и то без риск за живота на войници - биха се избегнали непреднамерени щети и жертви сред цивилните и би се намалил рискът от конвенционална война. Автономните оръжия, казват още те, може по-бързо и ефикасно да обработват информация от хората и е необходимо първо да се види какво ще носи технологията, преди евентуално да бъде забранена. В някои университети тези технологии се разработват с уверенията, че начинът им на функциониране към момента е под човешки контрол. Различията между двата \"лагера\" изглеждат трудно преодолими, но няма място за паралели с други нови оръжия като ядрената бомба. За да се замисли човечеството как да използва тази енергия, са \"нужни\" няколкостотин хиляди жертви, макар ужасът на случилото се да сдържа ядрените сили през Студената война. Дори времето за решение днес да е малко, страните, които трябва да го вземат, все пак сядат заедно на масата в опит да оформят съвсем близкото бъдеще.", "date": "2018.08.26", "title": "Колко опасни са \"роботите убийци\""}
{"url": "https://www.dnevnik.bg/bulgaria/2018/08/26/3301497_ruskiiat_konkurent_na_tesla_i_oshte_ot_nai-chetenite/", "text": "В края на седмицата \"Дневник\" представя традиционната класация на десетте най-четени статии. Справката е направена в 19.00 часа на 25 август. 1.  Изпреварване в аварийната лента причини тежка катастрофа на \"Тракия\"   - 26137 прочитания 2.  Фотогалерия: Да си поръчаш IT поддръжка в салон за красота и още препоръчвани комикси  - 25603 прочитания 3.  Почина Ивайло Крайчовски от ФСБ  - 24983 прочитания 4.  Прокуратурата и ДАНС започват проверка на Ралица Агайн заради \"Олимпик\"  - 20055 прочитания 5.  България показва арогантност и непознаване на Македония, обяви Любчо Георгиевски  - 19198 прочитания 6.  Руският конкурент на \"Тесла\" - сглобен от \"Калашников\" в купе от 1973 г. (видео)  - 18971 прочитания 7.  Бивш зам.-министър на спорта ще се справя със срива в Търговския регистър (обновена)  - 17486 прочитания 8.  Пол Манафорт, бивш шеф на кампанията на Тръмп, влиза доживот в затвора  - 16425 прочитания 9.  Според Зорница Даскалова имало натиск за прикриване на виновните за Търговския регистър  - 14533 прочитания 10.  САЩ спират помощите за Русия и блокират достъпа ѝ до финансиране от понеделник   - 13985 прочитания.", "date": "2018.08.26", "title": "Руският конкурент на \"Тесла\" и още от най-четените заглавия в \"Дневник\""}
{"url": "https://www.dnevnik.bg/photos/2018/08/26/3301607_fotogaleriia_papa_francisk_v_dublin/", "text": "Когато папа Йоан Павел II посети Ирландия през 1979 г., контрацепцитивите и разводът бяха незаконни, а Католическата църква владееше консервативното общество. Сега папа Франциск е на посещение в Дъблин и се изправя пред една държава, която предшественикът му сигурно не би нарекъл \"католическа\".", "date": "2018.08.26", "title": "Фотогалерия: Папа Франциск в Дъблин"}
{"url": "https://www.dnevnik.bg/bulgaria/2018/08/26/3301640_zdravnoto_ministerstvo_pusna_spravka_s_iniciali_na/", "text": "Министерството на здравеопазването разпространи справка с броя и инициалите на ранените при вчерашната катастрофа край Своге, както и кратка информация за състоянието им. Загиналите са 16, но досега няма официално съобщение кои са и откъде са. Според кмета на Световрачене сред жертвите е 13-годишно дете. Няма информация и затова колко общо са пътувалите в автобуса и има ли хора без тежки наранявания. По последна информация шестнадесет души са загинали след тежката автобусна катастрофа на 25 август в района на разклона за с.Лесковдол, на пътя София-Своге. Транспортирани до лечебните заведения УМБАЛ \"Св. Анна София\", УМБАЛСМ \"Н. И. Пирогов\", ВМА, УМБАЛ \"Царица Йоанна - ИСУЛ\" и ФСМП Своге са 21 пострадали. Състоянието на ранените, по информация на лечебните заведения, към 10 часа днес, 26 август, е: осем пострадали са транспортирани към лечебното заведение. Един е починал по време на транспорт. Втори починал при приема в болницата поради състояние, несъвместимо с живота. Състоянието на хоспитализираните пациенти е, както следва: 64-годишна жена с инициали С.П. – с тежка гръдна гръдна травма, интубирана, на изкуствена белодробна вентилация. 72-годишна жена с инициали М.Г. - с тежка гръдна травма, тежка фрактура на гръбначен стълб, интубирана, на изкуствена белодробна вентилация. 74-годишна жена с инициали К.Т - с тежка гръдна травма, черепно-мозъчна травма, интубирана, на изкуствена белодробна вентилация. 60-годишна жена с инициали С.К. – с гръдна травма с фрактури на ребра, фрактура на гръбначен стълб, фрактура на крайници. 71-годишна жена с инициали Д.Д – с тежка фрактура на долни крайници и таз. 52-годишна жена с инициали С.Г. с черепно-мозъчна и лицево-челюстна травма. – шестима пострадали, от които пет жени и един мъж: 66-годишна жена с инициали Л.Ф. – хоспитализирана в Хирургична клиника без опасност за живота. Пациентката е в съзнание.  62-годишна жена с инициали З.Х. – на апаратна вентилация, в тежко състояния, след операция.  57-годишна жена с инициали В.П – в стабилно състояние без опасност за живота. Пациентката е в съзнание.  52-годишна жена с инициали Б.А. – с комоцио, в стабилно състояние без опасност за живота.  65-годишна жена с инициали Е. Б. – в стабилно състояние, в съзнание, без опасност за живота.  61-годишен мъж с инициали Л.Х. – в съзнание, в стабилно състояние.  62-годишна жена с инициали С.М. – в стабилно състояние, с множество контузии, без фрактури. Пациентката е контактна. 30-годишен мъж с инициали С.В. – в тежко, но стабилно състояние с черепно-мозъчна травма, гръдна и шийна травма, фрактура на рамо и на лумбални прешлени Пациентът е контактен и е настанен в реанимация. 59-годишен мъж с инициали Г.Г - с множество охлузвания и рани в областта на тялото и главата, с комоцио. Пациентът е в съзнание и остава в лечебното заведение за активно наблюдение. Екипите на  , заедно с дежурните от  , са оказали помощ на десетима пострадали при инцидента пътници. На мястото на катастрофата се е отзовала и линейката на общинската болница в Своге. След обработване всички пациенти са транспортирани до болниците в София. Министърът на здравеопазването Кирил Ананиев изказва благодарност към екипите на центровете за спешна медицинска помощ в София, Враца и Монтана, и на лечебните заведения за навременно оказаната медицинска помощ и за проявения професионализъм. В лечебните заведения през нощта работиха дневните и нощните смени. Отзоваваха се и медици, които не са дежурни. Бяха разкрити и допълнителни реанимационни легла. Кирил Ананиев съобщи, че Националният център по трансфузионна хематология разполага с достатъчни количества кръв от всички кръвни групи. Създадена е необходимата организация и екипи за кръводаряване са в готовност да обслужат всички желаещи да дарят кръв. Министерството на вътрешните работи е отворило телефона линия, на която близки на пострадалите могат да получат повече информация - ", "date": "2018.08.26", "title": "Здравното министерство пусна справка с инициалите на ранените"}
{"url": "https://www.dnevnik.bg/sport/2018/08/26/3301643_alegri_prizova_za_turpenie_sled_vtoriia_mach_bez_gol/", "text": "Треньорът на \"Ювентус\" Масимилиано Алегри не се притеснява от факта, че звездата на отбора Кристиано Роналдо все още няма гол за \"бианконерите\". Португалецът беше привлечен през лятото от \"Реал\" (Мадрид) срещу 117 милиона евро, но не успя да се разпише в първите си две срещи с  \"Киево\"  и \"Лацио\". В домакинския си дебют срещу римските \"орли\" Роналдо беше много близо до гол в края на мача, но не уцели добре топката, което позволи на Марио Манджукич да се разпише. Статистиците пък отчетоха асистенция на португалеца. \"Доволен съм от двата мача и от това как играе отборът. Срещата с \"Лацио\" беше много по-различна от тази с \"Верона\", защото се разви по коренно различен начин\", каза Алегри след  успеха с 2:0 над \"Лацио\" в събота . Той трябваше да отговаря на мнго въпроси за Роналдо, който предизвиква огромен интерес в Италия. \"Работим всеки ден, за да се подобряваме. Имаме много нови играчи, защото освен Роналдо нови за нас са Жоао Кансело и Бонучи, които са титуляри, а това е почти 30% от състава. Трябва да сме търпеливи към новите играчи\". \"Италианският футбол е много различн от този в Испания. Роналдо разбира това и мисля, че се вписва мнго добре в отбора. Той е изключително скромен човек, който не спира да работи. Много съм доволен от влиянието, което има върху отбора до момента\", каза още треньорът. Срещу \"Лацио\" португалецът завърши с пет изстрела, от които три бяха точни. Направи два успешни дрибъла и имаше 90% успеваемост при подаванията. Общо от началото на сезона той има 14 удара към вратата на противника. Статистиците веднага припомниха, че Роналдо се нуждаеше от 10 мача, за да вкара първия си гол за \"Манчестър юнайтед\". В родния му \"Спортинг\" той се разписа в петия си двубой за мъжете, а в \"Реал\" (Мадрид) го направи още в дебюта си. В следващия трети кръг от Серия А \"Ювентус\" гостува на  \"Парма\" . Мачът на \"Енио Тардини\" е в събота 1 септември от 21.30 часа.", "date": "2018.08.26", "title": "Алегри призова за търпение след втория мач без гол на Роналдо"}
{"url": "https://www.dnevnik.bg/bulgaria/2018/08/26/3301646_trima_muje_sa_zadurjani_zaradi_seksualna_eksploataciia/", "text": "Трима мъже са задържани заради онлайн сексуална експлоатация на деца. Акцията е на отдел \"Киберпрестъпност\" в ГДБОП и колегите им от Плевен, Габрово и Велико Търново, информира пресцентърът на МВР. В рамките на проведеното разследване на 22 август е задържан 20-годишен от с. Черковица. Установено е, че използвайки програма за мобилни устройства, в група, включваща потребители от цял свят, той е споделял файлове, съдържащи брутални сцени на сексуално насилие на деца. За да обменят своите \"колекции\", въпросните потребители са използвали кратки текстови съобщения, вкл. т.нар. \"кодови думи\" и посочвали линкове в акаунтите си в Dropbox. Ден по-късно друг негов \"колега по интереси\" - 43-годишен мъж на Севлиево, също попадна в полицейския арест в рамките на проведените оперативни действия. В хода на операцията е задържан и 39-годишен рецидивист, също от Севлиево. Мъжът е с множество криминални регистрации - за изнасилване през 2005 г. и за извършени две блудства с малолетно през 2007 г. и 2008 г. Според събраните данни, използвайки ресурсите на социалната мрежа \"Фейсбук\", той е установил целенасочени контакти с над 300 момичета на възраст 12 и 13 години, като ги склонявал в реално време да проследяват пред камера извратените му сексуални желания. Той е задържан за 72 часа като прокуратурата ще иска постоянния му арест от съда.", "date": "2018.08.26", "title": "Трима мъже са задържани заради сексуална експлоатация на деца онлайн"}
{"url": "https://www.dnevnik.bg/sport/2018/08/26/3301650_citat_na_denia_machut_beshe_chudesen_a_nai-hubavoto_e/", "text": "Вечерта беше наистина чудесна, изпълнена с емоции за мен. Всички ние бяхме късметлии да ги изпитаме. Мачът беше чудесен, а дори не ми се налагаше да плащам за билет\". Треньорът на \"Наполи\" Карло Анчелоти сподели емоциите, които е изпитал в драматичния мач с бившия си тим \"Милан\".  Неаполитанците спечелиха с 3:2 въпреки че изоставаха с 0:2. Анчелоти се изправи срещу \"Милан\" за пръв път от 17 години, а начело на \"росонерите\" беше Дженаро Гатузо, който игра на \"Сан Сиро\" под ръководството на Анчелоти.", "date": "2018.08.26", "title": "Цитат на деня: Мачът беше чудесен, а най-хубавото е, че не плащах за билет"}
{"url": "https://www.dnevnik.bg/bulgaria/2018/08/26/3301651_mvr_tursi_250_pojarnikari/", "text": "МВР търси 250 пожарникари. Срокът за подаване на документи в 21 регионални дирекции на пожарната изтича на 31-ви август. За пожарните служби в останалите седем области - Габрово, Плевен, Пловдив, Силистра, Смолян и Търговище, крайният срок е 10-и септември. Обявеният конкурс е за 250 свободни длъжности за пожарникари, шофьори на пожарни коли, спасители и водолази в службите в цялата страна. Общите изисквания към кандидатите са да притежават само българско гражданство, да не са осъждани за умишлени престъпления, да отговарят на изискванията за физическа и психологична годност. За различните длъжности освен общи има и специфични изисквания. Всички заповеди за обявените конкурси по области, бройките, както и пълният набор от изисквания са публикувани на сайта на МВР.", "date": "2018.08.26", "title": "МВР търси 250 пожарникари"}
{"url": "https://www.dnevnik.bg/sport/2018/08/26/3301652_roman_abramovich_gotvi_prodajba_na_chelsi_koito_e/", "text": "Собственикът на \"Челси\" Роман Абрамович е готов да продаде английския футболен клуб, твърди авторитетното издание \"Сънди Таймс\". Руският милардер е поръчал на американската банка Raine Group да оцени клуба. Според информациите стойността на \"Челси\" е 2 милиарда паунда. През лятото Абрамович вече имаше една оферта да продаде клуба, която отхвърли. Тя дойде от най-богатия човек във Великобритания Джим Ратклиф, който предложи точно 2 милиарда паунда за шесткратните шампиони на Англия. Според информацията на \"Сънди Таймс\" Абрамович е готов да продава заради проблемите, които има с британските власти. Визата на олигарха не беше подновена, заради което той не може да влиза в страната. Абрамович взе мерки и стана гражданин на Израел, където живее в момента. \"Челси\" обаче побърза да опровергае информацията на британското издание. \"Господин Абрамович няма намерение да се разделя с \"Челси\". Той има планове за клуба и продължава да ги следва\", обявиха сините. Абрамович купи клуба през 2003 г. и спечели пет пъти Висшата лига, пет пъти ФА къп и Шампионската лига през 2012 г. Руският олигарх инвестира повече от 1 милиард паунда в клуба.", "date": "2018.08.26", "title": "Роман Абрамович готви продажба на \"Челси\", който е оценен на 2 милиарда паунда"}
{"url": "https://www.dnevnik.bg/sviat/2018/08/26/3301655_vsichki_migranti_ot_koraba_dichoti_veche_sa_na_brega/", "text": "Всичките 137 мигранти от Африка, намиращите на кораба \"Дичоти\" в пристанищния град Катания в Сицилия, слязоха на брега, предаде БТА. Вчера тринайсет болни мигранти са били свалени от кораба. Мигрантите ще бъдат разпределени в специализиран център в Месина и след това ще бъдат приети от италианската църква, както и от Албания и Ирландия, които дадоха съгласие да приемат по около 20 мигранти. Над 170 мигранти бяха спасени в Средиземно море на 15 август и взети на борда на \"Дичоти\". Италианското правителство отказа да ги пусне на брега, докато не бъдат разпределени по останалите европейски страни. Повечето европейски партньори отказаха на Рим, а извънредна среща в Брюксел по този въпрос не доведе до резултат. Италия заплаши да намали вноските си в бюджета на ЕС. Министърът на вътрешните работи на Италия Матео Салвини, който е взимал решенията за мигрантите,  е разследван. ", "date": "2018.08.26", "title": "Всички мигранти от кораба \"Дичоти\" вече са на брега"}
{"url": "https://www.dnevnik.bg/photos/2018/08/26/3301588_fotogaleriia_nazad_vuv_vremeto_v_zamuka_fridenshtain/", "text": "От 15 години в пространството край замъка Фриденщайн в германския град Гота се организира бароковият фестивал, наричан Пикникът.", "date": "2018.08.26", "title": "Фотогалерия: Назад във времето в замъка Фриденщайн"}
{"url": "https://www.dnevnik.bg/bulgaria/2018/08/26/3301660_vzimat_se_probi_ot_nastilkata_na_miastoto_na/", "text": "Временно се ограничава движението по път II-16 София - Мездра в двете посоки в района на вчерашния тежък пътен инцидент, съобщи агенция \"Пътна инфраструктура\". Причина е взимането на проби от асфалтовата настилка. Обходният маршрут е Мездра - Своге - Искрец - Костинброд - София. Вчера край Своге автобус, превозващ екскурзианти, по неизяснени засега причини излезе от платното, преобърна се и падна на площадка под нивото на пътя. Шестнайсет души загинаха, а сред ранените има хора в много тежко състояние с опасност за живота. Министърът на здравеопазването Кирил Ананиев потвърди пред медиите, че една от жертвите е 13-годишно дете. Институтът за пътна безопасност преди дни предупреди, че пътят е ремонтиран некачествено. В Министерския съвет тече заседание във връзка с инцидента. Утре е ден на траур в памет на жертвите.", "date": "2018.08.26", "title": "Взимат се проби от настилката на мястото на катастрофата при Своге"}
{"url": "https://www.dnevnik.bg/evropa/2018/08/26/3301659_shefut_na_agenciia_po_lekarstvata_v_italiia_podade/", "text": "Ръководителят на италианската агенция по лекарствата Стефано Вела подаде оставка в знак на протест срещу твърдата политика на правителството по мигрантските въпроси, съобщиха италиански медии, цитирани от ДПА и БТА. Решението на Стефано Вела е реакция на продължителното задържане на мигранти на кораба \"Дичоти\" в пристанищния град Катания в Сицилия,  което приключи тази нощ . Като лекар не мога да си позволя да ръководя държавен здравен орган в момент, когато хора са третирани по този начин на наша територия, каза Вела. Той добави, че всеки, който е против твърдата политика на вътрешния министър Матео Салвини, трябва да направи \"както правя аз сега\". В отделно интервю за днешния брой на в. \"Кориере дела сера\" Вела посочва, че оставката му е била неизбежна, тъй като не е можел да изрази несъгласието си чрез \"съобщение в Туитър\". Мигрантите от \"Дичоти\" бяха спасени на 16 август. След като стигнаха на пристанището обаче, вътрешният министър Салвини не разреши те да слязат на италианска територия. Той настоя други страни от ЕС да приемат мигрантите. Той разреши на хората да слязат снощи, след като Албания, Ирландия и италианската католическа църква се съгласиха да приемат мигрантите. Днес стана известно и, че  италианската прокуратура е започнала разследване срещу Салвини  заради отказа му мигрантите да стъпят на италинска земя. ", "date": "2018.08.26", "title": "Шефът на агенцията по лекарствата в Италия подаде оставка заради отношението към мигрантите"}
{"url": "https://www.dnevnik.bg/sport/2018/08/26/3301769_holandec_vze_i_dvata_starta_po_motokros_v_sevlievo/", "text": "Лидертът в световния шампионат по мотокрос в клас MXGP Джефри Херлингс спечели и двата старта на мотополигона \"Горна Росица\" край Севлиево. Холандският пилот на КТМ бепе над всички и направи голяма крачка към титлата. Херлингс добави 50 точки в актива си и вече има 783 три кръга преди края на сезона. Основният му конкурент в Кралския клас Тони Кайроли (КТМ, Италия) беше на старт със специална шина заради контузия. Въпреки проблемите деветкратният световен шампион взе участие и в двата манша, като в първия завърши на 8-мо място, а във втория остана на 4 секунди зад победителя Херлингс. Италианецът е втори във временното подреждане за сезона с актив от 710 точки. Българският представител в MXGP Петър Петров (Хонда) завърши на 16-то място в първия манш и 19-и във втория. В клас МХ2 Хорхе Прадо ( КТМ, Испания) и Пол Йонас (КТМ, Латвия) си размениха по една победа в двата манша. В първия Йонас победи, но във втория с минимален аванс от 0.7 секунди Прадо удържа лидерството и с 47 точки се качи на първото място. Пол Йонас стъпи на втората позиция с 45 точки, а Хунтер Лауренс ( Хонда, Австрия) – трети с 38т. Стартовете на мотополигона \"Горна Росица\" бяха наблюдавани от рекордните над 30 хиляди зрители. Участие пък взеха 94 състезатели от 33 държави.", "date": "2018.08.26", "title": "Холандец взе и двата старта по мотокрос в Севлиево"}
{"url": "https://www.dnevnik.bg/v_pamet/2018/08/26/3301770_na_91_godini_pochina_maistorut_na_brodueiskata/", "text": "Прочутият автор на пиеси Найл Саймън, смятан за майстора на бродуейската комедия, почина на 91 години, предаде \"Асошиейтед прес\". Саймън е починал тази сутрин от усложнения от пневмония в манхатънска болница, съобщи Бил Еванс, който е дългогодишен приятел на драматурга. Саймън бе най-продуктивният и най-успешният автор на пиеси в САЩ през втората половина на 20 век. Той спечели три театрални награди \"Тони\" за свои пиеси, плюс още една за специални постижения в театъра. Саймън е носител и наградата \"Пулицър\" и на наградата Марк Твен за хумор. Хитовите пиеси на Нийл Саймън са безчет. Сред тях са \"Странната двойка\", \"Спомени за Брайтън бийч\", \"Билокси блус\", \"Жените на Джейк\", \"Добрият доктор\", \"Глупаците\", \"Слънчево с гръмотевици\", \"Луд съм по теб\", \"Влюбен за последно\", \"Боси в парка\", \"Любов номер две\". Много от неговите пиеси са били превръщани и в кинопродукции или в телевизионни сериали. В България много театрални трупи са се обръщали към неговото творчество като в последните години нашумяха заглавията \"Като трохи на прозореца\", \"Странната двойка\", \"Манхатън, Второ авеню\" (в оригинал \"Затворникът от Второ авеню\"), \"Последният страстен любовник\", \"Големите момичета не плачат\".", "date": "2018.08.26", "title": "На 91 години почина майсторът на бродуейската комедия Нийл Саймън"}
{"url": "https://www.dnevnik.bg/sport/2018/08/26/3301773_avtogol_spasi_chelsi_pri_gostuvaneto_na_njukasul/", "text": "Челси\" стана третият отбор от началото на сезона във Висшата лига, който печели и трите си мача дотук. Шесткратните шампиони победиха трудно като гост \"Нюкасъл\" с 2:1 след драматични последни минути. Сините от Лондон стигнаха до успеха благодарение на автогол, незаивисмо че бяха много по-добри от съперника си. Всичко по-интересно на \"Сейнт Джеймсис парк\" се случи в последния четвърт час, когато паднаха и трите гола. След много пропуски и положения \"Челси\" най-накрая успя да открие резултата. Това се случи след дузпа, отсъдена за нарушение на Фабиан Шер срещу Маркос Алонсо. Зад топката застана Еден Азар, който вкара с плътен удар в десния ъгъл на Дубравка. Авансът на сините се задържа само седем минути, като \"свраките\" успяха да изравнят. Това се случи след точно изпълнение на Хоселу. Испанският нападател засече с глава центриране на Деандре Йедлин. В крайна сметка три минути преди края на редовното време \"Челси\"стигна до успеха. Американецът Йедлин отклони удар на играч от сините в собствената си мрежа, опитвайки да изчисти топката. Трета победа за сезона постигна и \"Уотфорд\", който надигра с 2:1 \"Кристъл Палас\" на своя \"Викъридж роуд\". \"Стършелите\" стигнаха до успеха след голове на Роберто Перейра и Хосе Холебас, а за \"орлите\" точен беше Вилфрид Заха. Новакът \"Фулъм\" взе първа победа след 4:2 срещу \"Бърнли\". Тимът от Западен Лондон направи зрелищен мач, а головете вкараха Сери, Митрович два пъти и Андре Шюрле. За \"Бърнли\" точни бяха Джеф Хендрик и Джеймс Тарковски.", "date": "2018.08.26", "title": "Автогол спаси \"Челси\" при гостуването на \"Нюкасъл\""}
{"url": "https://www.dnevnik.bg/zelen/2018/08/26/3301776_merkel_othvurlia_predlojenieto_na_es_za_po-burzo/", "text": "Германският канцлер Ангела Меркел отхвърли днес предложение, споменато от Европейската комисия миналия месец, за изготвяне на нови, по-строги срокове за намаляване на парниковите емисии, предаде Ройтерс, цитирана от БТА. Аргументът на Меркел е, че страните от ЕС трябва да се съсредоточат към постигане на поставените от самите тях цели. Европейският комисар по въпросите на климата и енергетиката Мигел Ариас Канете заяви миналия месец, че обмисля увеличаване от 40 на 45 % съкращаването на вредните емисии от въглероден диоксид, което ЕС цели да постигне до 2030 г. в отговор на доказателствата за ускоряване на климатичните промени. Меркел отбеляза пред телевизия А Ер Де (ARD), че новите предложения не ѝ харесват особено и че според нея трябва първо да се изпълнят целите, които вече сами сме си поставили.", "date": "2018.08.26", "title": "Меркел отхвърля предложението на ЕС за по-бързо намаляване на парниковите емисии"}
{"url": "https://www.dnevnik.bg/biznes/2018/08/26/3301774_treis_uveri_che_asfaltut_krai_svoge_e_po_specifikaciia/", "text": "\"Проектът за изпълнение е одобрен въз основа на заданието. Цялата техническа спецификация е одобрена от агенция \"Пътна инфраструктура\" включително типа на използвания асфалт и цената му. Обектът е втори клас и не е предвиден да носи максимално натоварване\", уточни представителят на надзора на холдинга. Вече е  изрязана плоча от асфалта на мястото , и е дадена за лабораторен анализ, който ще провери плътността и сцеплението. Обектът е втори клас и не е предвиден да носи максимално натоварване, подцерта Михайлов. По-рано днес след заседание в Министерския съвет по темата министърът на регионалното развитие Николай Нанков съобщи, че комисия на пътната агенция е описала нередности при ремонта, които е трябвало да бъдат отстранени до 15 август в рамките на гаранционния срок и пет пъти е приканвала дружеството да го направи. Строителят обаче не е направил нищо, по думите на министъра. Именно затова на опасния завой е бил поставен знак за ограничение на скоростта на 40 км в час и предупреждение за опасност от катастрофи.", "date": "2018.08.26", "title": "\"Трейс\" увери, че асфалтът край Своге е по спецификация"}
{"url": "https://www.dnevnik.bg/sport/2018/08/26/3301781_ludogorec_stupi_nakrivo_sreshtu_slaviia_i_ostana_na/", "text": "Шампионът \"Лудогорец\" допусна грешна стъпка при гостуването на \"Славия\" в мача си от шестия кръг на Първа лига срещу \"Славия\". Тимът от Разград завърши 0:0 в София, като използва и много от резервните си футболисти. В големи периоди от мача \"Лудогорец\" държеше топката, но нямаше чак толкова чисти положения пред вратата на Георги Петков. По-добрите положения бяха за \"Славия\", като на другата врата Хорхе Броун се прояви. След шест кръга \"Лудогорец\" има 11 точки и остава на пет зад лидера \"Левски\". Шампионите прекъснаха серия от две поредни победи, но пък не допуснаха попадение в трети пореден мач. Съдията Георги Димитров имаше доста работа в мача, след като даде седем жълти картона – шест за домакините и един за \"Лудогорец\". Мениджърът на шампионите Пауло Аутуори направи много промени в титулярния състав от двубоя с \"Торпедо\" (Кутаиси) в Лига Европа. Рядък шанс да започнат сред титулярите получиха Димо Бакалов, Цветомир Панов, Георги Терзиев, Жоао Пауло, както и Якуб Шверчок. Извън групата бяха Козмин Моци, Марселиньо и Вандерсон, а на пейката беше капитанът Светослав Дяков. \"Славия\" беше с всичко най-добро, като на вратата се завърна ветеранът Георги Петков. Първата част се игра на много ниско темпо, като и двата тима заложиха повече на битката. Съперниците имаха по една опасност, която си размениха в 18-ата и 19-ата минута. Първо Шверчок стреля с глава, но прати топката в аут, а след това късмета си опита и Славчо Шоколаров. Второто полувреме започна с повече агресия от седемкратните шампиони. В 55-ата минута Жоао Пауло стреля опасно от пряк свободен удар, но Петков се намеси добре и изби. \"Славия\" се прибра в своята половина и чакаше на контраатака, като два пъти сериозно застраши гостите от Разград. В 63-ата минута Галин Иванов стреля от около 25 метра, но топката мина над гредата. Само седем минути по-късно \"Славия\" пропусна най-добрия си шанс. Иванов изведе Шоколаров сам срещу Хорхе Броун, но вратарят на \"Лудогорец\" показа рефлекс и спаси. След като гол не падаше Аутуори прибегна до смени, като пусна Натанаел на мястото на Антон Недялков, търсейки повече активност по фланговете. След това на терена влезе и Кладуиу Кешеру на мястото на Шверчок, а последната смяна беше пускането на Върджил Мисиджан вместо Бакалов.", "date": "2018.08.26", "title": "\"Лудогорец\" стъпи накриво срещу \"Славия\" и остана на пет точки от върха"}
{"url": "https://www.dnevnik.bg/bulgaria/2018/08/26/3301782_globa_ot_1000_lv_ili_kolko_struva_obidata_po_feisbuk/", "text": "Наказанието за обида по \"Фейсбук\" е глоба от 1000 лв. Това е решил Районният съд в Разград по дело между бивша двойка, информира в утрешния си брой в. \" Сега \", видно от сайта му. Жена с инициали С.П. трябва да плати на бившата си половинка и 800 лв. обезщетение за стреса, както и разноските по делото. Тя е оправдана по второто си обвинение - за клевета, а по това за обида е освободена от наказателна отговорност с налагане на административно наказание - глоба. Решението не е окончателно и подлежи на обжалване. От съдебния акт се разбира, че подсъдимата и тъжителят са живели заедно, но през 2016 г. се разделили. Като след раздялата той продължил да търси контакт с жената и това влошило отношенията им. Стигнало се е дотам, че през септември 2017 г. по Закона срещу домашното насилие съдът му е забранил да ходи в дома ѝ, както и да я доближава на по-малко от 100 метра, да не ходи на работното ѝ място и там, където тя се среща с приятели. Двамата си разменяли и злобни телефонни съобщения и така през ноември 2017 г. подсъдимата публикувала обръщение към бившия си партньор. В него тя пише, че той няма чест, достойнство и морал, че е \"мижитурка, която малцина знаят, че е на антидепресанти + алкохол\", и т.н. Според съда това е обидно. За израза \"антидепресанти + алкохол\" съдът пише: \"Нито употребата на алкохол, нито използването на медикаменти само по себе си има обиден характер. В случая обаче се визира едновременна употреба, т.е. визира се злоупотреба с тези вещества и питиета\", затова и е обидно и злепоставящо.", "date": "2018.08.26", "title": "Глоба от 1000 лв. или колко струва обидата във \"Фейсбук\""}
{"url": "https://www.dnevnik.bg/sport/2018/08/26/3301777_dortmund_otkri_sezona_s_razgromen_uspeh_sreshtu_laipcig/", "text": "Борусия\" (Дортмунд) започна със самочувствие новия сезон в  Бундеслигата , след като спечели с 4:1 домакинството си срещу един от претендентите за челните места - \"Лайпциг\". Жълто-черните изоставаха още в 30-ата секунда, но сътвориха обрат с четири гола до края на мача. \"Лайпциг\" поведе чрез Жан-Кевин Огюстен, но в средата на полувремето Махмуд Дауд върна \"Борусия\" в играта с акробатичен удар с глава. Домакините нанесоха своя удар с два гола в последните пет минути преди почивката. Тогава Марсел Забицер си отбеляза автогол, а новото попълнение Аксел Витсел вкара със задна ножица. Капитанът Марко Ройс оформи крайния резултат в добавеното време на двубоя. Предпоставките за голово шоу бяха налице още в 30-ата секунда, когато Огюстен изведе \"Лайпциг\" напред в резултата. Нападателят се разписа след неориентирани действия на защитата на \"Борусия\", като жълто-черните няколко пъти не успяха да изчистят топката в предни позиции. Ранният гол изненада играчите на \"Борусия\", които продължиха да действат колебливо. От своя страна гостите изчакваха търпеливо възможности на контраатака. Постепенно \"Борусия\" изравни играта и започна да създава по-опасни положения пред вратата на \"Лайпциг\". В 21-ата минута Марсел Шмелцер получи по левия фланг и центрира към наказателното поле, където Дауд остави безпомощен стража на гостите Петер Гулашчи с красив удар с глава. Няколко минути по-късно защитата на \"Борусия\" отново беше хваната неподготвена. Голмайсторът Огюстен беше изведен сам срещу вратаря, но Роман Бюрки спаси последвалия удар с лявата си ръка. В края на полувремето \"Борусия\" се устреми към победата. В 40-ата минута жълто-черните получиха свободен удар пред вратата на гостите след спорно нарушение срещу Кристиан Пулишич. Забицер си отбеляза автогол, след като отклони неспасяемо топката с глава. Три минути по-късно домакините се възползваха от импулса и стигнаха до трети гол. Гулашчи спаси по отличен начин удар на Томас Дилейни отблизо, но Витсел допълни красиво със задна ножица. \"Лайпциг\" се втурна в атака през втората част, като в игра се появи голмайсторът на тима Тимо Вернер. Малко след подновяването на играта Бюрки спаси силен диагонален удар на десния бранител Лукас Клостерман. В края на мача гостите предприемаха повече рискове, което отвори големи пространства за \"Борусия\". Жълто-черните се възползваха и в добавеното време Ройс завърши бърза контраатака.", "date": "2018.08.26", "title": "\"Дортмунд\" откри сезона с разгромен успех срещу \"Лайпциг\""}
{"url": "https://www.dnevnik.bg/photos/2018/08/26/3301569_fotogaleriia_svetovnite_snimki_na_denia_-_25-26_avgust/", "text": "Залез на плаж в Крим.", "date": "2018.08.26", "title": "Фотогалерия: Световните снимки на деня - 25-26 август"}
{"url": "https://www.dnevnik.bg/kultura/2018/08/11/3292507_otkus_ot_jenite_koito_kupuvat_cvetia_na_vanesa_monfort/", "text": "\"Жените, които купуват цветя\" е дълга разходка из ботаническата градина на живота, където цъфтят рози, които понякога убождат пръстите ни. Растат маргаритки, чиито листа късаме, за да ни дадат отговор, който невинаги е очакваният. Срещат се орхидеи, които ни парализират с красотата си и слънчогледи, напомнящи ни къде е слънцето. По време на разходката из тази градина компания ще ви правят пет жени, които купуват цветя. В началото никоя от тях не ги купува за себе си. Едната – за тайния си любовник, другата – за офиса си, третата – за да ги рисува, четвъртата – за клиентките си, последната – за един покойник. Ванеса Монфорт прави тези жени ваши приятелки, с които ще слушате джаз, ще пиете вино и ще се учите как се посява, отглежда, полива и изживява щастие. Не някога, а днес, защото животът е неотложна задача и често трябва да си припомняме това. Това е историята на Марина. Жена, загубила съпруга, а заедно с него и посоката си. Изпълнена със страх, че не може да изпълни обещание, което е дала. Без капчица вяра в себе си. Жена, която мисли, че има нужда от някого, но греши – има нужда единствено от себе си. Случайността отвежда Марина в \"Градината на ангела\" – цветарски магазин в квартала на писателите в Мадрид. Там тя ще се научи, че ангели съществуват и че всички опити за летене си струват. Дори неуспешните. Уроците преподава безплатно Оливия - ексцентрична и вълшебна дама, която лекува цветя и хора еднакво добре, защото те може би имат нещо общо – нуждаят се от любов, светлина и грижа. Марина започва работа в този оазис, който я запознава с още четири жени, намиращи се на кръстопът в работата, любовните отношения и семейството. Между всички тях разцъфва приятелство, което ги кара да променят посоката на живота си. Накрая Марина се качва на яхтата на покойния си съпруг, за да разпръсне праха му в Танжер, но по-важното - тя става капитан на кораба на живота си. А останалите героини - тях ще срещнете на страниците на романа – с цветните им рокли, с обърканото им минало, с неподозираните им таланти и необятните им мечти. В някоя от тях ще разпознаете себе си. Ще пораснете и ще се обикнете. Главен герой в \"Жените, които купуват цветя\" е и морето. Онова Средиземното, което умее да се сърди, да прощава, да забравя и да приютява. Морето, в чието лоно също се раждат цветя, които напомнят, че не е чак толкова лошо на дъното (но трябва да скатаем в някой джоб силата да изплуваме).", "date": "2018.08.26", "title": "Откъс от \"Жените, които купуват цветя\" на Ванеса Монфорт"}
{"url": "https://www.dnevnik.bg/sport/2018/08/26/3301798_voleibolistite_zagubiha_vtorata_kontrola_s_belgiia/", "text": "Мъжкият национален отбор по волейбол загуби втората си контролна среща с Белгия, част от подготовката за световното първенство. Съставът отстъпи с 1:3 (22:25, 12:25, 30:28, 24:26) при закрити врати в зала \"Конгресна\" на Двореца на културата и спорта във Варна. В събота България спечели с 3:2 , но този път отстъпи. Преди световното тимът на Пламен Константинов ще има проверки срещу Египет. Селекционерът на България не присъстваше в залата заради вирус и остави отбора на помощника си Алесандро Пироли. Белгия завърши с повече блокади - 14 срещу 12, а съперникът реализира и повече асове седем срещу четири. При посрещането съперникът беше на по-високо ниво 54% срещу 43%, както и атаката им - 50% срещу 43%. Най-резултатен за България бе Николай Пенчев с 15 точки (3 блока, 2 аса, 43% ефективност в атака и 26% позитивно посрещане) Теодор Тодоров пък се разписа с 13 точки (5 блока и 67% ефективност в атака). Най-полезен за Белгия пък беше Брам Ван Дер Дриес с 14 точки (2 блока, 4 аса и 44% ефективност в атака) за победата.", "date": "2018.08.26", "title": "Волейболистите загубиха втората контрола с Белгия"}
{"url": "https://www.dnevnik.bg/sport/2018/08/26/3301811_cska_produljava_gonitbata_s_levski_sled_ubeditelna/", "text": "ЦСКА взе пета победа от началото на сезона в Първа лига и се върна на пътя на успехите в домакинството на \"Верея\". Червените се справиха без никакви проблеми с аутсайдера и го победиха с 4:0. Победата можеше да бъде много по-убедителна за тима на Нестор Ел Маестро, но червените направиха много пропуски пред вратата на Георги Георгиев. Вратарят на \"Верея\" също се отчете с много спасявания. Головете на \"Българска армия\" вкараха Кирил Десподов, който се разписа два пъти, както и Едвин Джеси и Мауридес. Загубата е втора поредна за новия треньор на \"Верея\" Небойша Лекич и общо пета за отбора от началото на сезона. Тимът от Стара Загора е на дъното със само една точка. ЦСКА започна много активно от самото начало, а Ел Маестро беше направил две промени, като те бяха завръщането на Божидар Чорбаджийски и Джеси сред титулярите. Първата опасност в мача беше при един опит за истрел на Мауридес със заджна ножица. Все пак в 17-ата минута ЦСКА успя да открие чрез Кирил Десподов. Нападателят засече остро центриране на Джеси и след удара си с глава не остави шансове на Георгиев – 1:0. До края на първата част се играеше основно пред вратата на \"Верея\". Гостите от Стара Загора изобщо не погледнаха в предни позиции и през цялото време гледаха да се защитават. Червените имаха още шансове, но не ги реализираха. Домакините вдигнаха оборотите отново в началото на втората част. Не бяха минали и две минути след подновяването на играта, когато ЦСКА се разписа за втори път, а голмайстор пак беше Десподов. Младият нападател на червените вкара по много ефектен начин, след като изстреля с голяма сила топката точно под гредата. Вдъхновен от двата си гола Десподов започна да търси и хеттрик, като беше най-активен сред съотборниците си. Нападателят можеше да се разпише трети път, но в 50-ата минута Георгиев спаси. Час след края на мача и гредата помогна на вратаря на гостите от Стара Загора след изстрел на Джеси. Седем минути по-късно холандецът все пак се разписа. Той се възползва от много груба грешка в защитата на \"Верея\" и от няколко метра нямаше проблем да преодолее Георгиев – 3:0. \"Верея\" успя да отправи първия си удар в двубоя едва, когато изоставаше с 0:3. Това обаче беше единственото по-смислено нещо, което футболистите на Небойша Лекич направиха в предни позиции. В минутите до края повече работа имаше Георгиев, който трябваше да се намесва и при удар на Николай Бодуров. Все пак до края остана време и за звездата на червените Мауридес да се разпише. Бразилецът беше изведен при бързо изпълнение на пряк свободен удар и прехвърли Георгиев, а притичалият Василиев не успя да избие пред голлинията. За Мауридес това е девети гол в 10-ия му мач с екипа на ЦСКА. След шест кръга ЦСКА има 15 точки от пет победи и една загуба, която претърпя в предишния кръг с \"Лудогорец\". Червените имат само с точка по-малко от лидера \"Левски\".", "date": "2018.08.26", "title": "ЦСКА продължава гонитбата с \"Левски\" след убедителна победа над \"Верея\""}
