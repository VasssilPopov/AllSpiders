{"url": "https://www.dnevnik.bg/sport/2018/02/20/3133236_sled_gruba_greshka_chelsi_izpusna_pobedata_sreshtu/", "text": "Барселона\" се възползва от груба грешка на \"Челси\" и стигна до 1:1 като гост в първия мач от осминафиналите в Шампионската лига. Сините атакуваха повече и създадоха положения, като поведоха с гола на Вилиан. С първия си гол срещу \"Челси\" Лионел Меси донесе приемлив резултат за отбора си преди реванша на \"Камп ноу\". В другата среща \"Байерн\" вкара четири пъти след почивката и се наложи с 5:0 срещу \"Бешикташ\". По два пъти се разписаха Томас Мюлер и Роберт Левандовски, а веднъж вкара и Кингсли Коман. В началните минути на \"Стамфорд бридж\" \"Челси\" държеше инициативата и атакуваше. В петата Еден Азар отправи силен диагонален удар, но топката мина встрани. Малко след това Антонио Рюдигер засече с глава след центриране, като също не беше точен. Постепенно \"Барселона\" започна да владее повече топката, без обаче да създава възможности пред вратата на английския шампион. След 30-ата минута \"Челси\" имаше нова серия положения, като в основата беше Вилиан. В 33-ата минута той стреля добре, но улучи гредата. Бразилецът нямаше късмет и в 40-ата, когато отново след негов удар топката срещна гредата. До почивката Азар пробва още един изстрел, но без успех. В началото на втората част \"Барселона\" отправи първия си точен удар. Луис Суарес от малък ъгъл стреля, но Тибо Куртоа спаси. При третия си опит Вилиан сполучи и в 62-ата минута даде преднина на \"Челси\". Той получи пред наказателното поле и стреля силно в долния ляв ъгъл на вратата на съперника. Груба грешка на сините при изнасянето на топката позволи на \"Барселона\" да изравни. Андрес Иниеста се възползва от неточното отиграване на съперника, овладя и подаде на Меси, който отправи точен удар за 1:1. До края \"Челси\" опита да притисне каталунците, но не можа да стигна до добри възможности. В Мюнхен \"Байерн\" нямаше затруднения срещу \"Бешикташ\" и с убедителна победа се насочи към четвъртфиналите. Още в 16-ата минута турският отбор остана с човек по-малко след червения картон на Вида за нарушение срещу Левандовски пред наказателното поле. Германците атакуваха, но успяха да поведат малко преди почивката. В 43-ата минута след подаване от ляво топката се отклони в тялото на Алаба и попадна в Мюлер, който отблизо вкара. \"Байрен\" удвои в 52-ата, когато Левандовски от аутлинията върна към точката на дузпата и Коман стреля точно. Третият гол дойде в 66-ата - Кимих центрира и Мюлер при близката греда засече във вратата на \"Бешикташ\". Левандовски, който в началото на втората част удари греда от фаул, успя да вкара четвъртия гол. Полският нападател стигна пръв до спасена от вратаря топка и от няколко метра се разписа. Отново той отбеляза и за 5:0, като се възползва от подаване на Мюлер, оставило до пред празната врата.", "date": "2018.02.20", "title": "След груба грешка \"Челси\" изпусна победата срещу \"Барселона\" в Лоднон"}
{"url": "https://www.dnevnik.bg/evropa/2018/02/20/3133116_glasuvaneto_na_koaliciiata_s_merkel_shte_struva_na/", "text": "Гласуването на членовете на Германската социалдемократическа партия (ГСДП) по въпроса дали тя да участва в коалиционно правителство с консерваторите на канцлера Ангела Меркел ще струва милион и половина евро, предаде ДПА, като се позова на информация от партията. Гласуването по пощата  официално започна днес  и ще продължи до полунощ на 2 март. В него имат право да участват 463 723 членове на ГСДП. Коалиционното споразумение между социалдемократите и консервативния блок на Меркел, включващ нейните християндемократи и баварските им съюзници, беше публикувано в специално издание на вестника на ГСДП \"Форвертс\" и може да бъде свалено от интернет. Въпросът, на който членовете на ГСДП трябва да отговорят при гласуването, е формулиран по следния начин: \"Трябва ли Германската социалдемократическа партия (ГСДП) да подпише  коалиционното споразумение от февруари 2018 г. , договорено с Християндемократическия съюз (ХДС) и Християнсоциалния съюз (ХСС)? - Да или не.\" През 2013 г. 75.96 процента от членовете на ГСДП гласуваха в подкрепа на т.нар. голяма коалиция с консерваторите. Тогава бяха подадени 369 680 гласа, от които 337 880 бяха валидни. От тях 256 643 гласа бяха в подкрепа на коалицията. За разлика от 2013 г., когато гласовете бяха преброявани в стара пощенска станция, сега няма да бъде наемана зала за преброяването. Този път то ще се извърши в централата на ГСДП в Берлин. Сто и двайсетте доброволци, които ще помагат за преброяването, трябва първо да предадат мобилните си телефони, за да не бъде застрашена тайната на гласуването. Също така ще се използват машини за отваряне на писма, които могат да отварят по 20 000 писма на час. През 2013 г. преброяването продължи около 14 часа. Резултатът от гласуването ще бъде обявен на 4 март. Той ще бъде задължителен, ако са гласували поне 20 процента от членовете на ГСДП./БТА", "date": "2018.02.20", "title": "Гласуването на коалицията с Меркел ще струва на социалдемократите милион и половина евро"}
{"url": "https://www.dnevnik.bg/sport/2018/02/20/3133101_germaniia_se_izravni_s_norvegiia_sled_pulen_triumf_v/", "text": "Германия се изравни с Норвегия по златни медали от зимните олимпийски игри след пълен триумф в северната комбинация на голяма шанца. Йоханес Ридзек донесе 11-ата титла на бундестима в Пьонгчанг, а Фабиан Рисле и Ерик Френцел допълниха почетната стълбичка. Норвегия остава начело в класирането по медали заради по големия си брой отличия - 29, от които 11 златни, десет сребърни и осем бронзови. Германия е с 23 медала, като има седем втори и пет трети места. Канада се утвърди на третото място, след като спечели две олимпийски титли в единадесетия ден на игрите.  Теса Виртю и Скот Моар грабнаха златните медали при танцовите двойки  във фигурното пързаляне и поставиха два световни рекорда - в кратката програма и в общия сбор. Канадската двойка спечелиха състезанието след изключително вълнуваща битка с Габриела Пападакис и Гийом Сизерон. Французите също поставиха световен рекорд - във волната програма, но по-малко от точка ги раздели от първото място.  Кейси Шарп донесе втората титла за Канада днес. Тя спечели златото в дисциплината халфпайп във фрийстайл ските. Французойката Мари Мартино взе сребърния медал, а бронзът остана за американката Брита Сигурни. Холандия заема четвъртото място в класирането по медали с шест златни, пет сребърни и три бронзови. Франция се придвижи до петата позиция, след като  спечели смесената щафета в биатлона . Мартен Фуркад и компания донесоха пета олимпийска титла за своята страна в Пьонгчанг. САЩ също са с пет златни отличия, но са шести в класирането с един медал по-малко - 12 срещу 13. Домакините от Южна Корея спечелиха днес четвърта титла, след като триумфираха в женската щафета на 3000 метра в шорттрека. С четири златни медала са още Швеция и Австрия. Япония, Швейцария и Италия имат по две титли, а другите страни със злато от 23-те зимни олимпийски игри са Чехия, Словакия, Беларус, Великобритания, Полша и Украйна. Общо 27 държави са спечелили отличия в Пьонгчанг.", "date": "2018.02.20", "title": "Германия се изравни с Норвегия след пълен триумф в северната комбинация"}
{"url": "https://www.dnevnik.bg/bulgaria/2018/02/20/3133041_kmetut_na_sofiia_shte_otgovaria_za_protivodeistvieto/", "text": "Пресцентърът на Министерството на вътрешните работи ще сигнализира, когато в София има опасност от терористичен акт, а дежурен служител ще информира общинските органи по сигурност по мобилните или стационарните телефони. Това предвижда новият план за противодействие на тероризма на територията на София, който кметът Йорданка Фандъкова е внесла за гласуване общинския съвет, който се очаква да го гласува в четвъртък. Документът е създаден според изисквания в Закона за противодействие на тероризма, а мерките, действията и степените на опасност в него се основават на  Националния план за  противодействие, приет от Министерския съвет  през ноември 2017 г. Планът на общината определя реда за оповестяване, реагиране и предотвратяване терористични заплахи и взаимодействието с другите служби за вътрешна сигурност - Министерството на вътрешните работи и Държавната агенция \"Национална сигурност\". В него се разглеждат \"възможните сценарии\" за осъществяването на терористичен акт и местата, на които може да бъде извършен. Кметът е отговорен Задълженията за координиране на структурите при опасност от терористични актове и изпълнението на мерки за недопускането им са възложени на кмета на София. Действията ще се определят от назначена от кмета работна група, а при по-високи нива на опасност - съвместно с другите органи за сигурност.  Ръководството на Столичната община, членовете на работната група и щабът за бедствия и аварии ще разберат, че има опасност от терористичен акт, от дежурния служител на оперативния съвет по сигурността в общината. За целта той ще използва \"мобилни и стационарни телефони\". Жителите на София ще бъдат информирани за мерките за противодействие, които са взети, от пресцентъра на МВР.  Какво и къде Местата, на които се събират над 50 души или са стратегически, са определени като най-вероятни да станат обект за терористични актове. Това са градският транспорт, парковете, площадите, стадионите, спортните зали, театрите, училищата, храмовете, моловете, летище София, стената на язовир \"Искър\", сгради на министерства и други държавни структури. Възможните сценарии, които се разглеждат в плана, са задействане на взривно устройство в транспортни средства, използване на огнестрелно или хладно оръжие за убийства или нараняване, вземане на заложници, използване на пътни превозни средства с цел убийства или нараняване.  Като вероятни сценарии са посочени задействане на взривно устройство в стратегически обекти от национална сигурност с цел предизвикване на аварии и извънредни ситуации, използване на оръжие за масово унищожение, завладяване на символни за държавата сгради (президентство, парламент, министерства). Проникване в електронните системи за управление на ресурсите, за да се предизвикат проблеми с ВиК, електро- или топлопреносните мрежи, също е сред сценариите, които са допуснати в плана. Шантажът е описан като един от \"най-често използваните от терористите методи\", като се изразява с телефонни заплахи, \"разпространяване на слухове, листовки, прокламации\", като така се създава недоверие в държавните и общинските структури.  Нивата на терористична заплаха са три, като най-високото е първо. Третото ниво е най-ниско и не предполага заплаха, а ниска вероятност от планиране на атака.  Степените на заплаха са същите като в Националния план за противодействие на тероризма. Най-ниската е зелената (постоянна готовност за реагиране), като следват жълта (предупреждение), оранжева (повишена готовност за реакция) и червена (реагиране). Степените се определят според ситуацията от Националния оперативен щаб.", "date": "2018.02.20", "title": "Кметът на София ще отговаря за противодействието на тероризма в града"}
{"url": "https://www.dnevnik.bg/bulgaria/2018/02/20/3133132_nedohraneni_bliznaci_sa_prieti_v_bolnica_ednoto_dete_e/", "text": "Близнаци на 3-годишна възраст са приети в по спешност в болница в Пловдив. Едното от децата е с опасност за живота, тъй като по думите на майката върху главата му е паднал гипсов орнамент, поставен на стената, в която се е намирало леглото му, съобщава \"Фокус\". Районният прокурор на Пловдив Атанас Илиев уточни, че 38-годишната жена е задържана за 24 часа. Тя е отглеждала децата си сама, като баща им живее и работи в чужбина. Предстои да бъде назначена съдебномедицинска експертиза, която да установи причината за тежката травма, която е получило едното от децата. То е със спукан череп и заради това му е била извършена животоспасяваща операция. Прокуратурата разследва дали жената е оставила децата си без надзор. От събраните до момента доказателства се разбира, че инцидентът е станал вчера вечерта. Веднага след това майката е потърсила помощ. Илиев уточни, че близнаците са постъпили в болницата недохранени. Те били \"доста под нормалното тегло за годините си\".", "date": "2018.02.20", "title": "Недохранени близнаци са приети в болница, едното дете е с опасност за живота"}
{"url": "https://www.dnevnik.bg/sviat/2018/02/20/3133129_sasht_obviniha_advokat_na_pravitelstvoto_na_ianukovich/", "text": "Специалният прокурор Робърт Мюлър повдигна още едно обвинение по \"руското разследване\" - този път срещу адвокат, работил за украинското министерство на правосъдието, съобщават американските медии. Алекс ван дер Сван е обвинен, че е лъгал разследващите за комуникацията си с Ричард Гейтс, който бе вторият човек в президентската кампания на Доналд Тръмп. (Гейтс също е сред обвинените и вероятно ще се признае за виновен в замяна на сведения за властите.) Ван дер Сван е бил разпитван по въпроси, свързани с работата му за Украйна през 2012 г. Тогава той е трябвало да изработи доклад за процеса срещу Юлия Тимошенко, докато е работил за нюйорската кантора Skadden, Arps, Slate, Meagher & Flom. Той също така не е снабдил властите с документи, търсени от разследващите и отнасящи се до същия период. Въпросният доклад е бил благосклонен към правителството на Виктор Янукович и е оправдавал съдебното преследване на Тимошенко - възглед, противоположен на тези на САЩ и Европейския съюз. За това фирмата е получила 12 000 долара. Но на следващата година, без тя да извършва повече дейност на Киев, компанията получава 1 млн. долара - ход, който следващото украинско правителство е започнало да разследва, пише агенция \"Блумбърг\". Връзката с Тръмп е чрез бившият мениджър на кампанията му  Пол Манафорт -  той е бил сред хората, убедили Skadden да изработи доклада, и също е сред обвинените. Очаква се адвокатът да се признае за виновен във федерален съд във Вашингтон днес. Според Ен Би Си Ван дер Сван е зет на руския милиардер Герман Хан. Миналата седмица Мюлър  повдигна обвинения срещу 13 руснаци  за намеса в президентските избори. Отделно екипът разпространи 14-о име - на 28-годишния американец Ричард Пинедо от Санта Паула, щата Калифорния, който се е признал за виновен като съучастник в действията на руснаците и съдейства на разследването. Трима от руските граждани са обвинени в заговор, а петима - в кражба на самоличност, гласи  документът, публикуван  от американското министерство на правосъдието. Три руски компании също са включени в обвинителния акт, според който обвиняемите са използвали компютърни системи в САЩ, за да скрият \"руския\" произход на дейностите си. В списъка е включена и организацията \"Агенция за интернет изследвания\" -  т. нар. \"Фабрика за тролове\" , свързвана със създаването на съдържание в  социалните мрежи , за което разузнавателната общност в САЩ смяташе, че е целяло да повлияе на резултата. Сред руските граждани, срещу които има повдигнати обвинения, е и бизнесменът Евгений Пригожин, свързван с \"фабриката\". В документа, разпространен в петък, се казва, че той е плащал разходите за операцията. Известен като ресторантьора, обслужващ официални мероприятия на президента Владимир Путин и доставящ храни за редица държавни учреждения и училища, той често бива наричан  \"готвача на Путин\" . Пригожин  вече е в списъка на санкционирани руснаци  заради украинската криза.", "date": "2018.02.20", "title": "САЩ обвиниха адвокат на правителството на Янукович по \"руското разследване\""}
{"url": "https://www.dnevnik.bg/evropa/2018/02/20/3133136_brjuksel_predupredi_che_shte_vzeme_otvetni_merki_ako/", "text": "Ясно заявихме на най-високите управленски равнища в САЩ, че ще бъдем дълбоко разтревожени от предприемането на мерки, които биха се отразили на европейската промишленост. Това заяви на пресконференция говорител на Европейската комисия в отговор на въпрос, свързан с намеренията на Вашингтон да въведе нови данъци за внасяните от Европа стомана и алуминий, предаде БТА. \"ЕС вярва, че търговията може и следва да бъде взаимноизгодна. Според нас търговията трябва да бъде открита и честна, основана на правила, добави говорителят. Бихме предприели необходимите мерки, за да защитим европейската промишленост, готови сме да действаме бързо и според обстоятелствата, ако европейският износ бъде застрашен от ограничителни мерки от САЩ\", посочи той. Не сме в търговска война, добави говорителят. По неговите думи виждането на ЕС е, че в търговията не би трябвало едни да печелят, а други да губят. В края на януари американският президент Доналд Тръмп  заплаши да се изправи срещу ЕС  заради \"много нечестната\" търговска политика спрямо САЩ. Тръмп поиска по-строго прилагане на търговските правила и по-рано въведе нов пакет от мита върху вносните соларни панели в размер от до 30%. \"Имах много проблеми с ЕС и те могат да прераснат в нещо много голямо от тази гледна точка, от търговска гледна точка\", каза Тръмп. \"Ние не можем да внасяме нашия продукт. Много, много е трудно. И въпреки това те изпращат техния продукт на нас – без данъци, при много ниски данъци. Това е много нечестно\", допълни президентът.", "date": "2018.02.20", "title": "Брюксел предупреди, че ще вземе ответни мерки, ако САЩ наложат пречки за европейския износ"}
{"url": "https://www.dnevnik.bg/video/novinite_na_bnt/2018/02/20/3133145_video_drugite_novini/", "text": "Първата Кинопанорама с всички филми по творби на Йордан Радичков Теодор Ушев показва \"Като в тъмно огледало\"", "date": "2018.02.20", "title": "Видео: Другите новини"}
{"url": "https://www.dnevnik.bg/evropa/2018/02/20/3133144_broiat_na_nelegalnite_migranti_vlezli_v_es_prez_2017_g/", "text": "Броят на хората, незаконно влезли на територията на Европейския съюз, е спаднал с 60 на сто през 2017 г. в сравнение с предходната година. Това обяви днес европейската агенция за защита на границите \"Фронтекс\" в доклад, цитиран от \"Асошиейтед прес\". През миналата година в ЕС са влезли нелегално под 205 хиляди човека от трети страни, докато през 2016 г. те са били 511 хиляди. За 2017 г. броят на нелегално влезлите в съюза е най-малкият за период от четири години преди това, тоест от кризата през 2015-а, когато в ЕС влязоха около 1.8 милиона човека. В доклада на \"Фронтекс\" се посочва още, че бройката за 2017 г. все пак е по-голяма от тази за периода преди миграционната криза, когато в ЕС са пристигали средно между 72 и 140 хиляди нелегални мигранти годишно. През миналата година пътят на мигрантите през Източното Средиземноморие и Западните Балкани е бил значително по-малко натоварен в сравнение с предходните години. Същевременно е регистрирано удвояване спрямо 2016 г. на нелегалните мигранти, преплавали Източното Средиземноморие до Европа - 23 хиляди. \"Сега Испания е под силен натиск\", каза пред репортери директорът на \"Фронтекс\" Фабрис Леджери. По думите му през миналата година в Испания са влезли 21 хиляди нелегални мигранти, главно от Мароко, Алжир и Гвинея, докато в Гърция е имало спад от 80 на сто спрямо 2016 г. /БТА", "date": "2018.02.20", "title": "Броят на нелегалните мигранти, влезли в ЕС през 2017 г., е намалял с 60%"}
{"url": "https://www.dnevnik.bg/evropa/2018/02/20/3133139_es_shte_prouchi_zadulbocheno_danuchnata_reforma_v/", "text": "Европейските финансови министри заявиха, че ЕС обмисля как да отговори на обявената през декември данъчна реформа в САЩ и ще има ясна визия за това дали тя нарушава международните правила през пролетта, предаде \"Ройтерс\". Проектът е смятан за  най-значимата данъчна реформа в САЩ  за последните 30 години. Предвижда се реформата на стойност 1.5 трилиона долара да осигури големи намалявания на данъците за бизнеса и за заможните и по-скромни намалявания за семействата със средни и ниски доходи. Според ЕС някои от мерките може да нарушават правилата на Световната търговска организация (СТО) и да навредят на трансатлантическата търговия и инвестиции. Френският финансов министър Брюно льо Мер каза, че Европейската комисия е била помолена да подготви детайлна оценка за ефекта от реформата и съвместимостта й с правилата на СТО. \"На базата на заключенията на комисията ще решим какво да направим след това. Всички опции са отворени\", заяви министърът, попитан дали ЕС може да внесе жалба в СТО. Неговият колега Петер Алтмайер коментира: \"Ще разгледаме икономическите аспекти от реформата. Искаме да избегнем преместване на седалищата на компаниите в САЩ и обръщане на инвестиционните потоци. Важно е да запазим работните места в Европа. Ще направим всичко възможно, за да предотвратим нечестната конкуренция\", добави той. \"Твърде е рано да се спекулира за възможните ответни мерки\", заяви зам.-председателят на Европейската комисия Валдис Домбровскис. По думите му оценката на Комисията за цялостния ефект от реформата ще бъде готова през пролетта.", "date": "2018.02.20", "title": "ЕС ще проучи задълбочено данъчната реформа в САЩ, преди да реши дали да действа"}
{"url": "https://www.dnevnik.bg/biznes/2018/02/20/3133176_zelenite_kritikuvaha_ideiata_na_angelkova_da_zabrani/", "text": "Българското правителство става опасно за свободната конкуренция и цифровата икономика не само у нас, но и в целия Европейски съюз. Това заявяват в разпространена до медиите декларация от партия \"Зелените\". Те уточняват, че са провокирани от идеята на министъра на туризма Николина Ангелкова да се направи нов европейски регламент, който да забрани предлагането на апартаменти през онлайн платформи като booking.com, аirbnb.com и rooms.bg. Преди седмица тя обяви, че около  40% от българските хотелите в booking.com отсъстват от регистъра , поддържан от Министерството на туризма. Изказването ѝ дойде след обсъжданите на заседание на министрите от ЕС идеи за регулации на т.нар. споделена икономика. Според нея има нелоялна конкуренция спрямо хотелите, които са на светло, инвестират в поддръжката на категорията си и гарантират определено ниво на услугите. \"Зелените\" съпоставят случая с този от 2015 г., когато второто правителство на Бойко Борисов забрани използването на таксиметровата услуга \"Юбер\" (Uber). От партията твърдят, че идеята на Ангелкова съвпада с друго нейно предложение - за  административно определяне на цените на хотелските услуги , както \"и с цялостната политика на правителството за монополизиране на цели отрасли в полза на приятелите на властта\". \"Забрана за онлайн резервации в апартаменти (практика, която е широко застъпена по целия свят) ще доведе до напълно излишно строителство на нови хотели, което ще утежни по абсолютно непазарен начин проблема с презастрояването\", пише още в декларацията на \"Зелените\". От партията настояват правителството да не взима под внимание предложението на Ангелкова. Те подчертават, че данъците при онлайн резервации и директна продажба на хотелски услуги трябва да са еднакви, за да се гарантира, че всички играчи на пазара са поставени под общи правила.", "date": "2018.02.20", "title": "\"Зелените\" критикуваха идеята на Ангелкова да забрани предлагането на нощувки през онлайн платформи"}
{"url": "https://www.dnevnik.bg/sviat/2018/02/20/3130617_rusiia_ochakva_kiberataki_predi_prezidentskite_izbori/", "text": "Руските власти очакват в навечерието на президентските избори на 18 март кибератаки, включително срещу държавната система \"Избори\", заяви Николай Патрушев, секретар на Съвета за национална сигурност. Според него други цели може да са елементи от най-важната инфраструктура, в които да се изпробва инсталиране на специални програми, способни да предизвикат срив. Възможно е и провеждането на политически и икономически акции, цитира думите му агенция \"Интерфакс\". \"Избори\" (ГАС \"Выборы\") е телекомуникационна система за автоматизиране работата на избирателните комисии с цел съкращаване на времето за регистриране на избирателите и броене на гласовете. С нея се обработват данните за резултата от гласуването, изработват се протоколите на избирателните комисии и се разпределят мандатите сред кандидатите. Данните в нея са кодирани и системата е със защита срещу незаконен достъп. На заседание за киберсигурността, проведено в Ростов на Дон, Патрушев каза още, че властите регистрирали \"съществено разширяване на диапазона на чуждестранното компютърно разузнаване\", допълва ТАСС. Над 500 000 компютъра от информационната структура на Русия са били повредени миналата година, включително информационни системи на МВР и компаниите \"Роснефт\" и \"Евраз\". Патрушев не каза за коя точно операция за заразяване става дума. Най-сериозните подобни инциденти през 2017 г., засегнали и Русия, бяха двете атаки с вируса WannaCry и NoPetya. Специалистите свързаха първия със Северна Корея, а за втория неотдавна Лондон и Вашингтон директно обвиниха структура на военното разузнаване на Русия. За това, че Москва разполагала с безспорни доказателства за \"разрушителната намеса на някои западни държави\" във вътрешните работи на Русия и предстоящите избори, съобщи на 15 февруари Мария Захарова, говорител на външното министерство. Тогава тя допълни, че Москва е предупредила няколко европейски държави, че \"тази дейност трябва да бъде прекратена\". \"Ако това не спре, ще трябва да предприемем твърди контрамерки\", каза Захарова. По думите ѝ Москва е поискала от Специалната комисия на ОССЕ за наблюдение на избори да изпрати наблюдатели \"за поддържане на реда в учрежденията ни зад граница\".", "date": "2018.02.20", "title": "Русия очаква кибератаки преди президентските избори"}
{"url": "https://www.dnevnik.bg/sport/2018/02/20/3133173_video_pametniiat_gol_na_georgi_markov_sreshtu_angliia/", "text": "Бившият национал  Георги Марков, който почина днес , е автор на един от паметните голове в българския футбол. Той отбеляза при равенството 1:1 срещу Англия на \"Българска армия\" през 1999 г. Тогава мачът е от квалификациите за Евро 2000. Двубоят е по-специален, защото е последен за нападателя Христо Стоичков с екипа на националния отбор. Алън Шиърър дава преднина на англичаните в 14-ата минута. Три по-късно 27-годишният по това време Марков засича с глава центриране на Стоичков отдясно. Резултатът се запазва до края, макар в началото на второто полувреме Мартин Петров да получава червен картон. Голът на Марков е единственият за България срещу Англия в седем официални мача между двата отбора. \"Отиде си един футболист, рожба на школата на \"Пирин\" (Гоце Делчев), спечелил уважението на запалянковците във всички отбори, в които е играл на професионално ниво. След края на активната си кариера той остана близо до любимата игра и като спортен ръководител работеше със същата страст и енергия за своите клубове. Неговата кончина е голяма загуба за всички, които обичат футбола и спорта\", заяви министърът на спорта Красен Кралев в съболезнователен адрес до близките на Марков.", "date": "2018.02.20", "title": "Видео: Паметният гол на Георги Марков срещу Англия"}
{"url": "https://www.dnevnik.bg/politika/2018/02/20/3133186_gerb_i_obedinenite_patrioti_vnesoha_iskane_za_ostavka/", "text": "ГЕРБ и \"Обединените патриоти\" внесоха искане за оставка на Валери Жаблянов като заместник-председател на Народното събрание. Това съобщи председателят на парламентарната група на ГЕРБ Цветан Цветанов след заседание на парламентарната група на ГЕРБ. Сред мотивите са \"недопустимото му твърдение, че  Народният съд е бил необходимо и неизбежно правосъдие \", неуважителното му отношение към жертвите на комунистическия режим  при отдаването на почит към тях в парламента на 1 февруари  и противопоставянето му на ратификацията на Договора за добросъседство с Македония. Очаква се оставката да бъде гласувана в сряда (21 февруари) сутринта. Цветанов каза още, че е имало съвместно заседание на ръководствата на парламентарните групи на ГЕРБ и \"Обединени патриоти\", на което е постигнат консенсус да бъдат отговорни при изразяване на лично мнение, за да не се създава впечатление, че между тях има противоречия. В парламента бе и вицепремиерът Валери Симеонов. От думите на Цветанов се разбра, че предстои заседание на политическия съвет на коалицията, на което ще бъдат обсъдени две теми, по които не е постигнат консенсус. Той не пожела да отговори на въпрос на \"Дневник\" кои са темите. В НС бе и здравният министър Кирил Ананиев, който участва първо в заседанието на групата на ГЕРБ, а после проведе разговори и с \"Обединените патриоти\". Той не пожела да говори пред медиите. Цветанов обясни, че следващата седмица ГЕРБ ще изслуша и управителя на Националната здравноосигурителна каса (НЗОК) Камен Плочев. Според него не е в компетенциите на парламентарната група да сваля политическото си доверие от него, а има надзорен съвет на касата, който да разследва проблема. От обясненията на Цветанов се разбра, че един финансов въпрос се използва за политически цели от \"духовния баща\" на Плочев - депутата от \"БСП за България\" Славчо Велков. Зам.-председателят на ГЕРБ обясни, че Плочев е представил на Ананиев писмо, в което се искат 18 млн. лева за българи, лекувани в чужбина извън лимитите, а след това е внесъл в парламента искане за актуализация на бюджета на НЗОК с над 140 млн. лева. Попитан дали групата на ГЕРБ подкрепя здравния министър в искането му за оставка на Плочев, Цветанов каза, че \"в политиката има изисквания политическите решения да не са пред закона\", и даде да се разбере, че оставката може да се иска от надзорния съвет на здравната каса. Попитан за коментар на думите на депутата от БСП Елена Йончева, че ще го съди за клевета заради изказването му пред Би Ти Ви, че е участвала в източването на КТБ, Цветанов заяви, че към него не трябва да има очаквания да отговаря на \"този заядлив тон\" по същия начин, както и да си хаби енергията за тези неща. \"БСП и Радев за мене са едно цяло\", каза още Цветанов и обясни как от началото на 2016 г. е знаел, че това е проект да се отклоним от европейския път и да се върнем към нещо друго. Той добави, че е недопустимо президентът да обявява, че  домакинът на предстоящата среща на европейски лидери с Ердоган във Варна само ще сервира шербет .", "date": "2018.02.20", "title": "ГЕРБ и \"Обединените патриоти\" внесоха искане за оставка на Валери Жаблянов като зам.-шеф на парламента"}
{"url": "https://www.dnevnik.bg/evropa/zemedelie/2018/02/20/3133185_fermerite_poluchiha_nad_91_mln_lv_subsidii/", "text": "Фермерите, работещи в т.нар. необлагодетелствани райони, са получили субсидии от над 91 млн. лв. Това става ясно от съобщение на фонд \"Земеделие\". Средствата са разпределени измежду над 32 хил. стопани и са за кампания '2017. Основната част от общата сума е била преведена по подмярката за компенсаторни плащания в планински райони- 68.97 млн. лв, се вижда от информацията. По другата подмярка- за компенсаторни плащания в други райони, засегнати от значителни природни ограничения, са били разпределени 22.19 млн. лв. Плащанията, осигуряващи допълнително подпомагане за работа в т.нар. необлагодетелствани райони, се разпределят всяка година по линия на Общата селскостопанска политика на ЕС. От фонд \"Земеделие\" съобщават, че окончателните плащания ще бъдат направени след като се актуализира т.нар. слой \"площи, допустими за подпомагане\", който обхваща земеделските земи, имащи право да получават субсидии, на базата на подадените възражения и след изясняването принадлежността на констатираните двойно заявени площи.", "date": "2018.02.20", "title": "Фермерите получиха над 91 млн. лв субсидии"}
{"url": "https://www.dnevnik.bg/evropa/2018/02/20/3132487_sled_orban_i_avstriiskiiat_kancler_shte_se_sreshtne_s/", "text": "Австрийският канцлер Себастиан Курц е на посещение в София днес. В рамките на визитата той ще се срещне с премиера Бойко Борисов. Двамата ще обсъдят задълбочаването на двустранните отношения, както и сътрудничеството в рамките на Европейския съюз с фокус върху приемствеността в темите на българското и австрийското председателства на Съвета на ЕС. Австрия ще поеме европредседателството от България през юли. Естония, България и Австрия оформят т.нар. председателско трио, чиято цел е да има повече приемственост в работата на Съвета. Миграция През декември миналата година консервативната Народна партия на Курц  сключи коалиционно споразумение  за управление с крайно дясната Партия на свободата. В края на януари Курц демонстрира единство с унгарския премиер Виктор Орбан по въпросите за миграцията. Тогава канцлерът заяви, че системата за разпределяне на нелегални мигранти между страните от ЕС не работи и че  Европа трябва да разработи нова миграционна политика . \"Ние трябва сами да решаваме кой може да дойде в Европа, а не трафикантите на хора да взимат такива решения\", подчерта Курц. Австрия напоследък опитва да играе ролята на мост между ЕС и  страните от Вишеградската четворка  (Чехия, Словакия, Унгария и Полша), които са против въвеждането на задължителни квоти за разпределянето на мигрантите в ЕС. Това стана ясно и от изказването на Курц по време на срещата с Орбан, когато той посочи, че Виена ще се опита да установи диалог между Вишеградската група и западните държави. Вчера по време на визитата си в София  Орбан обяви, че Унгария  ще изработи собствено предложение за миграцията, според което ЕС \"трябва да поставя в центъра на мисленето си охраната на границите\". Той предаде на премиера Бойко Борисов \"досие с всички предложения\", които съдържа пакетът с желани от Унгария мерки за справяне с мигрантската криза. Евробюджет В началото на февруари  Курц се обяви против увеличаване  на вноските на страните членки в бюджета на ЕС след излизането на Великобритания от общността. Той настоя за орязване на някои програми, най-вече плащания за страни от Източна Европа. Според Европейската комисия излизането на Великобритания, която е нетен вносител в бюджета на ЕС, ще предизвика  финансова дупка от 12 до 13 милиарда евро годишно .", "date": "2018.02.20", "title": "След Орбан, и австрийският канцлер ще се срещне с премиера Борисов днес в София"}
{"url": "https://www.dnevnik.bg/sport/2018/02/20/3132627_bulgarite_v_pyongchang_dnes_smesena_shtafeta_za/", "text": "Биатлонистите ще са единственият български участници в единадесетия състезателен ден на зимните олимпийски игри в Пьонгчанг. Емилия Йорданова, Даниела Кадева, Красимир Анев и Владимир Илиев ще стартират в смесената щафета на 2х6 км + 2х7.5 км. Те ще са една от 20-те щафети в първото от трите отборни състезания, с които ще приключи олимпийската програма в биатлона. Състезанието започва в 13.15 часа българско време. Дамската щафета на 4х6 км е в четвъртък, а мъжката - в петък. През този сезон се проведе само една класическа смесена щафета - в Йостерсунд през ноември. България в състав Емилия Йорданова, Десислава Стоянова, Димитър Герджиков и Владимир Илиев зае 16-о място - без наказателна обиколка и с изоставане от 3:46 минути от норвежката щафета, която спечели състезанието. Сега надеждите са за по-добро класиране, тъй като Илиев и Анев напипаха верния ритъм в Пьонгчанг и се представиха силно в индивидуалното на 20 км, заемайки 19-о и 25-о място. Кадева също показа потенциал в дългата дистанция. Тя се движеше на 15-а позиция след втората стрелба, преди две грешки в последното преминаване през стрелбището да я изпратят на 52-о място. Това е най-доброто класиране за България при жените. Йорданова беше 55-а в преследването.  Освен в смесената щафета в биатлона днес ще се раздадат медали в танцовите двойки във фигурното пързаляне, в халфпайпа на фрийстайл ските при жените, в северната комбинация на голяма шанца при мъжете и в дамската щафета на 3000 метра в шорттрека.", "date": "2018.02.20", "title": "Българите в Пьонгчанг днес: Смесена щафета за биатлонистите"}
{"url": "https://www.dnevnik.bg/bulgaria/2018/02/20/3132622_koi_e_petr_kelner_koito_kupuva_nova_i_moje_bi_telenor/", "text": "Най-богатият и вероятно най-могъщият човек в Чехия\" - така журналистът Ян Клесла описва в статия за \" Капитал \" Петр Келнер, който има договор да придобие \"Нова телевизия\" и се твърди, че се интересува от българското поделение на \" Теленор \". В Индекса на милиардерите на агенция \"Блумбърг\", Келнер се намира на 106-то място с авоари на стойност 13 млрд. долара. \"Форбс\" ги оценяват на 16.2 млрд. и го поставят на 105-та позиция в света. \"Няма негови снимки с изключение на няколкото, направени при редките му публични изяви, които са с недобро качество, както и официалните портрети от годишните доклади на компанията му. А те не може да бъдат препечатвани. Чешките медии дори бяха предупредени \"да не използват името на господин Келнер в заглавия, освен ако не е абсолютно необходимо\", разказва Клесла. Келнер очаква одобрение на регулаторите, за да купи 95% от \" Нова броудкастинг груп \" чрез холдинга си PFF Group. Tой е създаден през 1991 г. като инвестиционен фонд за участие в приватизирането на държавния сектор след падането на комунизма, като и до днес Петр Келнер остава най-големият акционер. Първата голяма покупка е тази на най-големия застраховател Ceska pojistovna, а присъствието на този пазар остава неизменно - през 2007 г. бе подписано споразумение с италианската Generali за създаване на Generali PPF Holding - съвместно дружество за бизнес в Централна и Източна Европа и бившия СССР, а през 2013 г. продаде дела на партньора си. \"Най-голямата част от дейността и основен източник на богатство за Келнер се крие в продажбите на дребно\", пише още Клесла. \"Той е свързан с буквално всяка една стационарна и всяка мобилна връзка в Чешката република и Словакия. Същото може да се каже и за пералните машини, хладилниците и телевизорите в голяма част от Източна Европа и Азия, основно в Китай. Келнер също така гледа към САЩ, а сега има интерес и към телекомуникационни и медийни операции в България, Унгария и други европейски страни.\" Телекомуникациите През 2012 г. PPF обявява планове да стане четвъртият чешки мобилен оператор. Включвайки се в търг за честоти, тя наддава толкова агресивно, че мобилните оператори опитват да убедят ръководителя на чешкия телекомуникационен регулатор да спре процеса. Правителството го уволнява, наследникът му започва нова продажба, PPF се оттегля от търга, а най-големият оператор по това време Telefonica O2 изгубва търпение и продава чешките си операции на Келнер, казва Клесла. \"По този начин, вместо да изгради нова собствена компания и да стимулира конкуренцията, PPF купи лидера на мобилния пазар и монополист във фиксираните линии. Малките играчи се оттеглиха от търга и един от мениджърите им, (Томаш) Будник, стана главен изпълнителен директор на новия оператор на PPF. Сделката бе сключена и Келнер отново получи най-добрата позиция на пазара на добра цена. Правителството беше безпомощно, чешките клиенти не получиха обещаното, но всичко беше напълно законно.\" Медиите \"Компанията е участвала в купуването и преструктурирането на най-голямата чешка частна телевизия - Nova. Тя е продадена за много пари и с огромна печалба на американската компания СМЕ - сегашният собственик на българската bTV. Но по-важното е, че това начинание събира Келнер с Иржи Шмейц, който по-късно става милиардер благодарение на подкрепата на PPF. Шмейц подпомага разширяването на финансовата компания Home Credit, особено в Русия, САЩ, и най-вече Китай\", казва Клесла. Китай \"Екипът на Келнер работи усилено и в продължение на много години за отварянето на огромния китайски пазар и все пак успя през 2010 г. Именно заради този бизнес китайски представители започнаха да участват в чешката политика по-активно. Наричани са \"китайските пратеници\" в ЦИЕ. Реалното влияние на PPF и Келнер в Чешката република не може да бъде изчислено, но е огромно. Единственият, който може да му бъде съперник в това отношение, е настоящият премиер и милиардер Андрей Бабиш. Най-големият публично известен политически скандал, свързан с Келнер, се случи преди три години, когато той бе с чешкия президент Милош Земан на официално посещение в Пекин. Те се върнаха в Прага заедно на борда на частния самолет на Келнер, за да може президентът да пристигне навреме за официалната церемония по случай националния празник на Чехия на 28 октомври. Ето защо в Чехия беше популярна шегата, че всъщност президентът Земан е отишъл с Келнер на официално посещение в Китай, а не обратното. Въпреки обстоятелствата дори това пътуване е считано за успех за Келнер. Както казват чешките бизнесмени: \"Петр Келнер винаги печели\". Връзките между Келнер и Земан бяха допълнително развити, като се предполага, че PPF стои зад организирането на помпозното посещение на китайския президент Си Дзинпин в Прага, както и неотдавнашното преизбиране на Земан. Политическите връзки на чешките официални лица с китайците продължават да се задълбочават без друга реална причина освен PPF. Например по време на неотдавнашното официално китайско посещение в Прага PPF подписа сделката за продажба на операциите си в Хонконг. И то на официално, но почти тайно събитие в Пражкия замък, на което домакин беше самият чешки президент. Само официалните китайски медии получиха разрешение да го отразят, а групата се ограничи до обичайното \"Без коментар\".", "date": "2018.02.20", "title": "Кой е Петр Келнер, който купува \"Нова\" и може би \"Теленор\""}
{"url": "https://www.dnevnik.bg/evropa/2018/02/20/3132347_bosna_se_opasiava_che_stava_chast_ot_nov_put_za/", "text": "Босна и Херцеговина е изправена пред увеличаване на броя на мигрантите, които пресичат балканската страна по пътя си към Западна Европа, пише Balkan Insight. Според местни служители ситуацията засега е под контрол. Те обаче се опасяват, че може да се стигне до проблеми, ако сегашната тенденция към ръст се запази. \"До края на май, ако тенденцията продължи, се опасявам, че ще ни свършат средствата (за справяне с мигранти)\", коментира Борсилав Божич, който оглавява съвместната парламентарна комисия за човешки права.", "date": "2018.02.20", "title": "Босна се опасява, че става част от нов път за мигранти към Западна Европа"}
{"url": "https://www.dnevnik.bg/zdrave/2018/02/20/3132673_bulgariia_veroiatno_shte_bude_osudena_za_dulga_si_kum/", "text": "България не само ще трябва да плати 270-те милиона лева, които дължи на здравните каси на другите страни-членки на Европейския съюз, но ще трябва да покрие и лихвите и наказателните глоби, ако не побърза с издължаването. Междувременно достъпът на български пациенти до лечение в рамките на ЕС ще бъде затруднен и на места дори прекратен, като така ще се нарушат още от правилата на Евросъюза и ще се осакатят още от правата на българсктие здравноосигурени граждани. За тази мрачна картина предупреждават пациентски и правозащитни организации в областта на здравеопазването пред \"Дневник\". Поводът е поредният междуличностен скандал, който се развихри на високите етажи в здравния сектор миналата седмица, когато  министърът на здравеопазването Кирил Ананиев поиска оставката на директора на Националната здравноосигурителна каса Камен Плочев  за това, че поискал актуализация на бюджета на касата без първо да се допита до него, неспазвайки процедурата. С писмо директно до парламентарните групи Плочев поискал допълнителни 140 млн. лв. за годината, за да се покрият задълженията на касата към чуждестранните здравни системи на страните-членки в ЕС - задължения по разходи, направени за лечението на български граждани в съответните страни за спешни или планови процедури. Здравният министър се разсърди, че това първо трябвало да се обсъди с него и с Надзорния съвет на здравната каса, а от институцията на Плочев отвърнаха, че подобни писма се пращат редовно до министъра от 2015 г. насам, последното - от началото на февруари. В последствие спорът,  в който се включи и премиерът , отиде повече в посоката на въпроса  дължи ли Плочев оставката си, или не , и по-малко към темата защо са се натрупали тези дългове и какво да се направи за тях. А те са проблем, за който и касата и почти всички играчи в сектора,  предупреждават от години , но без особен ефект. Размерите и сроковете на задълженията сега обаче достигат граници, с които на България вече ще й е трудно да се размине, смятат запознати. Лечение на вересия  Чрез писмото на Плочев се разкри, че дълговете на НЗОК към другите държави в ЕС са достигнали вече повече от 271 млн. лв. през 2017 г., като до края на настоящата година изтича крайният срок да бъдат изплатени по-голяма част от тях - над 207 млн. лв. Държавният бюджет за 2018 г. по това перо обаче предвижда само малко над една трета от необходимите средства за погасяването им - 73 млн. лв., затова и ръководителят на касата решил да предупреди Народното събрание и да настоява за повече средства. Най-голям е дългът към болниците в Германия - общо 128.1 млн. лв., от които 93 млн. ще бъдат просрочени и изискуеми към края на 2018 г. Също така до края на годината просрочията към Франция ще достигнат 28.8 млн. лв., към Испания – 21 млн. лв., към Австрия – 18.4, към Белгия – 11.5 млн. лв. и към Италия, Гърция и Великобритания - по около 6 млн. лв. Според европейското законодателство всеки гражданин има право на спешна помощ в чужбина, която се предоставя срещу Европейска здравна карта, а когато става дума за планови операции и лечение, страните си разменят формуляр (S2) - документ, който удостоверява, че съответната страна членка ще плати лечението по цените на държавата, в която то се извършва. През 2015 г. повече на брой са спешните случаи в рамките на ЕС, но през 2017 г. плановите и леченията, които нямат алтернатива у нас, взимат превес. ( ). България обаче от години не успява да изплати задълженията си и се налага непрекъснато да й бъде припомняно, че 18 месеца след извършване на медицинската услуга тя трябва да бъде платена. Така страната ни е натрупала задълженията си за над 271 млн. лв. към всички 32 страни в Европа от 2010 г. насам, откакто действа регламентът у нас. Системно по това перо в бюджета се отпускат далеч по-малко пари от необходимото, а в последните години  от него дори се откъсват и пренасочват средства за погасяване на други разходи на касата . Здравният министър не отрече наличието на проблема, но обясни, че ведомството е провело необходимите разговори за отсрочки с всички чуждестранни институции, на които българската каса дължи пари. От Центъра за защита на правата в здравеопазването обаче не смятат, че това е достатъчно, за да предпази България от съдебни процедури от Съда на ЕС, а според Националната пациентска организация няма да помогне и на българските пациенти, които вече получават откази за лечение в чужбина заради некоректността на НЗОК. Какво означава всичко това за пациентите Този януари се разчу за  случай на човек, който не успял да дочака трансплантацията си в чужбина, заради забавяне в административните процедури . От разказа на вдовицата му се разбра, че едно от най-времеемките неща в комуникацията между българската страна и болницата във Виена, където трябвало да бъде приет, било настояването от тяхна страна да бъде преведен предварително депозит за лечението, а от българска страна - да се изясни защо е необходимо това, щом са издадени всички необходими документи, с които след операцията здравната каса е длъжна да плати за процедурата. Онзи скандал и този сега може би са свързани, подсказват хора от здравния сектор, тъй като все по-често западните болници настояват за депозит или намират причини да не приемат пациент, когато разберат, че идва от България. \"Има върнати пациенти. Директно им казват платете си, и когато здравният ви фонд ни плати, ние ще ви върнем парите, макар че хората отиват с издадения формуляр S2 и с всички необходими права и документи. Така постъпват и който може си ги плаща и се надява някой ден да си получи парите обратно\", разказва д-р Стойчо Кацаров, председател на Цетър за защита на правата в здравеопазването. По думите му такива примери има най-често от Германия, защото там и напливът на българи за лечение е най-голям. Според него натрупването на големия дълг е допуснато не по невнимание, защото \"всеки знае за този проблем, въпросът се поставя всяка година и не е нужно да си най-великия бюджетар, за да го видиш\", а защото управляващите са мислели, \"че ще им се размине\". Тук обаче става въпрос за европейски регулации, от които \"няма мърдане\". \"Ще ни осъдят в Съда на ЕС, това е сигурно, защото това е неизпълнение на регламент. Освен че страната ни ще плати с лихвите за просрочието, ще санкционират и държавата за неизпълнение на регламента. Всичко това за българските пациенти означава, че не могат да ползват правата си, които им дава ЕС\", коментира Стойчо Кацаров. Според него също толкова сериозен проблем са и вътрешните задължения от 123 млн. лв. към българските болници за последните три години, за които обаче и дума не се допуска за изплащането им. Председателят на най-голямото пациентско обединение - Националната пациенстка организация - д-р Станимир Хасърджиев пък разказва, че сигналите, които достигат до тях са на пациенти, върнати официално по всякакви други причини, но не и заради пари. \"Нямат право пряко да откажат, понеже там законът важи за разлика от България - ако върнат пациент по финансова причина са подсъдими. Но са започнали, особено в големите частни болници, където има изключително скъпи процедури (по 200-300 хил. евро), да отклоняват пациентите по чисто медицински показатели, например че не са за тях, че нямат специалисти достатъчно, че са им дълги списъците с чакащи и т.н.\", разказва Хасърджиев. По думите му организацията знае, че се процедира така освен от пациентите, също и от български лекари, работещи в западни болници. \"Последствията ще са преди всичко за България защото по силата на законодателството в ЕС има определен гратисен период, след което започват да бъдат начислявани сериозни наказателни лихви. Т.е. в момента това неплащане е за мен престъпно бездействие и злоупотреба с и без друго трудно събираните здравни вноски и оскъдни пари в здравеопазването. Защото сега освен за лечението, ще трябва да плащаме и лихви, вместо да използваме тези пари за лекарства или дейности, за които по принцип не достигат средствата\", коментира още председателят на пациентската организация. Една потенциална наказателна процедура от ЕК към България за неспазване на най-изконното право на гражданите си - на живот, би струвало далеч повече от сегашните дългове, затова не е никак разумно правителството да се бави, убеден е той. \"След това се надявам на политиците най-накрая да им стане ясно, че единственото решнеие оттук нататък е да развиваме качествено и добре финансирано здравеопазване, в което българските граждани да получават и най-модерните терапии и апаратура, и обучени лекари, тук в България, защото това винаги ще е далеч по-евтиният вариант, отколкото да си плащаме задълженията към западни болници\", допълва още Станимир Хасърджиев. За съжаление обаче, за момента много от иновативните методики и лечения на Запад нямат алтернатива в България и докато това не се промени проблемт с дълга към чуждестранните каси ще се задълбочава.", "date": "2018.02.20", "title": "България вероятно ще бъде осъдена за дълга си към чуждестранни болници, предупреждават експерти"}
{"url": "https://www.dnevnik.bg/bulgaria/2018/02/20/3132691_sudiiskata_kolegiia_izbira_predsedatel_na_sofiiskiia/", "text": "Съдийската колегия на Висшия съдебен съвет ще проведе един от най-ключовите избори от началото на мандата си - за председател на най-големия окръжен съд в страната - Софийския градски съд. Кандидатите са двама съдии, които се саноминираха - гражданският съдия  Евгени Георгиев  и бившият ръководител на съда в периода 2004 - 2009  Светлин Михайлов. За да бъде избран, един от двамата трябва да получи осем гласа, колегията се състои от 14 души. На общото събрание на съдиите от градския съд миналата седмица по-голяма подкрепа получи Георгиев - 44 магистрати го подкрепиха, докато за Михайлов гласовете бяха 25. Мнението на общото събрание не е задължително за съвета, но би трябвало да послужи за ориентир кого предпочитат съдиите да ги управлява. Срещу избирането на Михайлов има внесена  подписка  от граждани и журналисти. Към двамата кандидати са постъпили  въпроси  от организацията \"Антикорупционен фонд\". Оттам уточняват, че въпросите към Михайлов са много повече, \"което е логичен резултат от неговата активност на пазара на недвижими имоти и сериозно имуществено състояние под формата на декларирани банкови депозити и притежавани недвижими имоти\". От декларацията на Михайлов се вижда, че той има над един милион лева спестявания и много имоти.", "date": "2018.02.20", "title": "Съдийската колегия избира председател на Софийския градски съд"}
{"url": "https://www.dnevnik.bg/zelen/2018/02/20/3132402_glastunburi_stava_svobodna_ot_plastmasa_zona/", "text": "Употреба на пластмасови бутилки ще бъде напълно забранена на фестивала \"Гластънбъри\". Рестрикцията ще да бъде въведена на цялата територия на събитието и е планирана още за следващата година - 2019 г., съобщава една от организаторките на голямото музикално събитие пред BBC 6 Music и определя въвеждането й като най-големия им проект за идната година, когато събитието се завръща (2017 г. беше нулева година, за да може земята, на която се провежда английският фест, да може да се възстанови от ежегодния приток на музикални почитатели).  \"Това е огромен проект. Отнема ни много време да го реализираме, защото трябва да се договорим с всички хора и фирми, с които работим \", съобщи Емили Евис за BBC 6 Music.  Само обслужващият персонал на събитието наброява 34 000 души, които работят на стотици щандове за храна, кръчми и барове и хиляди сергии. Фестивалът традиционно събира хиляди почитатели на музиката във фермата \"Уърти\" край Пилтън в британското графство Съмърсет. Това е и едно от най-големите музикални събития в света и най-големият музикален фестивал в Европа, който започва през далечната 1970 г.  Освен с музиката си \"Гластънбъри\" е световноизвестен също и с калта, в която затъват хилядите посетители заради обичайното дъждовно време. Но от доста време това важи и за пластмасата, която обичайно залива поляните по време на събитието. През 2014 г. \"Гластънбъри\", който от няколко години се опитва да се наложи като \"най-зеления фестивал на открито\", въведе екологично чисти бутилки от неръждаема стомана и т.нар. \"водни павилиони\" за безвъзмездно повторно пълнене с вода във всякакъв вид съдове за посетителите си.  Организаторите, които от няколко години се опитват да ограничат употребата на пластмаса, са изчислили, че по време на събитието се използват 1 милион пластмасови бутилки. През 2016 г. фестивалът поде друга екологична инициатива – \"Обичай фермата, не оставяй следа\", призовавайки участниците да споделят пътуването си до фестивала, за да използват по-малко автомобили, да ограничат отпадъците, да рециклират, да пълнят бутилки с вода. В същото време почистването през тази година беше едно от най-трудните и дългите в дългогодишната му историята, продължило повече от две седмици след края на събитието.", "date": "2018.02.20", "title": "\"Гластънбъри\" става свободна от пластмаса зона"}
{"url": "https://www.dnevnik.bg/bulgaria/2018/02/20/3131803_plamen_goranov_se_samozapali_na_dneshniia_den_predi/", "text": "Преди пет години на днешния ден във Варна се самозапали Пламен Горанов. Това с случи в разгара на най-масовите национални протести срещу корупцията и монополите във властта и икономиката. Малко преди 7.30 ч. сутринта на 20 февруари 2013г.  Горанов застана пред централния вход на кметството  в града с ултиматум, че ще се самозапали, ако тогавашният кмет на града Кирил Йорданов и целият общински съвет във Варна не подадат оставка до 17ч. на същия ден. Няколко минути по-късно  той пламна . Според заключението на разследването това се е случило след непохватната намеса на полицията.  Горанов почина на 3 март във варненската Военноморска болница. В следващите дни, отвратени от корумпцията и арогантността на местната власт, довели града до провал, гражданите издигнаха пред кметството грамада от камъни. На 6 март 2013 г. Йорданов подаде оставка. Но за разлика от него общинските съветници отказаха да се оттеглят и така оцеляха до края на мандата си. \"Тази грамада ни напомня за това кой е работодател на кмета, общинските служители и общинския съвет, каза тогава наследникът на Йорданов в кметския кабинет във Варна Иван Портних (ГЕРБ). Тя беше направена от хората и като реакция към общинския съвет. Минавайки през избори, новият местен парламент би имал моралното право да вземе решение какво точно да стане с нея\", каза Портних. Но през октомври 2015 г. общинският съвет се самовъзпроизведе в  също толкова безпринцип ен състав  като предишния, който стана причина за отчаяния протестен акт на Пламен Горанов.  Само три месеца след \"минаването през избори\", по тъмно на 29 януари 2016 г., под претекст, че тротоарът пред варненското кметство трябва да бъде ремонтиран, грамадата изчезна, за да не тревожи повече нито новият кмет на Варна, нито подновилия мандата си общински съвет.  Маниерът и механизмите, с които Крил Йорданов беше управлявал града в продължение на 13 години, бързо бяха усвоени от новата местна администрация, а старото-ново мнозинство в общинския съвет осигури подкрепа за политиката й. Въпреки настояването на граждани, сдружения, медии и приятели на Пламен Горанов кметът на Варна Иван Портних и председателят на общинския съвет в града Тодор Балабанов (ГЕРБ) и до този момент не са отговорили на въпроса възнамеряват ли да инициират дебат за оценка на трагедията от 20 февруари 2013 г. и съдбата на грамадата от граждански гняв, който ги доведе на власт няколко месеца по-късно. \"Едно замозапалване в града на брега на Черно море разтърси България, но причините за това все още остават неизяснени\", написа  в статията си от 31 декември м.г.  журналистът от авторитетния швейцарски вестник Neuen Zürcher Zeitung Марко Кауфман Босарт В статията, озаглавена  \"Злите духове на Варна\" , е написано още, че \"Властите крият записите от камерите за наблюдение. А пред спасителния екип Пламен Горанов казва, че не е имал намерение да се самоубива. Това би трябвало да е аларма за хората във властта Със спомена за Горанов в 19 ч. тази вечер пред сградата на общината във Варна ще се съберат граждани, членове на опозиционни политически формации и негови приятели. \"Искаме да знаем какво и как точно се е случило на 20 февруари 2013г., имаме право на това! Искаме паметен знак в почит на Пламен Горанов!\", са написали те в  поканата за участие в събитието, публикувана във Фейсбук .", "date": "2018.02.20", "title": "Пламен Горанов се самозапали на днешния ден преди пет години във Варна (видео)"}
{"url": "https://www.dnevnik.bg/video/2018/02/20/3132502_s_kakva_rakiia_shte_kajete_nazdrave_sledvashtiia_put/", "text": "С шампанско ли вдигате наздравица на Нова година? Кога ядете филе \"Елена\" и кои български храни и напитки са със защитени наименования в европейския регистър или очакват такива? Отговорите вижте във видеото. Още за конференцията за храни с географски означения, която ще се проведе на 23 февруари в рамките на изложението \"АГРА\" в Пловдив-  тук Още видео от рубриката \"С две думи\" -  тук", "date": "2018.02.20", "title": null}
{"url": "https://www.dnevnik.bg/sviat/2018/02/20/3132468_pavel_grudinin_-_komunistut_milioner_koito_iska_da/", "text": "Въпреки че е бизнесмен, чиито приходи се измерват с милиони долари, Павел Грудинин е кандидатът на Комунистическата партия на Руската федерация за президентските избори на 18 март. Наричан \"царя на ягодите\", 57-годишният Грудинин е директор на Совхоз \"Ленин\" - селско стопанство за плодове и млечни продукти, разположена на труден терен в предградие на Москва. Обявяването на кандидатурата на този вечно усмихнат мъж с буйна прошарена коса и мустаци предизвика изненада. Издигането му придаде по-младежки облик на организация, която след разпадането на СССР беше представлявана от 73-годишния Генадий Зюганов, който при управлението на Владимир Путин ставаше все по-малко критичен към властта. Според проучванията Павел Грудинин има около 7 на сто подкрепа, което го поставя на второ място сред осемте кандидати и много далеч от лидера на Кремъл (с над 70 на сто). На хартия Грудинин има всички качества на комунистически кандидат: той ръководи старо стопанство от съветско време и възхвалява Сталин, с когото има лека физическа прилика.  Парадоксалното е, че Павел Грудинин не е член на компартията и в миналото е критикувал нейните догми. Натрупал е по-голямата част от богатството си от даването под наем и продажбата на скъпи терени в околностите на Москва на хипермаркети. Миналата година неговото предприятие обяви оборот от около 4 милиарда рубли (57 милиона евро). През последните шест години е обявил приходи от 157 милиона рубли (2.2 милиона евро). \"Не е толкова зле\", похвали се той на неотдавнашна пресконференция.  Някои наблюдатели смятат президентската му кандидатура за маневра на властта, за да се насърчи избирателната активност - несигурна заради предвидимия резултат - без обаче да представлява реална заплаха за Путин. Макар че не се колебае да критикува някои политики на правителството, Грудинин никога не напада лично руския президент. \"Това е сблъсък на идеологии, не на личности\", обяснява той. В миналото той публично е подкрепял Путин и дори е бил член на основната прокремълска партия \"Единна Русия\". \"Капиталист\" Историческият лидер на компартията Генадий Зюганов похвали новия кандидат за прилагането на социалистически принципи в своето предприятие, в което има детска градина за децата на работниците, а заплатите са над средната.  Совхоз \"Ленин\", който е \"територия на социалния оптимизъм\" според Зюганов, е голям колкото цял квартал. В него се влиза през портал, украсен с изображения на ягоди. Основан през 1918 г. като витрина на съветското земеделие, през 1995 г. совхозът беше приватизиран и начело на него застана Павел Грудинин. Днес той заявява, че е модернизирал бившето държавно земеделско стопанство, например чрез механизирано доене на кравите (така е в текста на АФП. Всъщност Грудинин въвежда роботизирано доене - бел. ред.) , като е инвестирал част от печалбите в услуги за работниците, които са доста по-добри, отколкото предлаганите от държавата. В училището на стопанството, открито миналата година, децата учат компютърно моделиране и история на Древна Гърция, а в детската градина има цяла стая с конструктори \"Лего\". Павел Грудинин може и да е \"капиталист\", но начинът, по който се отнася към работниците си, се приема добре от комунистическите избиратели, обяснява политическият анализатор Константин Калачов. \"Под натиск\" Изненадващата му кандидатура предизвика нов интерес към комунистическата партия и в популярната прокремълска преса се появиха враждебни статии, поставящи под съмнение почтеността му заради твърдения за негови банкови сметки в чужбина. Нарастването на популярността на комунистическия кандидат \"предизвика страх и смайване\" в предизборния екип на президента, според комунистическия депутат Валерий Рашкин. \"Те вече опитват да го омърсят\", казва той. От своя страна Павел Грудинин се оплаква от посещения на данъчни инспектори и ограниченото ефирно време, заявявайки, че е \"под перманентен натиск\". Според Калачов в Кремъл няма единодушие какъв подход да се възприеме към Грудинин. \"От една страна, се нуждаят  от добра избирателна активност . От друга, трябва да го смажат, ако отнема електорат от Путин\", обяснява анализаторът. Според него Грудинин би могъл да се задоволи с пост на губернатор на Московска област и за тази цел трябва да не получи повече от 15 на сто на изборите на 18 март. /БТА", "date": "2018.02.20", "title": "Павел Грудинин - комунистът милионер, който иска да стане президент на Русия"}
{"url": "https://www.dnevnik.bg/sport/2018/02/20/3132632_chelsi_i_barselona_podnoviavat_supernichestvoto_si/", "text": "Едно от най-оспорваните и вълнуващи съперничества в европейския футбол през 21 век се подновява днес след шестгодишно прекъсване. \"Челси\" и \"Барселона\", които изиграха 12 паметни мача между 2000 и 2012 г., се изправят един срещу друг в първи осминафинален сблъсък в Шампионската лига. Колебливият шампион на Англия посреща убедителния лидер в Испания на \"Стамфорд бридж\" от 21.45 ч. Реваншът на \"Камп ноу\" е на 14 март. В другия мач, който ще се изиграе тази вечер, намиращият се в отлична форма под ръководството на Юп Хайнкес \"Байерн\" е домакин на \"Бешикташ\". \"Барселона\" влиза като фаворит в мачовете с \"Челси\", който преминава през трудна кампания след спечелването на Висшата лига в първия сезон под ръководството на Антонио Конте. Историята обаче е на страната на лондончани, които нямат загуба от каталунците в седем поредни мача. Прогнозите сочат лесно преминаване на \"Барселона\" в следващата фаза. Тимът на Ернесто Валверде прави силен сезон до момента, като е единственият без загуба в петте големи лиги на Европа. \"Челси\" обаче винаги е бил трудно препятствие за каталунците, независимо как се представя във вътрешното първенство Момента форма В събота \"Барселона\" записа  31-и пореден двубой без загуба в Примера дивисион . По този начин беше изравнен клубният рекорд за най-дълга серия без шампионатно поражение, който беше поставен през 2011 г. при Пеп Гуардиола. В груповата фаза на Шампионската лига каталунците също нямат загуба. \"Барселона\" все пак показва някои колебания. Каталунците записаха две поредни равенства в Испания - срещу \"Еспаньол\" и \"Хетафе\", преди да дойде победата срещу \"Ейбар\" в събота, която също беше постигната доста трудно. В Шампионската лига тимът на Валверде изпитва трудности при гостуванията си. В груповата фаза вкара само един гол извън \"Камп ноу\", но и не допусна нито един в мачовете с \"Ювентус\" (0:0), \"Олимпиакос\" (0:0) и \"Спортинг\" (1:0). \"Челси\" се намира в труден период, a медиите в Англия усилено твърдят, че дните на Антонио Конте на \"Стамфорд бридж\" са преброени. В началото на месеца сините записаха две много тежки поражения -  с 1:4 от \"Уотфорд\"  и  с 0:3 от друг борещ се за оцеляване отбор - \"Борнемут\".  Така за пръв път от 1995 г. \"Челси\" загуби два поредни мача с разлика от три гола. Английският шампион пое глътка въздух след  победа с 3:0 срещу последния \"Уест бромич\" , а в петък постигна категорична победа с 4:0 срещу \"Хъл сити\" за Купата на Англия. Тимът на Конте обаче е доста колеблив, а особено притеснителна е играта в защита.  История  \"Челси\" винаги е успявал да създаде доста проблеми на \"Барселона\", не зависимо в каква форма се е намирал в първенството. Така беше и при последната им среща - в полуфиналите през 2012 г., когато съставът на Роберто ди Матео продължи след победа с 1:0 в Лондон и равенство 2:2 в реванша. Сините бяха аутсайдер и в онзи сблъсък, но елиминираха каталунците, а впоследствие вдигнаха първия си и единствен засега трофей в най-силния клубен турнир. През 2009 г. двата отбора отново бяха един срещу друг в полуфиналите. \"Барселона\" продължи напред след две равенства - 0:0 в Испания и 1:1 в Англия. \"Челси\" беше много близо до успеха в онзи сблъсък, но беше спрян от съдийството на норвежеца Том Йоребьо и гол в добавеното време на Андрес Иниеста. През 2006 г. двата тима изиграха цели четири мача. През пролетта \"Барселона\" елиминира \"Челси\" в осминафиналите след победа с 2:1 като гост и равенство 1:1 в реванша на \"Камп ноу\". През есента двата тима бяха заедно в груповата фаза. \"Челси\" спечели с 1:0 у дома, а мачът в Испания завърши 2:2. Двата отбора са се срещали още веднъж в Шампионската лига - в четвъртфиналите през 2000 г. \"Челси\" спечели първия мач с 3:1, но \"Барселона\" успя да навакса изоставането си и да продължи напред след победа в реванша с 5:1 след продължения. Те имат още среща в европейските клубни турнири - в Купата на панаирните градове през 1966 г. След като си разменят по една домакинска победа с 2:0, \"Барселона\" печели третия мач на \"Камп ноу\" с 5:0. Треньорите  \"Започваме този двубой като аутсайдери. Трябва да играем изключително внимателно, но в същото време трябва да имаме амбицията да играем собствената си игра. Познаваме характеристиките и качествата на \"Барселона\". Те обичат да владеят топката и да доминират. Трябва да бъде подготвени да страдаме без топката, да бъде компактни, да останем спокойни по време на мача. И след това, когато топката бъде в нас, трябва да покажем това, което умеем и сме тренирали.\"  \"Челси\" има много специфичен стил на игра, както повечето отбори във Висшата лига. Трябва да имаме предвид, че се изправяме срещу действащия шампион на Англия. Ще бъде трудно. Историята има значение, но няма особено влияние върху мачовете, които предстоят. Между двата отбора има съперничество, което може да направи сблъсъка по-вълнуващ, но за нас това е просто още едно препятствие в Шампионската лига. Вероятни състави  Тибо Куртоа, Сесар Аспиликуета, Андреас Кристиансен, Гари Кейхил, Виктор Моузес, Маркос Алонсо, Нголо Канте, Сеск Фабрегас, Еден Азар, Педро Родригес, Алваро Мората.", "date": "2018.02.20", "title": "\"Челси\" и \"Барселона\" подновяват съперничеството си след шестгодишно прекъсване"}
{"url": "https://www.dnevnik.bg/sport/2018/02/20/3132698_kanada_specheli_olimpiiskoto_zlato_v_tancovite_dvoiki/", "text": "Канадците Теса Виртю и Скот Моар спечелиха златните медали при танцовите двойки във фигурното пързаляне. Те завоюваха втора олимпийска титла в тази дисциплина след игрите във Ванкувър през 2010 г., а по пътя към първото място в Пьонгчанг поставиха два световни рекорда. Виртю и Моар спечелиха състезанието след изключително вълнуваща битка с Габриела Пападакис и Гийом Сизерон. Френската двойка също записа световен рекорд, но по-малко от точка я раздели от златния медал. Разликата в крайното класиране между първите два отбора беше едва 0.79 точки. Канадската двойка даде солидна заявка за златото още след кратката програма, в която получи рекордните 83.67 точки. Те подобриха с 0.99 точки собственото си върхово постижение, което записаха през октомври. Французите, които преминаха през инцидент в кратката програма, след като едната презрамка на горнището на Пападакис се откачи, бяха втори с 81.93 точки. Американците Мадисън Хубел и Закари Донохю дадоха трети резултат - 77.75 точки. Тази сутрин Пападакис и Сизерон хвърлиха ръкавицата към фаворитите за златото, след като поставиха нов световен рекорд във волната програма - 123.35 точки. Общият сбор от двете изпълнения на френската двойка - 205.28 точки, също беше нов световен рекорд. Само четвърт час по-късно обаче Виртю и Моар успяха да го подобрят. Под звуците на музиката от \"Мулен руж\" те получиха 122.40 точки за волната си програма и завършиха с общо сбор от 205.28 точки. Виртю и Моар спечелиха второ олимпийско злато в Пьонгчанг, след като миналата седмица имаха основна заслуга за победата на Канада в отборното състезание. Двамата вече имат по пет отличия от олимпийски игри, след като преди четири години в Сочи грабнаха сребърните отличия в танцовите двойки и отборната надпревара. След края на днешното състезание те дадоха знак, че се насочват към оттегляне от спортя. \"Не знаем какво е бъдещето пред нас, но определено се насочваме към края на своята кариера\", каза 30-годишният Моар. Канадската двойка обяви край на кариерата си и след игрите в Сочи. През 2016 г. Виртю и Моар се завърнаха на леда, като поставиха поредица световни рекорди и спечелиха световната титла миналата година. След завръщането си те загубиха само едно състезание - Гран при в Япония през декември, когато бяха победени от Пападакис и Сизерон. \"Много сме горди от това, което постигнахме на тези олимпийски игри. Изпълнихме целта си да спечелим два златни медала, но състезанията наистина бяха много тежки. Огромен респект за това, което направиха Габриела и Гийом. Много сме щастливи от начина, по който се разви всичко за нас\", каза още Моар. Пападакис и Сизерон, които са съответно на 22 и 23 години, спечелиха първите си олимпийски медали. За световните шампиони от 2015 и 2016 г. това беше дебют на олимпийски игри. \"Много сме горди от това, което постигнахме днес. Направихме най-доброто, на което сме способни. Беше много емоционално. Наистина се гордеем с този сребърен медал\", каза Сизерон. Бронзовите медали останаха за представителите на САЩ Мая Шибутани и Алекс Шибутани. Те събраха 192.59 точки и изпревариха друга американска двойка - Мадисън Хубел и Закари Донохю.", "date": "2018.02.20", "title": "Канада спечели олимпийското злато в танцовите двойки със световен рекорд"}
{"url": "https://www.dnevnik.bg/zdrave/2018/02/20/3132701_shefut_na_zdravnata_kasa_popadna_v_kapan_smiata/", "text": "Здравният министър Кирил Ананиев смята, че шефът на здравната каса Камен Плочев сам е попаднал в капан с действията си. Според министъра Плочев като \"достоен лекар\" едва ли е влязъл в политически игри, но не познава процедурите, което е довело и до заплетената ситуация. През миналата седмица  Ананиев поиска оставката на Плочев , след като шефът на здравната каса внесе писмо с искане за актуализация на държавния бюджет заради натрупани дългове към здравни каси в други европейски страни за лечение на българи в чужбина. В сутрешния блок на \"Нова телевизия\" днес министърът обясни, че Плочев е изрекъл множество лъжи като първо е отричал да е внасял писмото, после, че подписът под него е фалшифициран, че е бил заплашван и т.н. Самият Ананиев посочи, че не би заплашвал друг човек. Допълни, че до министерството Плочев написал писмо на касата да се отпуснат още пари от бюджета на самото здравно ведомство, а от Народното събрание поискал актуализация на държавния бюджет. Знам, че нямам право да внеса неговата оставка, но няма и законова пречка при определени условия да поискам неговата оставка, защото министърът на здравеопазването провежда политиката в тази сфера, обяви Ананиев в отговор на упреците, че не може да иска оставката, тъй като шефът на здравната каса се назначава от Народното събрание. Ананиев увери, че този скандал няма да попречи на плановете на министерството да направи планираните промени в здравния сектор. Обяви, че е подготвен най-добрият рамков договор досега със здравните заведения, според който цените на много клинични пътеки са завишени между 20 и 500 лв.", "date": "2018.02.20", "title": "Шефът на здравната каса попадна в капан, смята здравният министър"}
{"url": "https://www.dnevnik.bg/na_put/2018/02/20/3130728_sreshtni_niakoi_priel_po-shturo_putuvane_ot_tvoeto/", "text": "\"Дневник\" публикува откъс от главата  В Лондон плащахме наем от хиляда паунда месечно за апартамент, който не беше кой знае колко по-голям от тази юрта. Накрая, след като извоювахме възможността да се измъкнем от омагьосания кръг, се запитахме искаме ли наистина къщата и уседналостта, която идва с нея. И отговорът беше отрицателен – разказва накратко Кристъл. Отвратени от машината, на която сами са позволили да станат жертва, двамата решават да изпаднат в другата крайност и да поемат на пътешествие. От началото си поставят само крайна точка – Нова Зеландия, родината на Деймиън, и нищо друго: нито срокове, нито намерението да поемат каквито и да било работни ангажименти, докато обикалят света. Пакетират всичко, което притежават като обзавеждане, принадлежности и материални спомени, и го дават на склад, за да може да им бъде изпратено някога някъде – каква по-трезва мисъл за бъднините от тази! Естествено, не всичко се побира в кашоните и така в деня на заминаването им се налага да натикат каквото е останало в 16-годишния си нисан, който вече е грижливо модифициран и разтегнат интериорно дотолкова, че да е годен поне за първата част от пътешествието. Накрая сядат в колата и се споглеждат: \"Човече, как точно смятаме да спим тук!\". След което, вече по пътя към първата си дестинация – Шотландия, започват да изхвърлят и раздават още и още от вещите си. Кристъл ни съветва: – Ако човек е харесал от сърце дивата монголска пустош, то със сигурност трябва да се озове и в Шотландия! Драскам усилено с молива, стремя се да не изпусна нито една от държавите, през които са преминали. Анг. – Шотл. – Герм. – Швейц. – Австрия – Словения – Хърв. – Босна – Сърбия, 1/2 ден – БГ, 2 дни – Турция – Грузия... ...", "date": "2018.02.20", "title": "Срещни някой, приел по-щуро пътуване от твоето (откъс)"}
{"url": "https://www.dnevnik.bg/bulgaria/2018/02/20/3132708_procedurite_za_pokupka_na_samoleti_i_bronirani_mashini/", "text": "Процедурите за покупка на нови самолети и бронирани машини за армията ще тръгнат до края на март, когато в Министерския съвет ще бъде внесено предложение за параметрите им, се разбра днес от интервю на военния министър Красимир Каракачанов пред БНТ. Следващата стъпка е парламентът да одобри отпускането на поисканите средства. Военният министър поясни, че ще има промяна в  условията за самолетите  и като задължително условие няма да присъства това да са нови. Според Каракачанов така ще се получат повече оферти, от които да се избере най-добрата. По отношение на покупката на нови кораби,  която се провали,  след като избраната фирма се отказа, недоволна от финансовите условия, той допълни, че с предвидените под 700 млн. лева няма как да се купят два плавателни съда с нужното въоръжение. Според него тези средства трябва да се дадат за модернизация на съществуващите фрегати. В същото време било нужно да се поискат оферти от производители, за да стане ясно колко пари са нужни към днешна дата, тъй като последните разчети са от 2015 година. Като задължително условие ще се постави корабите да се произвеждат в България. Няма да дам 3.5 млрд. за отбиване на номера Красимир Каракачанов  повтори, че не приема твърденията на президента, че модернизацията е прекратена  от сегашното правителство. \"Към това, което заварихме - за флота и авиацията, добавихме и проекта за сухопътни войски. \"Това, че има решения, които не се харесват на президента, е друга тема\", допълни той. Красимир Каракачанов посочи, че става дума за проекти на стойност над 3.5 млрд. лева, които нямал право да ги хвърли \"ей така на бегом, за да отбие номера\". Според него подобни разходи в миналото е имало и в резултат има купена нова техника, която не се използва. Като успехи на сегашното ръководство на армията и правителството военният министър посочи увеличението на заплатите, излизането на търговските дружества на министерството на печалба и фактът, че Военномедицинска академия няма задължения. Между 6 и 12 месеца ще е доброволната военна служба Попитан за срока на  доброволната военна служба , план за въвеждането на която вече се изготвя в Министерството на отбраната, Каракачанов каза, че тя ще е между 6 и 12 месеца в зависимост от желанието на кандидата и спецификата на службата. Изискването към кандидатите ще е да имат навършени определени години и физическа подготовка, която ще се доказва с изпити. Идеята е миналите през доброволната военна служба да имат предимство при кандидатстване за работа в Министерството на отбраната и МВР. Сред Патриотите имало недоразумения, но не и проблеми На въпрос за отношенията в коалицията \"Обединени патриоти\" Каракачанов каза, че вчера се е провел политически съвет и неговото виждане е, че има недоразумения и разминавания, но не и проблеми. \"Предпочитам нещата в коалицията да се изясняват вътре, а не през медиите\", аргументира той отказа си да даде повече подробности. Попитан дали темата с искане на оставка на министъра на туризма Николина Ангелкова е обсъждана на съвета, Каракачанов каза, че такъв въпрос не е разискван. \"Темата със смяната на министър е деликатна. Не може лекомислено да се хвърля в публичното пространство\", допълни той. По повод  изказването на съпредседателя на \"Обединени патриоти\" Валери Симеонов , че на следващите избори партиите от коалицията ще участват поотделно, Каракачанов каза, че здравият разум изисква едно толкова дълго търсено обединение да продължи да съществува. \"С повече разум и по-малко емоции това ще стане\", смята вицепремиерът. Нямало данни \"Газпром\" да пречи на добива на газ от България Попитан дали като вицепремиер с ресор силови ведомства има данни \"Газпром\" да пречи за добива ва нефт и газ в България, Каракачанов, ката че няма информация някой целенасочено да прави нещо такова. Твърдението за руската намеса отново дойде от Валери Симеонов. За Каракачанов е проблем, че така и на хората не е било обяснено каква е разликата при добив на газ при конвенционалния метод и чрез шисти.", "date": "2018.02.20", "title": "Процедурите за покупка на самолети и бронирани машини тръгват до края на март, обяви военният министър"}
{"url": "https://www.dnevnik.bg/bulgaria/2018/02/20/3132709_kratki_novini_lider_na_bsp_v_haskovo_e_zaloven_da/", "text": "Лидерът на БСП в Хасково е заловен да шофира пил Лидерът на местната структура на БСП в Хасково и бивш кмет на града Атанас Василев е бил спрян от полицаи, докато паркирал колата си пред партийния офис. При последвала проверка с дрегер е установено, че той е шофирал с 1.49 промила алкохол, съобщи Би Ти Ви. Василев е потвърдил пред медиата, че е шофирал след употреба на алкохол и казал, че се извинява. Заради случая шофьорската му книжка е отнета за срок от една година. Задържан е мъж, барикадирал се в дома си и стрелял по полицаи Инцидентът е станал вчера (19 февруари) в тополовградското село Орешник, след като полицейски екип потърсил за справка по преписка 35-годишен жител на селото. Мъжът отказал да излезе, заключил се в дома си, отправил заплахи към служителите на реда и възпроизвел изстрели с огнестрелно оръжие, съобщава МВР. Около 18.30 часа тази вечер мъжът е задържан. За случая е уведомена прокуратурата. Ще бъдат отнети лицензите на 10 пункта за технически прегледи в София Причината е, че десетки автомобили са преминали прегледи в пунктовете, без собствениците им да са платили данъка за тях, съобщи БНР. От Изпълнителната агенция \"Автомобилна администрация\" посочват, че неизрядните сервизи ще бъдат глобени и с 1 500 лева. Инспекторите ще продължат с проверките на пунктовете за годишна проверка на превозни средства. НДК представи два реставрирани часовника от оригиналния си интериор Националният дворец на културата представи днес два часовника от оригиналния си интериор, реставрирани от швейцарската фирма \"Омега\", дарила ги по случай построяването на НДК през 1981 г. Това са единствените електронни часовници от този вид в Източна Европа, запазени до днес. Те са част от усилието на Министерството на културата да запази част от оригиналните елементи на Двореца. В цялата сграда има над 120 часовника, но много от нефункциониращите са били подменени с нови при ремонта от миналата година. На бележките за ток ще има предупреждение за телефонните измами МВР и електроразпределителните дружества започват да си сътрудничат в борбата срещу телефонните измами. Идеята е на фактурите за ток, които се пращат на потребителите, да бъде изписан кратък текст, който да напомня и предупреждава за този вид престъпления. На среща между зам.-министъра на вътрешните работи Стефан Балабанов и представители на електроразпределителните дружества беше решено и какъв да бъде вписания в бележките текст - \"МВР предупреждава: Искат Ви пари по телефона. Спри, не се доверявай! Това е измама\". 10 пункта за технически прегледи са глобени Служители на \"Автомобилна администрация\" са съставили 46 акта, при внезапна проверка на пунктове за технически прегледи в София. Проверяващите са установили, че в 10 пункта техническите специалисти са допуснали 46 превозни средства да преминат успешно прегледа, без да е платен данъкът към съответната община. Санкцията за това нарушение е 1500 лева, като за съответните пунктове ще бъде задействана процедура по отнемане на разрешителните. Проверките ще продължат. По \"Красива България\" ще се финансират 36 проекта тази година Решението е взето днес от управителния съвет на програмата. С реализирането им ще се обновят и ремонтират 3 детски ясли, 8 детски градини и 3 училища, 3 дневни центъра за социални услуги и 1 център за настаняване от семеен тип, 1 болница и 9 сгради за обществено-административно обслужване. По проект \"Красива България\" през тази година ще се реновират и 6 културни обекта и 2 обекта за спорт и отдих. Общата стойност на одобрените 36 проектни предложения е 7.1 млн. лв. От тях 3 млн. лв. се осигуряват по проект \"Красива България\". Останалата част е съфинансиране от бенефициентите. Изпълнението им ще осигури работни места за минимум 550 души. 39 доброволни формирования получиха екипировка за гасене на пожари Тя идва като дарение от Швейцария. Става въпрос за различно оборудване, материали, инструменти и гумирано облекло. В България вече има 2948 подготвени и обучени доброволци, които при нужда могат да помагат на пожарната, каза на церемонията директорът на службата комисар Никола Николов. Председателят на Европейския парламент подкрепя България за Шенген Това е казал Антонио Таяни на среща в Брюксел с председателя на Народното събрание Цвета Караянчева. Председателят на Европейския парламент отбеляза, че той лично работи прекрасно с представителите на българския парламент и подкрепя приоритетите на българското председателство. \"Доволен съм от решението на страната ви да постави Западните Балкани като приоритет на своето председателство\", добави Таяни. КАТ Бургас ще работи с граждани само до 12 часа в петък Причината е профилактика на системите \"Регистрация на МПС\". За в бъдеще Пътната полиция в Бургас ще е със съкратено работно време всеки последен петък от месеца по същата причина Европроекти за 340 млн. лв. се изпълняват в Северозападна България Проектите са по Оперативна програма \"Иновации и конкурентоспособност\". Те са обсъдени на среща между заместник-министъра на икономиката Александър Манолев и представители на областните администрации на Видин, Враца, Ловеч, Плевен и Монтана. Целта е да се набележат общи мерки за насърчаване на регионалната икономиката и гарантиране на устойчивостта по договорите, финансирани с европейска безвъзмездна помощ. Главният прокурор ще участва в конференция за трафика на хора във Великобритания В нея ще участват главните прокурори на европейските страни. По повод конференцията Цацаров ще е във Великобритания от 21 до 23 март. Очаква се в закрит работен формат участниците да обсъдят законодателството в отделните страни, механизмите за подобряване на международното сътрудничество за противодействие на трафика на хора, както и формите на подкрепа и ефективна защита на жертвите на трафик.", "date": "2018.02.20", "title": "Кратки новини: Лидер на БСП в Хасково е заловен да шофира пил"}
{"url": "https://www.dnevnik.bg/evropa/2018/02/20/3132710_london_moje_da_ne_plati_smetkata_za_brekzit_ako_es_ne/", "text": "Великобритания може да откаже да плати дълговете си към Европейския съюз след Брекзит, ако Брюксел не спази обещанието си за бъдеща сделка за свободна търговия, заявиха пред \"Политико\" трима високопоставени британски служители. Предложението, което вероятно ще разгневи Брюксел, се разглежда в правителството като спешна мярка, която да защити Великобритания от значителни политически спънки в британската стратегия за Брекзит. Според законите на ЕС Брюксел не може да договори търговска сделка с Великобритания, докато тя не напусне блока. Това обаче поставя британския премиер Тереза Мей в неудобната позиция да подписва документи за \"развод\" и да се ангажира със \"сметката\" за излизането от ЕС без законова гаранция за това как ще изглеждат новите отношения - нещо, което не се харесва на редица депутати. Според високопоставен британски служител Брюксел трябва да осъзнае, че без гаранции за бъдещата търговия, договора за напукане на ЕС няма да бъде подкрепен от депутатите. Попитан дали Великобритания може да откаже да плаща, той отговори: \"Това е едно от няколкото неща, които потенциално може да направим\". Двама други високопоставени служители в правителството, запознати с британската стратегия в преговорите, потвърдиха, че спирането на парите се обмисля като спешна мярка, ако Брюксел не спази своята част от уговорката. В понеделник говорителят на Мей потвърди, че макар Великобритания да приема, че не може официално да подпише ново търговско споразумение преди Брекзит, Лондон иска ангажиментите за бъдещата търговия да бъдат договорени на практика преди излизането на страната през март 2019 г. ЕС от дълго време настоява, че парите, които според него Великобритания дължи, не са \"сметка за Брекзит\", а изисквани по закон задължения, с които Великобритания се е съгласила докато е била членка на ЕС.", "date": "2018.02.20", "title": "Лондон може да не плати \"сметката\" за Брекзит, ако ЕС не спази обещаното за търговията"}
{"url": "https://www.dnevnik.bg/sport/2018/02/20/3132629_machovete_na_futbolnite_nacionali_sa_donesli_na_bfs_12/", "text": "Близо 1.2 млн. лева са приходите на Българския футболен съюз (БФС) от билети от официалните мачове на националния отбор в последните два квалификационни цикъла. Това показват данните в  стратегията на организацията за следващите четири години . Общо 1 167 710 лева са отчетени от десетте домакинства в квалификациите за Евро 2016 и световното в Русия 2018. Близо 40% от цялата сума се дължи на един мач - този с Хърватия (0:1) от 10 октомври 2014 г. Тогава е постигната и най-голямата посещаемост за тези десет двубоя - 25 166 зрители на \"Васил Левски\". В квалификациите за световното първенство в Русия българските футболисти бяха в трудна група със силни съперници - Франция, Швеция и Холандия. Въпреки това в никой от мачовете на националния стадион нямаше повече от 20 000 зрители. От всичките пет домакинства в този квалификационен цикъл са събрани 497 034 лева, или с близо 60 хиляди повече от мача с Хърватия от 2014 г. Най-слабо посетената среща от есента на 2014 г. насам е тази с Малта с 3199 зрители. В още три от десетте двубоя на \"Васил Левски\" за това време е имало по-малко от 5000 души. Най-ниското ниво на приходи е от домакинството на Азербайджан (2:0), когато са отчетени едва 1895 лева. Проблемът с посещаемостта  се усети и в началото на квалификациите за световното в Русия , където първите два мача в София - срещу Люксембург и Беларус, се играха пред общо 8439 зрители. В своята стратегия до 2022 г. БФС анализира трудностите и си поставя за цел класиране за Евро 2020. \"Единственият вариант да се мисли за класиране на голямо първенство е да увеличим сериозно броя на регистрираните футболисти\",  пишат от БФС във \"Визия за бъдещето\" .", "date": "2018.02.20", "title": "Мачовете на футболните национали са донесли на БФС 1.2 млн. лева от билети за четири години"}
{"url": "https://www.dnevnik.bg/politika/2018/02/20/3132706_prezidentut_rumen_radev_izglejda_pritesnen_obiavi/", "text": "Президентът Румен Радев изглежда притеснен и може би търси умишлена конфронтация. Такъв анализ направи в сутрешния блок на Би Ти Ви Цветан Цветанов, зам.-председател на ГЕРБ и шеф на парламентарната група на партията, в сутрешния блок на Би Ти Ви. \"Президентът изглежда притеснен и може би търси умишлена конфронтация. Притеснява се от всичко, което не може да реализира в обещанията и ангажиментите, които може би е поел, преди да бъде номиниран за президент\", допълни Цветанов в коментар за искрите, прехвърчали между  премиера Бойко Борисов  и  президента Румен Радев  след  интервю с министър-председателя  миналата седмица. Определи като \"абсолютно несъстоятелна тема\" въпроса за наличието на общ бизнес между премиера Бойко Борисов и депутата от ДПС Делян Пеевски, каквато хипотеза изказа през миналата седмица държавният глава. Цветанов определи темата като \"добрата манджа, която може да бъде претоплена\". Премиерът многократно е заявявал, че няма нищо общо. Като хвърляш такива обвинения, е най-резонно да сезираш съответните институции, допълни той. Попита защо президентът не говори за депутата Елена Йончева, която е била негов съветник и е имала контакти с приближен на банкера Цветан Василев. Когато президентът няма алтернативни решения или нещо, което може да допринесе за политически облик на страната, минава към личните нападки. Това е защитната теза на хора, които нямат аргументи. Оприличавам това в политиката като завист. Нормално е ли е президентът да обижда българските народни представители, че са беквокалисти, заяви още Цветанов. В анализ на ситуацията около шефа на здравната каса Цветанов посочи, че не смята подходът му за адекватен и посочи, че тези, които смятат, че е имало заплахи срещу Плочев е трябвало да посочат откъде идват. Същият призив отправи и здравният министър тази сутрин пред \"Нова телевизия\". Ананиев дори допълни, че въпросът от чисто финансов се превърнал в политически. Самият Плочев обяви вчера в ефира на Би Ти Ви, че не е получавал лично заплахи, а негов приятел му казал, че е по-добре с добро да си подаде оставката.  Цветанов обяви, че Плочев е голям професионалист, доколкото е чувал в здравните среди, но здравната каса е \"сериозен административен капацитет\". \"Няма опасност българските граждани да не могат да се лекуват в чужбина\", увери Цветанов. Според него БСП се е възползвала от тази ситуация. По-късно министърът на здравеопазването ще бъде изслушан в парламентарната здравна комисия, после ако се наложи, може да бъде изслушан и шефът на здравната каса. След това в диалог с премиера ще се вземе решение, обясни Цветанов.  В момента нищо не налага да се пуска това писмо за актуализация на бюджета през февруари. Конструкцията на сегашното правителство ще бъде винаги под някакво напрежение, това дава допълнителна мотивация да изпълним ангажимент за 4-годишно управление, коментира още Цветанов. В отговор на въпрос той заяви, че усещането както у обществото, така и в европейските институции и рейтинговите агенции е за стабилност в България.", "date": "2018.02.20", "title": "Президентът Румен Радев изглежда притеснен, обяви Цветан Цветанов"}
{"url": "https://www.dnevnik.bg/bulgaria/2018/02/20/3132712_vnezapno_vlizane_v_bolnica_na_svetlin_mihailov_otloji/", "text": "Изборът за председател на Софийския градски съд беше отложен заради внезапното влизане в болница на един от кандидатите -  Светлин Михайлов . Това стана известно в началото на заседанието на съдийската колегия, която трябваше да проведе избора. Другият кандидат  Евгени Георгиев  се появи в сградата на съдебния съвет. \"В 9:32 ч. е постъпила служебна бележка за постъпването по спешност снощи на Михайлов в болница \"Лозенец\", докладва председателят на Върховния касационен съд Лозан Панов. От документа се разбира, че е постъпил вчера в 22:46 ч. в болничното заведение. Градският съд е без титуляр от началото на октомври миналата година, когато предишният председател Калоян Топалов подаде оставка и напусна система след двегодишен мандат. Изпълняващ длъжността председател е Десислава Попколева. Михайлов и Георгиев се самономинираха за председател. Михайлов вече е оглавявал съда в периода 2004 - 2009 година.", "date": "2018.02.20", "title": "Внезапно влизане в болница на Светлин Михайлов отложи избора за председател на градския съд"}
{"url": "https://www.dnevnik.bg/ot_vas/novini_ot_vas/2018/02/20/3131176_suedinenito_pravi_silata/", "text": "Като това дърво - няколко фиданки (???, филизи?) се съединяват и правят ЯКО дърво.", "date": "2018.02.20", "title": "Съединенито прави силата!"}
{"url": "https://www.dnevnik.bg/sport/2018/02/20/3132748_vratariat_na_milan_oglaviava_klasaciiata_za_50-te/", "text": "Вратарят на \"Милан\" Джанлуиджи Донарума е най-обещаващият талант в европейския футбол сочи проучване на  Международния център за спортни изследвания (CIES) . Футболистът на \"росонерите\", който в края на седмицата ще навърши 19 години, вече има 93 мача в Серия А, където дебютира едва на 16 години и 242 дни. Класацията на Футболната обсерватория е на базата на изиграните минути от футболистите и представянето им. В нея попадат всички родени след 1 януари 1998 година, а в първата категория, където са играчите с пет звезди, са общо 10 души. Освен Донарума в челото са Килиан Мбапе, Кристиан Пулишич, Маланг Сар от \"Ница\", Дайот Упамекано от \"РБ Лайпциг\", Том Дейвис от \"Евертън\" Матайс де Лихт (\"Аякс\"), Кай Хаверц (\"Байер\") и Раян Сесеньон, който играе за \"Фулъм\". На 28-о е поставен Мартин Йодегард, който преди няколко години беше привлечен от \"Реал\" (Мадрид). След като не се наложи на \"Сантяго Бернабеу\" норвежецът беше пуснат под наем в \"Хееренвеен\". В първите 50 няма български футболист. В края на 2017 г. CIES изготви класация на най-талантливите футболисти по годината им на раждане. За тези, родени през 1996 г. Първи беше Деле Али пред германеца Юлиан Бранд, от набор 1997 – Ренато Санчес, 1998 – Мбапе, а Донарума за тези родени през 1999 г.", "date": "2018.02.20", "title": "Вратарят на \"Милан\" оглавява класацията за 50-те най-големи таланти в европейския футбол"}
{"url": "https://www.dnevnik.bg/evropa/2018/02/20/3132769_sreshtata_na_avstriiskiia_kancler_s_borisov_se_otlaga/", "text": "Планираното за днес работно посещение на канцлера на Австрия Себастиан Курц се отлага поради внезапно възникнали здравословни причини, съобщиха от Министерския съвет. Кабинетите на двамата правителствени ръководители са в процес на уточняване на друга, възможно най-скорошна дата за осъществяване на визитата. Министър-председателят Бойко Борисов пожелава бързо оздравяване на своя колега, се посочва в съобщението. Визитата на Курц  трябваше да се състои по-късно днес и щеше да бъде посветена на задълбочаването на двустранните отношения, както и на сътрудничеството в рамките на Европейския съюз с фокус върху приемствеността в темите на българското и австрийското председателства на Съвета на ЕС. Вчера Борисов се срещна с унгарския премиер Виктор  Орбан, който представи  ново предложение за решаване на проблема с миграцията.", "date": "2018.02.20", "title": "Срещата на австрийския канцлер с Борисов се отлага поради здравословни причини"}
{"url": "https://www.dnevnik.bg/sport/2018/02/20/3132767_slovenski_hokeist_e_tretiiat_s_polojitelna_proba_v/", "text": "Словенският хокеист Жига Йеглич е третият спортист, който е дал  положителна допинг проба  на олимпийските игри в Пьонгчанг. Спортният арбитражен съд съобщи, че той е хванат с фенотерол по време на състезателен тест. Веществото е предназначено да отвори дихателните пътища и да увеличи притока на кислород към белите дробове. Йеглич е изключен от игрите и трябва да напусне олимпийското село до 24 часа. \"Спортистът прие нарушааването на антидопинговите правила и като последствие е изключен от по-нататъшно участие на игрите. Процедурата ще продължи, като ще вземем финално решение след края на състезанията\", обясниха от КАС. Фенотеролът е от забранените бета 2 адренорецепторни вещества и не изисква отварянето на Б пробата на спортиста. То е от лекарствата, които се приемат при астма, но само с изрично разрешение. Именно с това Йеглич се оправда пред медиите в родината си. \"Взимам лекарство за астма, след като имах проблеми още през 2017 г. Приех го по препоръка на лекар, но за съжаление пропуснах да спомена това\", каза хокеистът. Днес словенците трябва да се изправят срещу Норвегия в плейоф, който да определи съперника на руския отбор в утрешните четвъртфинали. В предварителната група тимът на Словения постигна две победи, като в първия си мач обърна по впечатляващ начин САЩ от 0:2 до 3:2, след това загуби с 2:8 от Олимпийските спортисти на Русия, а в решителния двубой надигра Словакия с 3:2 след дузпи. Йеглич, който е защитник, игра и в трите двубоя дотук в турнира. 29-годишният хокеист дори се отчете с една асистенция. Преди словенеца с положителни допинг проби бяха хванати  японският състезател в шорттрека Кей Сайто , който не успя да покрие тест преди началото на игрите. Преди няколко дни с положителна проба за мелдоний пък беше уличен  Александър Крушелницкий , който спечели бронзов медал в смесените отбори в кърлинга.", "date": "2018.02.20", "title": "Словенски хокеист е третият с положителна проба в Пьонгчанг, оправда се с лекарство за астма"}
{"url": "https://www.dnevnik.bg/sviat/2018/02/20/3132778_rusiia_shte_ogranichi_prodajbite_na_alkohol_po_vreme/", "text": "Практически всички градове - бъдещи домакини на мачове от тазгодишното световно по футбол в Русия, ще ограничат  продажбите на алкохол  по време на игрите, а на места и предния ден, информира \"Известия\", като се позовава на местните власти. Според вестника мярката не е особено сурова, тъй като засяга само напитките в стъклени бутилки и  продажбите  край стадионите и фен зоните. Подобни ограничения има и за зрителите на мачовете от националното руско първенство, напомня той. По време на световното ще бъде направено изключение за бирата. Бира ще се продава дори на самите стадиони - но само в пластмасови чаши, \"за да се сведе до минимум рискът от травми\", заявява за \"Известия\" Ораз Дурдиев от борда на компанията \"САН Ин-Бев\", която е сред спонсорите на първенството. Масовите пиянски гуляи  са неотменима част от всички големи футболни турнири и местните власти в Русия системно се подготвят за тях - в някои региони например възстановяват изтрезвителните, ликвидирани в страната през 2011 г., допълва \"Известия\"./ БТА", "date": "2018.02.20", "title": "Русия ще ограничи продажбите на алкохол по време на световното"}
{"url": "https://www.dnevnik.bg/evropa/2018/02/20/3132775_nad_200_organizacii_se_obiaviha_protiv_plana_na/", "text": "Над 200 европейски правозащитни групи изразиха протест срещу предложени от унгарския парламент нови закони, които ограничават работата на организации, помагащи на кандидати за убежище, предаде ДПА. \"Изразяваме солидарността си с гражданското общество и всички защитници на човешките права в Унгария, храбри хора, които се борят за по-справедливо общество\", се казва в колективно писмо, подписано от организациите и публикувано вчера от германския клон на \"Амнести интернешънъл\". Очаква се днес унгарският парламент да започне  разискване на законопроектите , които ще наложат нови ограничения на неправителствените организации, работещи с бежанци. Според проектите, публикувани миналата седмица на сайта на парламента, тези организации ще трябва да плащат 25-процентен данък върху цялото си финансиране от чужбина, а на сътрудниците им може да бъде забраняван достъп в бежански центрове близо до границите на страната. Организациите ще трябва също да се регистрират в унгарското вътрешно министерство, което ще може да им налага глоби или да откаже да ги допусне да развиват дейността си легално в Унгария. Вчера правозащитните организации настояха за незабавно оттегляне на законопроектите. За да прокара законодателството, правителството на десния премиер Виктор Орбан се нуждае от мнозинство от две трети в парламента, с каквото в момента не разполага. Законопроектът вероятно ще бъде гласуван след парламентарните избори на 8 април, на които се очаква партия ФИДЕС на Орбан да спечели повече места.", "date": "2018.02.20", "title": "Над 200 организации се обявиха против плана на Унгария да ограничи работата им с бежанци"}
{"url": "https://www.dnevnik.bg/skorost/2018/02/20/3132799_fotogaleriia_opel_kombo_laif_iska_da_e_noviiat/", "text": "Опел\" представи петото поколение на вана \"Комбо Лайф\", който вече е на една платформа със   и \"Пежо Партнер\". Автомобилът ще е наличен в две дължини - 4.40 и 4.75 метра, като всяка ще има вариант с пет или със седем места. Минималният багажен обем е 597 литра за по-компактната версия и 850 за удължената.", "date": "2018.02.20", "title": "Фотогалерия: \"Опел Комбо Лайф\" иска да е новият приятел на семействата"}
{"url": "https://www.dnevnik.bg/bulgaria/2018/02/20/3132816_sasho_dikov_napuska_bi_ai_televiziia/", "text": "Програмният директор на Би Ай Телевизия (BiT) Сашо Диков напуска медията. Той потвърди пред \"Дневник\", че вчера е разговарял с  новия собственик на телевизията Мирослав Янев , след което е взел решение да се оттегли от поста. Преди близо две седмици се разбра, че Би Ай Телевизия става собственост на \"Интерактив ТВ Системс България\", а изпълнителен директор ще й бъде телевизионният продуцент Мирослав Янев. Преди това собственици на медията бяха братята Павел и Румен Вълневи, които имат голяма мрежа за логистична и транспортна дейност в САЩ, където живеят от години. Веднага след смяната на собствеността  всички предавания по телевизията бяха спрени.  Единствено новинарските емисии се излъчваха на живо. В разпространена до медиите позиция Янев обяви, че обещава да трансформира най-добрите предавания, за да станат конкурентни в дигитална среда и \"ще ги надгради с нови и уникални елементи\". Той уточни, че медията влиза в период на трасформация и преструктуриране, за да се подготви старта на новата програмна схема. Именно Диков въведе нова програмна схема през юни миналата година. Месец преди това той пое поста на програмен директор на телевизията. Освен това е водещ на свое предаване - \"Просто Диков\". Журналистът каза още, че е провел няколко разговора с Янев, като се е надявал да преговарят за бъдещото развитие на Би Ай Телевизия, но срещите им така и не довели до някакви конкретни предложения. Това накарало Диков да напусне поста.", "date": "2018.02.20", "title": "Сашо Диков напуска Би Ай Телевизия"}
{"url": "https://www.dnevnik.bg/bulgaria/2018/02/20/3132822_prihodnata_agenciia_shte_informira_s_imeil_dlujnicite/", "text": "Длъжниците на Националната агенция за приходите (НАП) ще бъдат уведомени чрез имейл, ако са декларирали такъв, когато срещу тях бъде образувано изпълнително дело за неплатени публични задължения. Това съобщава приходната агенция, като уточнява, че целта ѝ е да повиши информираността и да стимулира доброволното изпълнение на задълженията от своите клиенти. Съобщението на електронната поща ще съдържа данни за номер и дата на образуваното изпълнително дело, вида на банковата сметка, по която трябва да се плати дългът, контактна информация за компетентния публичен изпълнител и друга полезна информация. В имейла от НАП препоръчват на своите клиенти, преди да се свържат с публичния изпълнител, да направят справка за просрочените си задължения. Електронните съобщения ще се изпращат от имейл адрес  infocentert@nra.bg .", "date": "2018.02.20", "title": "Приходната агенция ще информира с имейл длъжниците си, срещу които е образувано дело"}
{"url": "https://www.dnevnik.bg/bulgaria/2018/02/20/3132772_sudiiskata_kolegiia_glasuva_ot_vtoriia_put_nov/", "text": "Съдийската колегия гласува от втория път смяната на заместник-председателя във Върховния касационен съд и ръководител на гражданската колегия. С решението си днес кадровиците освободиха от поста подалия оставка Красимир Влахов и назначиха Светла Димитрова. До оставката на Влахов, която беше поискана от председателя на Върховния касационен съд (ВКС) още в края на 2017 година, се стигна, след като в началото на февруари съдийската колегия бламира Лозан Панов и не уважи предложението му за освобождаване на Влахов и назначаването на нов заместник - Светла Димитрова. Влахов отказа да напусне поста и поиска да се свика общо събрание на гражданските съдии, които да дадат оценка на неговата работа. Това се случи и Влахов получи положително отношение за работата си като председател. Мнозинството от магистратите тогава подкрепиха номинацията на Светла Димитрова. Пред съдиите Влахов беше заявил, че ако той стане пречка за назначаването на новия председател на колегията, ще подаде оставка. Не стана известно защо Влахов не напусна след общото събрание, а изчака точката да влезе в дневния ред на съдийската колегия. Така се стигна до ситуация, при която Панов внесе предложението за освобождаване на Влахов и назначаване на Светла Димитрова. Но не получи подкрепа от мнозинството от колегията, които го обвиниха за начина, по който е мотивирал искането за оставка на Влахов. След като колегията бламира Панов, Влахов подаде оставка, която днес беше гласувана от членовете на колегията. На негово място беше избрана Светла Димитрова. Тя има 14 дни да встъпи като заместник-председател. Влахов, който преди девет години влезе във ВКС директно от районния съд, ще се върне като магистрат от ВКС.", "date": "2018.02.20", "title": "Съдийската колегия гласува от втория път нов заместник на Върховния касационен съд"}
{"url": "https://www.dnevnik.bg/biznes/2018/02/20/3132826_zam-ministur_na_sporta_oglavi_agenciiata_za_malki/", "text": "Габриела Козарева е новият изпълнителен директор на Изпълнителната агенция за насърчаване на малките и средните предприятия, назначена със заповед на министъра на икономиката Емил Караниколов. Това съобщи ведомството. В него на практика не се посочва защо е освободена Мариета Захариева, която до момента заема поста. Наскоро по време на парламентарния контрол обаче към министъра на икономиката имаше питане, свързано с голямото забавяне по процедури, свързани с европроекти, за които отговаря агенцията. Тогава депутатът от БСП Димитър Данчев обяви, че агенцията се управлява от 3 години от Захариева и че доверието в институцията е унищожено. Даде пример, че агенцията се произнесла с 1 година закъснение по подадени проекти за финансиране от Националния иновационен фонд. Тогава Караниколов обясни, че правилата за работа на иновационния фонд ще бъдат променени. Новият директор до днес е била зам.-министър на спорта, но със заповед на премиера Бойко Борисов тя е освободена от поста, за да получи новото назначение. В официалната й визитка се казва, че има над десетгодишен управленски, административен и професионален опит в сферата на бизнеса и търговското право. Била е директор на Дирекция \"Спортна инфраструктура и управление на държавното участие\" в Министерство на младежта и спорта, а от май 2017 г. заема поста заместник-министър в министерството. Преди това тя е била консултант в частния бизнес и съдебен помощник във Върховния административен съд. Завършила е Класическата гимназия и Софийския университет СУ \"Св. Климент Охридски\", където е магистър по право.", "date": "2018.02.20", "title": "Зам.-министър на спорта оглави Агенцията за малки предприятия"}
{"url": "https://www.dnevnik.bg/zelen/2018/02/20/3132825_s_poveche_zelena_energiia_evropeiskiiat_sujuz_moje_da/", "text": "Европейският съюз може значително да увеличи използването на възобновяеми енергийни източници и така съюзът ще спести милиарди долари. Това е една от констатациите в публикувано тази седмица изследване на Международната агенция за възобновяема енергия, цитирано от БТА. Изчисленията на агенцията показват, че ЕС би могъл   на зелените енергийни източници в енергетиката си до 2030 г. вместо заложените в момента в плановете 27 процента. Изследването използва термина \"зелена енергия\", като в него включва: електричество, отопление, охлаждане или гориво от възобновяеми източници като слънцето, вятъра, водата, биомаса или геотермална енергия. Ако ЕС използва всички възможности за възобновяема енергия, той би постигнал о до 2030 г. спрямо разходите при използването на конвенционални енергийни източници, сочат изчисленията в доклада на агенцията. Увеличаването на дела на възобновяемите източници ще доведе до   заради подобреното качество на въздуха, се отбелязва още в анализа. Страните - членки от ЕС, потвърдиха през декември миналата година набелязаната си цел от 27% дял на зелената енергия, докато Европейският парламент иска съюзът да се придържа към дял от 35 процента. Еврокомисарят по енергетиката и климатичните промени Мигел Ариас Канете коментира тази седмица, че ЕК работи за \"балансиран компромис\".", "date": "2018.02.20", "title": "С повече зелена енергия Европейският съюз може да пести милиарди"}
{"url": "https://www.dnevnik.bg/intervju/2018/02/20/3132483_juliana_metodieva_mulchanieto_na_politicite_pokazva/", "text": "- През 2013 година София беше стъписана от мигрантската вълна. Тогава се появиха гражданските патрули, на които никой не възрази, че представляват доброволна акция за насилие на репресия над тези клети бягащи хора от войната. Знам за разкази на ученици, които споделят как в района на НДК е имало внезапни нападения на хора. Организацията на тези групи е била много добра, защото са успявали да избягат, преди да дойде полицията. Така излиза, че центърът на София е бил свърталище на подобни прояви, не знаем какво е било положението в крайните квартали. Това са фашисти, в тяхната програма се съдържа прочистване на обществото от вредните. Те са градинарите, които гледат на малцинствата като плевел, който трябва да отскубят. Те търсят шоу ефект, за да ги запомним. Обществото придобива доверие към тях, защото ако хората не обичат роми, а те ги бият, то те са добрите. Този неофашизъм се изповядва и от хората, участници в поклонението на генерал Христо Луков, известно като Луковмарш, изповядва се и от екстремистки групи. Те са до голяма степен окуражени от своето поведение, защото и полицията бездейства срещу тях. Защото усеща, че расисткият тон на ние \"белите\", \"добрите\", \"българите\" срещу етнически другите се дава отгоре, от най-високото ниво, от политическата трибуна. Тази демонстрация на крайно дясното е изключително нараснала. Не искам да бъда адвокат на Столична община, но знам, че се правят много усилия. - Имаме една институция, която много ни дължи, и това е прокуратурата. Ние като граждани и журналисти може да казваме своете категорично \"не\". Но трябва още мобилизация от компетентните органи. Към конференцията имаше засилен интерес от академичните общности, които досега много не влизаха в сблъсъка. Най-добрата новина е, че елитът усети проблема. Тази година всички бяха много щастливи и потресени едновременно от филма на Адела Пеева \"Да, живее България\", което означава, че и документалистите започнаха да разбират, че вече има нова среда. Тя е качествено нова. Тази нетърпимост и омраза наблюдаваме вече навсякъде – и в парламента, в интернет, навсякъде. От словото до престъплението – крачката е малка и я виждаме към всеки акт на манифестиране на либерални убеждения. Наказателният кодекс не е категоричен в дефиницията на престъплението от омраза, което може да бъде едно от обясненията. - Това е много интересна тема. От прокуратурата са ни призовавали да обучаваме прокурори. Но да погледнем към темата за Луковмарш. Защо има такъв голям дебат в обществото кой е генерал Христо Луков? Аз ще допусна най-оневиняващата причина за позицията на младите хора - че те не знаят. По същият начин всяка проява на антисемитизъм и ксенофобия може да отдадем на незнание. Толкова знаят и учителите, което означава, че толкова знаят и и прокурорите. Къде да се научи истината? Периодът от историята, свързан със събитията от края на 30-те и 40-те години, не се преподава пълноценно. Образованието не се занимава с това минало и така се предпоставя апатия у хората. Така може да извадиш всеки генерал от миналото, стига да е бил храбрец и да буди патриотични чувства. И стигаме до университета, където оказва, че слепотата за миналото също битува. Именно заради незнанието и необразоваността всякакъв тип националпопулистки внушения виреят. Когато тези деца и млади хора от Луковмарш минифестират, те разчитат на вълната на хиперпатриотизъм. А тя отиде отвъд патриотичното. С демонстрацията на този изкуствен национализъм те установиха този ужасен тон на дискриминация към всичко. И това влезе във властта. - Медиите са същото нещо като обществото. То тъне в незнание и непрекъснати скандали, непрекъснат разлом между едни и други. Медиите са по-оправдани в поведението си. Защото обществото задава дневния ред и то трябваше да извиси на първа позицията образованието. А тази тема не влиза в дневния ред като точка първа. Медиите приличат на това общество. Те се правят от тези хора, завършили тези български училища и университети и те мултиплицират и озвучават недъгавостта на обществото по важните въпроси. По въпроса за медиите ще кажа нещо твърде банално – няма по -страшна медийна среда от тази в България. Твърдя го най-отговорно. Последните примери са около текстове за Истанбулската конвенция – някои от тях, излезли в национални медии като в. \"Труд\", лъхат на хомофобия. А медиите, които успяват да запазят либералния тон, стават непрекъснат обект на обругаване и неизбежно попадат в позицията на самоотбрана. Която не е полезна за тях. Те не трябва да бъдат дефанзивни, тя трябва бъде проактивни, да информират обществото, да ги извежда на друго ниво. - Във важните, електронните медии, които са националните телевизии, не може да кажем, че темата за образованието не е застъпена. И въпреки това обществото не смята, че това е проблемът. За него то се превръща в такъв при прием на детска градина и около разходите за 15 септември. - Политиката е в абсолютен дълг към обществото. Например не чух как ясно и спокойно български политик да каза какво мисли за Истанбулската конвенция. Скандалът, който се развива по тази тема вече втори месец, разбива стари консенсуси. И на този фон никой политик не се опита да модерира със спокоен тон това, което се изля. От министър-председателя до председателя на парламента никой не показа с позиция, че не може да има реч на омразата. Няма такъв модел. Като замълчиш, всъщност даваш шанс на говорителите на езика на омразата да се чувстват уютно. - Това ще бъде платено много скъпо. Това не е домашен проблем. Закъснелите или никакви реакции говорят за това, че ръководителите на държавата не владеят побеснелите коне на националпопулизма. - Работата на професорите е да бъдат в университети и там да вдигат нивото на дебатите на образованието, на много ценните и автентични изворови знанията. Гражданското общество има своите лидерски фунцкии и ситуацията с Истанбулската ковенция показа, че каквито и да са центробежните сили в гражданския сектор – някой с някой се разделил, някой не иска да си играе, то те се неутрализират в лицето на една по-голяма заплаха - много настъпателно поведение на този национал популизъм. Ако медиите дават повече думата на лидерите, на тези, които са последователни в своята гражданска позиция и обществено мнение, общественото лидерство ще стане по-видно.", "date": "2018.02.20", "title": "Юлиана Методиева: Мълчанието на политиците показва, че не владеят побеснелите коне на националпопулизма"}
{"url": "https://www.dnevnik.bg/citat_na_deniia/2018/02/20/3132852_citat_na_denia_zaradi_macha_s_barselona_ne_sum_spal/", "text": "Мениджърът на \"Челси\" Антонио Конте е прекарал много безсънни нощи в това да реши как да спре отбора на \"Барселона\". Двата отбора се изправят  днес в осминафинален мач от Шампионската лига  на стадион \"Стамфорд бридж\", а сините се надяват да станат първият отбор, който побеждава каталунците през сезона. \"Вече имам план в главата си за това как да ги спрем. Много е важно как ще подбереш играчите за дадения мач\", добави Конте.", "date": "2018.02.20", "title": "Цитат на деня: Заради мача с \"Барселона\" не съм спал"}
{"url": "https://www.dnevnik.bg/sport/2018/02/20/3132844_video_neveroiatnata_radost_na_fenovete_na_uigun_sled/", "text": "Ако сте футболен фен, няма как да не сте чували за Уил Григ. Нападателят на националния отбор на Северна Ирландия се превърна в световна сензация на Евро 2016, а в понеделник вечерта отново \"открадна\" всички заглавия на Острова и в Европа. Нападателят на \"Уигън\" отбеляза единственото попадение  при победата в осминафиналния мач срещу \"Манчестър сити\"  за Купата на Англия. По традиция, когато по-малък отбор отстрани един от фаворитите в турнира, феновете нахлуха на терена на \"Джон Смит стейдиъм\". Запалянковците на тима от Първа лига (трета дивизия – бел. ред.) дълго скачаха и пееха, а, разбира се, най-изпълняван беше популярният рефрен за Григ. \"Уил Григ е под пара, вашата защита е ужасена\", се е пее в рефрена на феновете на \"Уигън\", който е върху популярната мелодия от песента от 90-те години Freed from desire на италианската певица Гала. На европейското първенство във Франция през 2016 г.  феновете на Северна Ирландия  редовно пееха песента и въпреки че Григ не изигра нито една минута на турнира, се превърна в световна сензация. 26-годишният нападател играе за \"Уигън\" от 2015 г., а в 116 мача има 51 попадения.", "date": "2018.02.20", "title": "Видео: Невероятната радост на феновете на \"Уигън\" след победата над \"Манчестър сити\""}
{"url": "https://www.dnevnik.bg/photos/2018/02/20/3132742_fotogaleriia_da_poglednesh_prez_uranovo_stuklo/", "text": "Стъклото с добавен към него при производството му уран е слабо познато в света на колекционерите на антични стъклени изделия.  В кадър са пепелник, уранов стъклен кръг и сифон за сода, изработени през 40-те и 50-те години на миналия век, изложени в Швейцария.", "date": "2018.02.20", "title": "Фотогалерия: Да погледнеш през ураново стъкло"}
{"url": "https://www.dnevnik.bg/biznes/2018/02/20/3132856_s_60_poveche_bulgari_sa_putuvali_za_turizum_v_kraia_na/", "text": "През четвъртото тримесечие на 2017 г. българите са увеличили пътуванията значително. Данните на Националния статистически институт сочат, че през последното тримесечие общо 1.329 млн. българи са пътували с цел туризъм, което е с 59.5% повече спрямо година по-рано. Преобладаващата част от тях - 85.2%, са пътували само в страната, 11.1% - само в чужбина, а 3.7% са пътували както в страната, така и в чужбина. Очаквано най-много са пътували българите на възраст 25 - 44 години - 529.9 хил., или 39.8%. Във всички възрастови групи преобладава относителният дял на пътуванията в страната, като най-висок е този дял при хората на възраст 15 - 24 години - 89.3%. При пътуванията в чужбина делът на пътувалите на възраст 45 - 64 години е най-голям - 15.4% от пътувалите в съответната възрастова група По-голямата част от туристическите пътувания в страната са били с цел \"посещение на близки\", докато тези в чужбина са за \"почивка и екскурзия\", посочени съответно от 51.5 и 54.3% от тях. През четвъртото тримесечие като самостоятелни са били регистрирани 1.8 млн., или 91.7% от общия брой лични пътувания. Относителният дял на самостоятелните пътувания без резервация в страната е 94.9%, а на тези в чужбина - 62.8% В структурата на разходите по видове с най-голям относителен дял в страната са тези за храна - 40.7%, докато в чужбина са разходите за транспорт - 31.9% Средният разход при пътуване с лична цел на човек е 202.42 лв. в страната и 535.89 лв. в чужбина. Същевременно разходите за професионално пътуване са средно 151.72 лв. в страната и 958.15 лв. в чужбина.", "date": "2018.02.20", "title": "С 60% повече българи са пътували за туризъм в края на годината"}
{"url": "https://www.dnevnik.bg/bulgaria/2018/02/20/3132864_bulgariia_e_na_poslednite_mesta_v_evropeiskiia_sujuz/", "text": "България е на едно от последните места в Европейския съюз по работещи в сферата на културата. Това показват данните от изследване на Евростат. Статистическата агенция е изследвала периода между 2011 г. и 2016 г. За тези пет години работещите в сферата на културата са се увеличили със 7%, което се равнява на 550 хил. нови работни места. Малко повече от 84 хил. души в България се занимават с подобна дейност. Те представляват 2.8% от всички работещи в страната, като по този показател България изпреварва единствено Словакия и Румъния. Там съответно 2.5 на сто и 1.6% от работещите са се насочили към сферата на културата. Най-голям дял на заетите в сферата на културата има в Естония – 5.3%. Балтийската страна е следвана от Люксембург, Швеция и Финландия. Близо 8.4 млн. души в ЕС работят в областта на културата. Най-много като брой са те в Германия – 1.65 млн. души. Във Великобритания те са почти 1.5 млн. Почти 2 милиона от заетите са художници и писатели. От тях почти половината са самостоятелно заети. Почти 60% от хората, работещи в областта на културата в ЕС, имат висше образование.", "date": "2018.02.20", "title": "България е на последните места в Европейския съюз по работещи в сферата на културата (графика)"}
{"url": "https://www.dnevnik.bg/sviat/2018/02/20/3132891_sasht_planirat_kak_da_zashtitiat_izborite_ot_hakerski/", "text": "Десет месеца преди  междинните избори в САЩ  държавните власти са изправени пред тежката задача да предотвратят повторна чужда намеса. Във Вашингтон вече текат срещи на държавни служители, ангажирани с процеса. \"Всички в тази стая разбират, че това, пред което ни изправят неприятелите ни, особено Русия, е реално\", е казал на една от тях висшият служител от министерството на националната сигурност Крис Кребс. Русия, допълнил той, \"използва многобройни инструменти срещу нас\". Миналата година избирателните системи на  21 щата са били нападани от руски хакери , малък брой от тях са били пробити. Машините за гласуване не са били засегнати директно и няма доказателство за променени гласове. След изборите през 2016 г. всички щати са предприели стъпки да купят по-сигурна екипировка, да разширят употребата на хартиени бюлетини, да обучават служителите си в киберсигурност и да потърсят федерална помощ. Но според някои от участниците в подготовката това не е достатъчно, пише агенция \"Ройтерс\". Миналата седмица специалният прокурор  Робърт Мюлър обвини 13 руснаци  и 3 руски фирми в конспирация за намеса в президентския вот. Актът говори за сложна многогодишна операция, провеждана от руска  \"фабрика за тролове\"  - нещо, което Москва отрича. \"Ясно ми казват, че най-голямата заплаха за самия изборен процес е тази дезинформационна кампания\", казва държавният секретар на Кънектикът Денис Мерил (в случая държавен секретар е административна позиция в щатската власт. Правомощията му са различни в различните щати, но обикновено той отговаря за провеждането на изборите - бел. ред.). Макар министерството на националната сигурност да работи заедно с местните власти, няма федерална агенция, която да носи отговорността за борбата с  онлайн пропагандата . Някои служители твърдят, че федералните им партньори трябва да се свързват с тях по-бързо при наличие на проблем. \"Не искам да разбера, че е имало пропаганда, две години след като избера конгресмена си\", отбелязва държавният секретар на Мисисипи Делбър Хоузман. Други се ядосват, че от класифицираните брифинги, които им организира разузнаването, няма полза. \"Мислех, че зад затворени врата ще чуя \"Ето защо това трябва да бъде класифицирано\". Нямаше такова нещо\", казва държавният секретар на Западна Вирджиния Мак Уорнър. Според някои щатски служители обаче комуникацията им с министерството се е подобрила значително в сравнение с миналата година. А разузнаването се бои, че Русия или други неприятели могат да се опитат да се намесят през 2018 г. \"Има причини да се тревожим, че нещата могат да станат и по-сериозни\", казва Робърт Коласки от министерството по време на конференция. \"Руснаците стигнаха много близо и очакваме, че следващия път може да е дори по-зле.\"", "date": "2018.02.20", "title": "САЩ планират как да защитят изборите от хакерски атаки"}
{"url": "https://www.dnevnik.bg/evropa/2018/02/20/3132830_evrobarometur_bulgarite_sa_vtori_po_polojitelna/", "text": "Средно 57% от българите имат цялостна положителна представа за Европейския съюз и близо половината българи (47%) оценяват посоката на развитие на ЕС като правилна. Това сочат резултатите от последното  допитване \"Евробарометър\" , проведено по поръчка на Европейската комисия. Общо 57% от българите имат положителна представа за ЕС, което ги нарежда на едно от водещите места по този индикатор заедно с Ирландия (59%), Люксембург (57%) и Португалия (53%). Едва 14% от анкетираните в страната имат отрицателна представа за съюза, а една четвърт са с неутрална нагласа. Като цяло данните показват явна поколенческа граница в представите за ЕС у нас. Сред 82% от младите до 24 години тя е положителна, докато този дял е наполовина сред хората на възраст над 65 г. Данните показват, че колкото по-млади, политически по-заинтересовани, икономически по-стабилни и по-удовлетворени от живота си са респондентите, толкова по-сигурни са в оценката си за правилната посока, в която върви ЕС в момента. Очаквания за бъдещето Въпреки противоречивите нагласи относно актуалното състояние на общността 57% от европейските граждани на страните членки са оптимисти относно бъдещето на ЕС. Водещи по увереност са гражданите на Ирландия, Люксембург и Малта. Оптимистично за бъдещето на ЕС мислят три пети от българите на възраст над 15 години. Този резултат е съпоставим с измерения в Естония и Белгия, близък до средноевропейския. Това, което отличава общественото мнение в България по този показател обаче, е значително по-високият дял спрямо средния за страните членки на гражданите, които заявяват твърда увереност в бъдещето на ЕС. Тук България се нарежда на първо място с 14% твърди оптимисти заедно с Ирландия. В рамките на цялостната позитивна нагласа на българите е и степента на доверие в ЕС като институция. Доверие в ЕС декларират около три пети от българите. Съпоставката с доверието към различни национални и наднационални институции поставя ЕС отново на първо място (57%) по степен на доверие сред българите, след което се нарежда Организацията на обединените нации (47%). Сред институциите, действащи на национално равнище, най-високо доверие българите заявяват към органите на местното самоуправление (39%), а най-ниско към българския парламент (17%). Какво е ЕС за българите На първо място, 60% от участниците в изследването посочват, че ЕС е свободата да се пътува, учи и работи навсякъде в съюза. Многообразието от култури и демокрацията са следващите две най-ярки представи, с които българите свързват ЕС. Отвъд конкретните идеи за българите образът на Европейския съюз носи изразените черти на модерен (80%), демократичен (75%) и прогресивен (67%). Въпреки тези характеристики близо 50% от запитаните възприемат ЕС и като \"отдалечен\", почти идентично с измерения на средноевропейско равнище. Най-силно различие между гражданите на България и ЕС-28 е измерено по отношение на \"ефективност\": усредненото мнение на всички граждани на ЕС-28 е значително по-ниско от измереното сред българите. Приоритети Оценките на българите по отношение на различните приоритети на ЕС до 2020 г. съвпадат със средноевропейските, като те са оценени като подходящи, точно такива, каквито следва да бъдат - нито твърде скромни, нито твърде амбициозни. Най-висока подкрепа българите заявяват по приоритета, свързан със заетостта – до 2020 г. ¾ от хората в активна трудова възраст да имат работа. На второ място по подкрепа е образователната цел – намаляване на дела на младите българи, напускащи училище без никаква квалификация, до 10%. Приоритетът, оценен като най-амбициозен и с по-ниско съответствие с реалностите, е този, свързан с целта поне 40% от хората между 30 и 34 години да имат диплома за висше образование или по-висока степен. По два приоритета българското обществено мнение показва сравнително по-ниска степен на оценка за съответствие спрямо средноевропейската. Това са целите, свързани с инвестиции в развойна и научна дейност и увеличаването на дела на възобновяемата енергия. Разликата е в рамките на 4-5% по-нисък дял в България. Въпреки това отново около половината от запитаните са на мнение, че и тези приоритети са подходящи. В България общественото мнение е положително настроено (75%) към сътрудничеството и изработването на обща политика в областта на отбраната и сигурността на държавите - членки на ЕС, също обща към идеята за европейска политика за миграцията (68%) и обща външна политика (66%). Оптимизъм Няма полярност в мненията на българското общество относно състоянието на европейската икономика. Мнозинството (61%) го определя като добро. Не е такава ситуацията например в Австрия или Германия, където одобрението е сходно, но делът на оценяващите ситуацията като лоша е значително по-висок. Подобна висока оценка силно контрастира с мнението за състоянието на националната ни икономика, за която положителна оценка споделят едва 18% от българите. Този дял е по-нисък от измерения сред участниците от страните кандидат-членки. Близък е до този на Румъния (22%) и Италия (19%). По-ниски от оценките в България има в две страни - членки на ЕС – Хърватия (12%) и Гърция (2%). Специфика на нагласите в България е отново значително по-високият дял на хората с твърда убеденост в \"много доброто\" състояние на европейската икономика. Тук той достига 14% и е двукратно по-висок от средноевропейския за страните членки. Съпоставим е единствено с измерения сред гражданите на страните - кандидати за членство в ЕС. Над две трети считат, че ЕС разполага с достатъчно власт и средства, за да защитава икономическите интереси на Европа в световната икономика. Нагласите към въвеждането на общи за ЕС данъци или общ европейски заем са по-скоро негативни. Една трета от българите (29%) подкрепят въвеждане на данък върху финансовите транзакции за целия ЕС. Тук средноевропейският дял е два пъти по-висок - 47%. Въвеждането на еврооблигации е с по-висок дял на отхвърляне, отколкото на приемане (38% към 26%) в България. Аналогична е ситуацията обаче за целия ЕС.", "date": "2018.02.20", "title": "Евробарометър: Българите са втори по положителна представа за ЕС (графика)"}
{"url": "https://www.dnevnik.bg/bulgaria/2018/02/20/3132920_vsichki_granichni_punktove_spriaha_rabota_za_chas/", "text": "Преминаването по всички граничи пунктове в страната беше преустановено за около час днес, съобщиха от \"Гранична полиция\". Причината се оказа технически проблем, появил се около 12 часа. Автоматизираната информационна система - граничен контрол (АИС-ГК) периодично създава проблеми за преминаването през някой от пунктовете, но подобен мащабен срив не беше регистриран. След нормализиране на работата на системата от \"Гранична полиция\" отчетоха, че интензивен трафик на камиони има на ГКПП \"Капитан Андреево\", ГКПП \"Лесово\" и ГКПП \"Кулата\". ", "date": "2018.02.20", "title": "Всички гранични пунктове спряха работа за час заради технически проблем (обновена)"}
{"url": "https://www.dnevnik.bg/biznes/2018/02/20/3132617_dubaiska_firma_predstavi_purvoto_adaptirano_mliako_ot/", "text": "Дубайската компания \"Камелишъс\" (Camelicious) представи в неделя на международно изложение за храни първото в света адаптирано мляко за бебета, създадено на основата на камилско мляко. Генералният директор Саед Джума бин Субаих коментира, че \"камилското мляко е интегрална част от арабската и ислямската култура и от наследството и културата на Обединените арабски емирства в частност\". За разработването на разтворимия продукт са помагали и международни специалисти по бебешки млека. Формулата на \"Камелишъс\" може да се използва за деца между 1 и 3 години. Според създателите му то предпазва от анемия и снабдява тялото с важни за здравето минерали, калций и витамини. \n     За разлика от това на кравата млякото на камилата е с доста по-ниско съдържание на мазнини - около 50% по-малко, обяснява фирмата. В същото време в него има 3 до 5 пъти повече витамин С и не е известно да предизвиква алергии. Идеята за бизнес с камилско мляко се ражда в Дубай преди около 25 години и днес компанията предлага най-различни продукти - от пресни и десертни млека до сладоледи.", "date": "2018.02.20", "title": "Дубайска фирма представи първото адаптирано мляко от камила"}
{"url": "https://www.dnevnik.bg/zdrave/2018/02/20/3132412_rodilkite_sami_da_izbirat_tempoto_i_deistviiata_si_po/", "text": "Родилката трябва да има свободата да се движи и да заема каквито иска пози, да се храни и да пие, да избира темпото, с което се случва процесът на раждане, методите на обезболяване и изобщо - да взима всички важни решения, когато няма нужда от лекарска намеса. Това накратко гласят новите препоръки на Световната здравна организация за това как трябва да изглежда естественото раждане и грижата за жените в този момент. СЗО дава общо 26 насоки в  новия наръчник , като в основата му залага целта \"да превърнем раждането в положително преживяване\". Здравната организация отчита, че твърде много бебета в световен мащаб се раждат чрез инвазивни интервенции и операции  без реална медицинска нужда , а това  не е в полза нито за жените, нито за бебета . Процесът е вече твърде \"медикализиран\", но този подход  не оставя на жените време да проявят инстинктите си  в детеродния процес и да превърнат изживяването в положително житейско събитие вместо в студена медицинска процедура, коментират от организацията. Съществено в новите насоки е, че в тях се отрича един от основните принципи в родилния процес в момента - че  . Това може да е нереалистично бързо за някои жени, затова не бива да се приема като универсален времеви ориентир. Проучванията от 50-те години насам, когато е поставен този ориентир, показват, че по-адекватна мярка е достигането на разкритие от 5 см за първите 12 часа при първо раждане или за 10 час при следващо. Отрича се и рутинната   преди раждането - измерването на таза, за да се прецени дали бебето ще успее да премине през него. При достатъчно време тялото на жената може да се справи и измерването на ранен етап, в който обикновено се установява, че е необходима операция, всъщност може да е излишно, пише в наръчника на СЗО. Отричат се също   преди раждането, които са практика в много български болници, както и  , или да се става от леглото, докато се чака бебето да се появи  при естествено раждане . Жената трябва да може да се движи свободно, да напъва или да не напъва в каквато поза сама прецени, защото собственото й темпо и инстинкти в този процес са най-правилни, посочва още Световната здравна организация. Според препоръките на СЗО за всичко това жената сама трябва да решава, включително и да се консултира и да избира методите за обезболяване в процеса - медикаментозни или чрез масаж и други методи. Нейно трябва да е решението и   в стаята със себе си.", "date": "2018.02.20", "title": "Родилките сами да избират темпото и действията си по време на раждането, препоръчва СЗО"}
{"url": "https://www.dnevnik.bg/photos/2018/02/20/3132893_snimka_na_denia_v_tumnoto_ogledalo_na_teodor_ushev/", "text": "Аниматорът Теодор Ушев показа инсталацията си \"Като в тъмно огледало\", която се открива довечера на втория етаж Софийската градска художествена галерия. На пръв поглед тя се състои от пана и \"тъмни стаички\" от сребърно термично фолио. Осветени под различни ъгли с ултравиолетова светлина обаче, стените крият образи и послания, които разказват история.", "date": "2018.02.20", "title": "Снимка на деня: В тъмното огледало на Теодор Ушев"}
{"url": "https://www.dnevnik.bg/biznes/2018/02/20/3132892_za_godina_chujdite_investicii_v_bulgariia_rastat_s_36/", "text": "Преките чуждестранни инвестиции в българската икономика през изтеклата година са се увеличили с 36.7% и достигат 901.9 млн. евро. Това показват данните на БНБ, цитирани от  capital.bg . Големият ръст може да се обясни и с ниската база, която представлява последното тримесечие на 2016 г. Тогава имаше голям отлив на капитали. За разлика от 2016 г. над половината от привлечения капитал е под формата на дългови инструменти, което говори за разширяване на дейността на вече присъстващи в страната чужди компании и за краткосрочен интерес.  Секторът, който е привлякъл най-много чужди инвестиции, е търговията - почти 300 млн. евро. Година по-рано сумата беше 192 млн. евро. От друга страна, най-значително е увеличението в сектор \"Операции с недвижими имоти\" - от отлив през 2016 г. до инвестиции на стойност 216.5 млн. евро година по-късно. Сходна е ситуацията в преработващата промишленост, където капиталовложенията нарастват с над 400% до 253.7 млн. евро. Към финанси и застраховане се насочват други 275.1 млн. евро, докато 233.4 млн. евро се оттеглят от сектор \"Професионални дейности и научни изследвания\". Основен източник на капитали за българската икономика остава Холандия с нетни вложения от 875.7 млн. евро. Често зад тези инвестиции се крият български капитали или от други държави извън ЕС, които минават през Холандия заради по-либералния данъчен режим. Далеч на второ място остава Швейцария със 126.6 млн. евро, напомня изданието. Приливът на капитали в страната от началото на годината се дължи предимно на вложения под формата на дългови инструменти - тяхната стойност надхвърля 480 млн. евро. Това означава, че голяма част от инвеститорите през 2017 г. представляват вече утвърдени в страната предприятия, които разширяват дейността си. За сравнение - година по-рано основният източник на чужди вложения беше дяловият капитал, който се асоциира с дългосрочни планове. Данните на БНБ показват още, че търговското салдо завършва годината на минус от 2.04 млрд. лв. при дефицит от 984.4 млн. евро година по-рано. Причината за това е по-високият внос (27.9 млрд. евро) спрямо износа (25.8 млрд. евро) заради растящото потребление в страната.", "date": "2018.02.20", "title": "За година чуждите инвестиции в България растат с 36%"}
{"url": "https://www.dnevnik.bg/photos/2018/02/20/3132824_fotogaleriia_kak_lindzi_von_se_gotvi_za_nai-vajniia/", "text": "В сряда сутрин   ще се опита да покори олимпийския връх за втори път в кариерата си. Най-титулуваната жена в Световната купа по ски (81 победи) се надява да повтори успеха си от Ванкувър 2010 и да спечели спускането в Пьонгчанг. Освен на големия си опит и невероятните си качества 33-годишната скиорка разчита и на най-важния член от екипа си - ваксмайсторът Хайнц Хамерле.", "date": "2018.02.20", "title": "Фотогалерия: Как Линдзи Вон се готви за най-важния старт в кариерата си"}
{"url": "https://www.dnevnik.bg/zdrave/2018/02/20/3132947_cial_grad_v_ispaniia_zapochva_dieta_za_da_svali_100/", "text": "Жителите на град Нарон в испанската провинция Галисия започват обща диета и инициатива за по-здравословен начин на живот. Целта е населението на града - около 37 хиляди души, да свали общо 100 хиляди килограма наднормено тегло през следващите две години, съобщава \"Евронюз\", цитирана от БНР. Инициативата включва планове за здравословно хранене, като местните ресторанти ще предлагат само полезна храна, както и програми за физическа активност, изготвени от местните здравни центрове. Според доктор Карлос Пинеро, който оглавява проекта, по-важната цел е децата в града да придобият здравословни навици, а не толкова отслабването на хората. Шест от десет жители на Нарон са с наднормено тегло, а затлъстяването в провинция Галисия е 19%, докато в цяла Испания процентът на хората със свръхтегло е 17.", "date": "2018.02.20", "title": "Цял град в Испания започва диета, за да свали 100 хиляди излишни килограма"}
{"url": "https://www.dnevnik.bg/sviat/2018/02/20/3132924_venecuela_pusna_sobstvena_kriptovaluta_obezpechena_s/", "text": "Венецуелските власти днес официално започнаха продажбата на националната криптовалута петро в полунощ местно време, съобщи вицепрезидентът Тарек ел Айсами, цитиран от Венецуелската информационна агенция и БТА. На практика тази валута е отговор на хиперинфлацията и финансовите санкции,  наложени от САЩ , които задълбочават икономическата криза в страната, пише Би Би Си.  \"Днешният ден ще влезе в историята. Венецуела стана първата страна, която пусна в продажба своя криптовалута, обезпечена със собствени резерви и природни богатства\", посочи Ел Айсами в ефира на националната телевизия. По думите му на сайта на правителството има указания как се купува петро и кой може да го прави. (Документът  действително е достъпен  на страницата.) \"Петро\", която  властите обявиха  преди няколко месеца, че смятат да пуснат, може да се придобие както от физически лица, така и от фирми. Не е задължително те да са венецуелски граждани - няма ограничения за националността на купувачите.  Президентът Николас Мадуро, цитиран от ТАСС, обяви, че ще бъдат пуснати общо 100 млн. единици от нея, от които 82.4 млн. ще бъдат достъпни за инвеститорите. Цената на един петро ще бъде около 60 долара, колкото струва в момента и един барел венецуелски петрол. По-рано Мадуро увери, че новата валута ще позволи да се \"победи финансовата блокада\",  съобщи Би Би Си .  Управляващите изтъкват, че криптовалутата петро е обезпечена от реални активи - петрол, газ, злато и диаманти (факт, заради който други поставят под въпрос дали тя действително е \"криптовалута\"). По разпореждане на Мадуро за целта държавата с най-големи петролни залежи в света е заделила 5 милиарда барела от находището Аякучо в пeтролния пояс на река Ориноко. Властите се надяват, че криптовалутата ще им позволи успешно да привлекат средства от чужбина, които са крайно необходими на страната, обхваната от криза. Какво ще промени петро Известният венецуелски икономист Луис Енрике Гавасут се обяви в подкрепа на пускането на криптовалутата. \"Петро е много интересно явление, защото всеки човек, независимо къде се намира, може да я придобие срещу конвертируема валута, заобикаляйки финансовите санкции и финансовата блокада на Венецуела\", каза експертът в интервю за радио \"Унион\". По този начин може да си привлече огромен капитал, допълни Гавасут. Петро ще може да се използва за разплащане на стоки и услуги - включително данъци, такси и мита на територията на страната, а също и да се обменя срещу налични пари в обращение. Курсът ще зависи от обема на операциите, станали във всички обменни пунктове, които са получили лиценз от властите за дейността си. Оптимизмът на Гавасут обаче не се споделя извън пределите на Венецуела. През декември 2017 година, на практика веднага след като Мадуро обяви, че страната му ще пусне петро, министърът на финансите и държавния кредит на Колумбия Маурисио Карденас определи тези планове като \"димна завеса\", подчертавайки, че криптовалутата \"няма да спаси венецуелската икономика\". Според него проблемите във Венецуела са свързани с препятствията, които правителството на Мадуро създава на частния сектор и на частната инициатива като цяло, с  хиперинфлация  и лошо управление на финансите. Още по-рязко се изказа Рикардо Хаусман, бивш министър на планирането във венецуелското правителство при управлението на президента Карлос Андрес Перес (1989 - 1993). В момента Хаусман преподава икономика на развитието в Харвардския университет. \"Очаквам, че петро ще бъде провал\", каза Хаусман в интервю за в. \"Ел насионал\". \"Проблемът на Венецуела не е в това как се правят плащанията, а в това, че няма с какво да плаща\", отбеляза икономистът.", "date": "2018.02.20", "title": "Венецуела пусна собствена криптовалута, обезпечена с петрол и диаманти"}
{"url": "https://www.dnevnik.bg/evropa/2018/02/20/3132949_polsha_shte_se_suobrazi_s_reshenieto_na_suda_na_es_za/", "text": "Полша ще се съобрази с крайното решение на Съда на Европейския съюз за сечта в Беловежката гора, което се очаква през април, заяви министърът на околната среда, цитиран от \"Ройтерс\". Изказването му дойде, след като генералният адвокат на съда обяви, че Варшава е нарушила европейските закони, като е увеличила добива на дървесина в гората. \"В този момент мога да потвърдя, че Полша ще се съобрази с крайното решение по отношение на Беловежката гора\", заяви Хенрик Ковалчик. От министерството уточниха, че мнението на генералния адвокат не е задължително и че окончателното решение на Съда най-вероятно ще излезе през април тази година. Споровете за сечта в Беловежката гора са само част от  по-широкия конфликт между Европейската комисия и Полша , където управляващата партия \"Право и справедливост\" е обвинявана, че с действията си подкопава демокрацията. Гората, която се намира на границата между Полша и Беларус, е обявена от ЮНЕСКО за част от световното наследство и е дом на най-голямата популация на европейски бизон (зубър), на някои от най-старите дървета на континента, както и на редки птици и насекоми. Според директивата на ЕС за местообитанията държавите членки трябва да предприемат необходимите мерки за опазване на подобни специални зони. \"Тези решения непременно биха довели до влошаване на условията в местата за размножаване на защитените видове\", заяви генералният адвокат Ив Бот. През март 2016 г., няколко месеца след спечелените от \"Право и справедливост\" парламентарни избори, тогавашният министър на околната среда Ян Шишко одобри утрояване на квотата за дървесина, която може да бъде добивана в една от трите административни зони в Беловежката гора. Според полското правителство отрязването на дървета е било необходимо, за да бъдат горските пътеки по-сигурни за берачите на гъби и за да се защитят дърветата от корояди. Съдът на ЕС ще излезе с окончателно решение през следващите месеци и макар съдиите да не са длъжни да се съобразят с препоръките на генералния адвокат, обикновено го правят в повечето случаи. В момента по-голямата част от гората се управлява от три местни структури под контрола на \"Държавни гори\", ръководен от държавата орган, който отговаря за събирането на дървен материал и за защитата на горите. Около една шеста от областта е обявена за национален парк. Като временна мярка Съдът на ЕС заяви миналата година, че  ще глобява Полша със 100 000 евро на ден , ако не спре сечта в гората. Квотите за сеч до 2021 г. са били достигнати и в една част от гората въпреки разпоредбите е била изпълнена над половината от увеличената квота, обявена за незаконна от Европейската комисия. \"През 2017 г. почти 190 000 кубични метра дървесина са били изсечени в Беловежката гора, което е четири пъти повече от средното за годината. Последният път, когато е имало толкова голямо количество изсечени дървета, е преди 30 години - по времето на комунизма\", казва местна активистка група, според която миналата година за пръв път е било използвано тежко оборудване за рязане на дървета в гората.", "date": "2018.02.20", "title": "Полша ще се съобрази с решението на Съда на ЕС за сечта в Беловежката гора"}
{"url": "https://www.dnevnik.bg/politika/2018/02/20/3132858_vupreki_protivorechiiata_gerb_i_patriotite_se_stremiat/", "text": "Политическият съвет на коалицията \"Обединени патриоти - НФСБ, Атака и ВМРО\" е обсъдил напрежението във формацията снощи. За заседанието потвърди вицепремиерът и лидер на ВМРО Красимир Каракачанов пред БНТ тази сутрин. Съветът е заседавал, след като в интервю за телевизия \"Европа\" в понеделник другият вицепремиер и лидер на НФСБ, Валери Симеонов, обяви, че между  партиите в \"патриотичната\" коалиция има такова напрежение, че по-скоро няма да се явят заедно на следващите избори  (за евродепутати следващата година - бел. авт.). Една от причините, поради която се дразнели представителите на НФСБ, е, че най-много се изявяват пред медиите хората от ВМРО. Днес Каракачанов каза, че неговото виждане е, че има недоразумения и разминавания в обединението, но не и проблеми. Той даде да се разбере, че предпочита нещата да се казват вътре в коалицията, а не през медиите. По думите му  здравият разум изисквал \"Обединените патриоти\" да продължа да съществува като коалиция и за следващите избори . Основна цел на заседанието на политическия съвет на \"патриотичната\" формация била потушаването на конфликта между НСФБ и ВМРО, за да изкара правителството пълен мандат. В ролята на балансьор влязъл лидерът на \"Атака\" и председател на парламентарната група Волен Сидеров, съобщава в. \"24 часа\". \"Дневник\" потърси Валери Симеонов и Волен Сидеров за коментар изгладени ли са противоречията между партиите след съвета, но те не отговаряха на мобилните си телефони. Депутати от \"патриотичната\" коалиция коментираха пред \"Дневник\", че желанието е работата да се насочи по изпълнение на програмата на кабинета \"Борисов 3\", като основен фокус са повишаване на доходите и други социални обещания. След политическия съвет на \"Обединените патриоти\" зам.-председателят на ГЕРБ Цветан Цветанов прогнозира днес по Би Ти Ви, че вече нещата в коалицията ще са много по-различни. От думите му се разбра, че не са на дневен ред противоречията между ГЕРБ и партньорите покрай т.нар. Истанбулската конвенция, за която миналата седмица  лидерът на ГЕРБ Бойко Борисов обяви, че е оттеглена, за да не носи пасиви само на партията му . \"Конструкцията на сегашното правителство ще бъде винаги под някакво напрежение. Повярвайте, че това дава допълнителна мотивация, за да можем да изпълним ангажиментите си за четиригодишното управление; ангажиментът, който сме поели пред българските избиратели. И независимо от личните ни противоречия и различието на партиите, България е над всичко\", каза още Цветанов и направи заявка за пълен мандат. По повод мнение на Волен Сидеров покрай Истанбулската конвенция, че Цветан Цветанов ще бъде този, който би съборил правителството, Цветанов каза, че го приема като закачка и че уважава мнението на лидера на \"Атака\". \"Но за мен по-важна е цялостта на правителството и на парламентарното мнозинство\", заключи още зам.-шефът на ГЕРБ. Първи тест за мнозинството ГЕРБ - \"Обединени патриоти\" ще бъде гласуването по  искането за отстраняване на социалиста Валери Жаблянов от ръководството на Народното събрание , което ГЕРБ се очаква да внесе днес заради мнението му, че  \"Народният съд е едно необходимо и неизбежно военновременно правосъдие\".  Засега няма решение на парламентарната група на \"патриотите\", но има и депутати, които лично не подкрепят оставката.", "date": "2018.02.20", "title": "Въпреки противоречията ГЕРБ и \"патриотите\" се стремят към пълен мандат, защото България е над всичко"}
{"url": "https://www.dnevnik.bg/evropa/2018/02/20/3132975_triabva_da_udvoim_bjudjeta_na_es_za_cifrovizaciia/", "text": "Държавите от Европейския съюз трябва да обединят усилия за повече конкурентоспособност във високите технологии, заявява българският комисар по цифровата икономика и цифровото общество Мария Габриел в интервю за френския ежедневник \"Лез Еко\". В контекста на  предстоящите дискусии за бъдещия бюджет на ЕС  за 2021 - 2027 г. Европа трябва да демонстрира силни амбиции, за да навакса изоставането си в развитието на  суперкомпютрите , посочва еврокомисарят. Смятам, че трябва да удвоим европейските средства за цифровизация от 35 млрд. евро на 70 млрд. евро, допълва Мария Габриел. Тя изразява надежда, че преди лятото ще се постигне споразумение между правителствата в Съвета по предложената от Еврокомисията реформа, свързана с авторското право. Това е решаващо за страните ни. Ако искаме качествена журналистика и справедливо заплащане за творците ни и хората на изкуството, трябва да им дадем необходимите инструменти за справедливо разпределение на добавената стойност в цифровата икономика, коментира Габриел. По повод  намеренията на Франция да въведе законодателство  срещу \"фалшивите новини\" комисарят посочва, че трябва да се избягва фрагментираният подход, и призовава да не се прибързва. Мария Габриел припомня, че през януари беше създадена  експертна група на високо ниво , която трябва да даде дефиниция на \"фалшивите новини\" и да посочи добрите практики и мерки на европейско равнище за справяне с тях.", "date": "2018.02.20", "title": "Трябва да удвоим бюджета на ЕС за цифровизация, настоя еврокомисар Мария Габриел"}
{"url": "https://www.dnevnik.bg/evropa/zemedelie/2018/02/20/3133001_ikonomedia_organizira_konferenciia_za_hranite_sus/", "text": "Какви са европейските механизми за подпомагане на храни със защитени наименования? Как географските означения могат да дадат нови възможности за дребните земеделски производители и за насърчаването на селските райони и туризма? Докъде стигна България в регистрацията на защитени наименования в европейския регистър? Това са само част от въпросите, които предстои да бъдат обсъдени на конференцията \"Храни с географски означения- възможности за местно развитие и достъп до нови пазари\", която ще се проведе на 23 февруари в рамките на Международната селскостопанска изложба \"АГРА\". Събитието, чиито организатор е \"Икономедиа\" в партньорство с фондация \"Земята-източник на доходи\" и Slow Food- България, ще бъде между 9.30 и 13.30 часа в зала \"Пресклуб\" на Международен панаир- Пловдив. Конференцията се провежда в рамките на проект \"AHEAD for CAP\" за популяризиране на Общата селскостопанска политика на Европейския съюз, съфинансиран от Европейската комисия и участието в нея е безплатно. 09.00 ч. - 09.30 ч. Регистрация 09.30 ч.- 09.45 ч.Откриване ● Момчил Неков, депутат в Европейския парламент - Кампанията \"Да защитим българския вкус\" и европейски механизми за подпомагане на храни със защитени наименования ● Елка Божилова, Иванка Статкова - дирекция \"Политики по агрохранителната верига\" в Министерството на земеделието, храните и горите – Същност на процедурата за кандидатстване за ЗНП/ЗГУ (защитено наименования за произход/защитено географско указание) и предизвикателства пред производителите ● Илиян Костов, експерт по безопасност на храните, Център за оценка на риска по хранителната верига – изисквания за безопасност на храните ● Личният опит в използването на географските означения - производители на Горнооряховски суджук, Българско розово масло, Странджански манов мед и месо от Източнобалканска свиня 11.30 ч.– 11.45 ч. Кафе пауза ● Десислава Димитрова, Slow food в България – Географските означения ката инструмент за съхраняване на бита, традиционното знание и природните дадености в селските райони ● Иван Пенов, фондация \"Земята- източник на доходи\" - Дребните земеделски производители и защитените географски означения на земеделски продукти ● Георги Гърневски – \"МЕТРО\" – Предлагането на храни от малки производители в големите търговски вериги - предизвикателства и възможности. ● Димитър Николов, ресторант \"Багри \", София – Да предлагаш фермерски храни", "date": "2018.02.20", "title": "\"Икономедиа\" организира конференция за храните със защитени наименования"}
{"url": "https://www.dnevnik.bg/sport/2018/02/20/3132927_uchastieto_na_rusiia_v_pyongchang_ima_polojitelno/", "text": "Президентът на Южна Корея Мун Дже-Ин заяви, че участието на руски спортисти има положително въздействие върху зимните олимпийски игри в Пьонгчанг. Според него присъствието им е направило състезанията по-оспорвани. Русия не беше допусната до олимпиадата заради мащабна схема за употреба и прикриване на допинг по време на игрите в Сочи през 2014 г. Руснаците участват в Пьонгчанг под неутрален флаг и името Олимпийски спортисти от Русия. До олимпийските игри бяха допуснати 169 от 389-те руски спортисти, които подадоха заявка за участие. \"Благодарен съм за изпращането на голяма група спортисти в Пьонгчанг въпреки многобройните проблеми пред Русия. Участието на Русия, домакин на предишните игри и силна страна в зимните спортове, не само направи игрите по-добри, но и допринесе към усилията на Южна Корея да създаде място с мир и хармония\", каза Мун на среща с представители от руската делегация. Срещата идва два дни след допинг скандала с бронзовия медалист в смесените отбори в кърлинга Александър Крушелницкий.  Руснакът е разследван за положителна проба , като и  отварянето на Б-пробата е показало наличието на мелдоний , който подобрява издръжливостта. След разпространението на новината всички в руската делегация са останали изненадани, предава \"Ройтерс\". Състезатели и официални лица изразиха мнение, че вероятно става въпрос за грешка от проверяващия екип. \"Глупаво е, а Александър не е глупав, така че не вярвам\", заяви треньорът на женския отбор по кърлинг Сергей Беланов. Той допълни, че не вижда смисъл от употребата на подобряващи издръжливостта вещества в не толкова физически изискващ спорт като кърлинга.", "date": "2018.02.20", "title": "Участието на Русия в Пьонгчанг има положително въздействие, каза корейският президент"}
{"url": "https://www.dnevnik.bg/biznes/2018/02/20/3133000_bulgariia_shte_uchastva_s_3_inovacionni_huba_v_proekt/", "text": "България ще участва с три иновационни хъба в рамките на проекта на Европейската комисия \"Умни фабрики в новите страни членки\" (Smart Factories in new EU Member States). Конкуренцията е била между 140 кандидати от Централна и Източна Европа, които са се състезавали да попаднат във финалния списък от 34 хъба. Формалното начало на инициативата е дадено в София от заместник-министъра на икономиката Александър Манолев, който участва в откриващата конференция по проекта, съобщи министерството. В рамките на проекта одобрените дигитални иновационни хъбове ще се възползват безвъзмездно от професионалните услуги на \"ПрайсуотърхаусКупърс\" и Европейската комисия. Основната цел е да се осигури по-голям достъп на малките и средните предприятия до експертно знание в областта на технологиите, инструменти за развитие и тестване на дигитални технологии, както и услуги, свързани с финанси и иновации, допълват от Министерството на икономиката. Според Манолев България разполага с най-бързо развиващия се ИКТ сектор в Югоизточна Европа. Дейностите в областта на информационните технологии формират над 30% от производството и над 40% от добавената стойност в сектора \"Създаване и разпространение на информация и творчески продукти; далекосъобщения\", а дейността \"Информационни услуги\" формира около 5% от производството и 6% от добавената стойност в сектора, посочва той, цитиран от пресцентъра си. Средният брой на заетите в областта на информационните технологии за периода януари-септември 2017 г. е над 51 хил. души и нараства със 7% спрямо предходната година, сочат данните на икономическото министерство.", "date": "2018.02.20", "title": "България ще участва с 3 иновационни хъба в проект на еврокомисията"}
{"url": "https://www.dnevnik.bg/photos/2018/02/20/3132768_fotogaleriia_brashnenite_bitki_po_ulicite_na_galaksidi/", "text": "Карнавалът в Галаксиди, Гърция, е единствен по рода си. Той е известен с уникалните си \"брашнени битки\" по улиците на града.", "date": "2018.02.20", "title": "Фотогалерия: \"Брашнените битки\" по улиците на Галаксиди"}
{"url": "https://www.dnevnik.bg/bulgaria/2018/02/20/3132980_pisateli_nastoiavat_za_otchisleniia_ot_zaemanite_v/", "text": "Над 30 известни български писатели от различни поколения - от Антон Дончев до Алек Попов, Георги Господинов и Милен Русков, се обърнаха с отворено писмо към парламента и Министерството на културата, за да поискат ефективна законова уредба за репрографските си права и възнагражденията си от отдадени под наем книги. Става дума за събиране на отчисления от книгите, отдавани от библиотеки, както и от фотокопирането на произведения, обект на авторското право. \"Когато една песен се слуша по радио, в ресторант или на обществено място, носителите на авторски права получават отчисления. Когато един филм се излъчва безплатно по БНТ – носителите на авторски права получават отчисления. Ако обаче една книга на български автор се заема и чете в различни библиотеки в страната от хиляди абонати, авторът на тази книга не получава и стотинка. Това не е справедливо\", посочват писателите по повод течащите промени в Закона за авторското и сродните му права (ЗАСПС). \"За да изпълни своите задължения съгласно вътрешното и европейското законодателство, държавата е длъжна да изработи ефективен механизъм за разпределение на тези средства, която да съдържа като минимум отговор на следните въпроси: кой е задължен да заплаща тези възнаграждения, как да се установява техният размер - да се договаря или да се установява от държавата, как да се разпределят постъпилите суми между правоносителите\", гласи писмото. Авторите, някои от които са и адвокати по интелектуалната собственост, посочват, че уредбата съществува \"в зародиш\" в ЗАСПС и дори се предполага чрез нея да постъпват средства във фонд \"Култура\", но това не се случва, тъй като държавата пропуска да създаде ефективен механизъм за събиране на отчисления вече повече от 20 години. \"Българският писател работи в изключително неблагоприятни условия по много причини - сравнително малобройното население на държавата, неговата неплатежоспособност, а също така и практическата липса на книжарници в повечето градове и села на страната. При ниските доходи в държавата библиотеките и читалищата остават единственото сериозно място за достъп до книжовност и знание\", посочват те. подписано от Алек Попов, Амелия Личева, Ангел Игов, Антон Дончев, Божана Апостолова, Бойко Ламбовски, Васил Георгиев, Веселина Седларска, Владимир Зарев, Георги Бърдаров, Георги Господинов, Георги Константинов, Георги Тошев, Деян Енев, Елена Алексиева, Емил Андреев, Емануил Видински, Захари Карабашлиев, Здравка Ефтимова, Иво Сиромахов, Кристин Димитрова, Милен Русков, Мирела Иванова, Недялко Йорданов, Петър Чухов, Пламен Дойнов, Светослав Иванов, Теодора Димова, Христо Карастоянов, Юлия Спиридонова: Обръщаме вниманието Ви на два нерешени въпроса, които държавата дължи към авторите на книги в качеството им на носители на авторски права. Авторите на книги – това са писателите, учените, авторите на учебници, публицистите – хората, които създават, съхраняват и развиват българския език и разпространяват интелектуалните достижения на нашето общество.  За съжаление българското законодателство не съдържа ефективна уредба на въпросите, свързани с т.нар. \"репро права\", и т.нар. \"право на възнаграждение при отдаване в заем и под наем на произведения\". Това са съответно възнаграждения, които се дължат на авторите за възпроизвеждане на техните произведения по репрографски начин (напр. чрез фотокопиране) и възнаграждения, които се дължат на авторите при отдаване на техните книги под наем или в заем (напр. библиотеки). Въпреки че уредбата не е ефективна, тя съществува в ембрионален вид – като разписано в закона задължение на държавата (съгласно закона и правото на ЕС) да изплаща тези възнаграждения на авторите.  По-конкретно обръщаме вниманието Ви на следното: 1. Съгласно чл. 20а Закона за авторското право и сродните права авторите имат право да получат справедливо възнаграждение за отдаваните под наем или в заем техни книги.  Въпреки тази законова разпоредба Министерството на културата не е създало работещ механизъм за събиране, администриране и разпределение на тези възнаграждения. Поради тази причина държавата е в нарушение на правото на ЕС, защото не е изпълнила задължението си да транспонира Директивата относно правото за отдаване под наем и в заем и не е създала работещ механизъм за разпределение на тези суми.  2. По напълно идентичен начин стои въпроса и с т.нар. \"репро права\" – отчисленията, които съгласно чл. 26 от Закона за авторското право и сродните права се дължат от вносителите на репрографска техника на авторите на книги.  Неведнъж сме повдигали този въпрос. За съжаление, при последната законодателна реформа на ЗАПСП през 2011 г. правната рамка беше умишлено или по небрежност размита още повече. Това създаде непреодолими пречки пред авторите на книги да реализират своите права. Уважаеми господин министър, Уважаеми народни представители, За да изпълни своите задължения съгласно вътрешното и европейското законодателство, държавата е длъжна да изработи ефективен механизъм за разпределение на тези средства, която да съдържа като минимум отговор на следните въпроси: кой е задължен да заплаща тези възнаграждения, как да се установява техният размер - да се договаря или да се установява от държавата, как да се разпределят постъпилите суми между правоносителите.  Нищо от това не се е случило вече повече от двадесет години.  Когато една песен се слуша по радио, в ресторант или на обществено място, носителите на авторски права получават отчисления. Когато един филм се излъчва безплатно по БНТ – носителите на авторски права получават отчисления.  Ако обаче една книга на български автор се заема и чете в различни библиотеки в страната от хиляди абонати, авторът на тази книга не получава и стотинка. Това не е справедливо. Българският писател работи в изключително неблагоприятни условия по много причини - сравнително малобройното население на държавата, неговата неплатежоспособност, а също така и практическата липса на книжарници в повечето градове и села на страната. При ниските доходи в държавата библиотеките и читалищата остават единственото сериозно място за достъп до книжовност и знание. Духовното оцеляване на нацията ни е свързано с библиотеките и книгите. И докато сме свидетели на все по-засилено търсене на съвременна българска и преводна литература, фондовете за книги продължават да не се попълват с нови заглавия, което прави библиотеките и читалищата безсмислени. Защото библиотеки без нови книги са като театри без нови представления. България ще има нужда от своите писатели, ако иска да съхрани езика си през 21. век, а физическото оцеляване на писателите е свързано с уреждането и гарантирането на техните авторски права.  Ако държавата не се чувства морално длъжна да подпомага творците си, това е избор на нейното политическо представителство и всички в обществото носим своята отговорност за това.  Но там, където има установено от закона задължение на държавата, то трябва да се спазва от нея, защото законите важат както за гражданите, така и за държавата - този принцип вече би трябвало да се разбира от само себе си.  Задължението на държавата да осигури изплащането на тези възнаграждения на авторите не е установено само от българското право, но и от правото на Европейския съюз - съгласно Директива 2001/29, както и съгласно Директива 2006/115, отменила Директива 92/100. Буди недоумение и друго - част от сумата, която следва да се събира от т.нар. \"репро права\", следва да отива във Национален фонд \"Култура\", а оттам – да подпомага и други творци. Ако държавата не се интересува от този свой приход, това би било показателно за отношението ѝ към културата като към нежеланото дете на обществения процес. Считаме, че е време държавата да изпълни поне това което дължи като минимум и според закона към хората, които създават нейния интелектуален дух.  С оглед на всичко изброено Ви предлагаме следното: 1. Да се създаде ефективен механизъм за приложението на чл. 20 а от Закона за авторското право и сродните права, който да съдържа уредба за начина на отчисляване, събиране и администриране на приходите от тези права, както и да бъде определен справедливо кръгът от задължени лица. 2. По аналогичен начин - да се създаде ефективен механизъм за приложението на чл. 26 от Закона за авторското право и сродните права, който да съдържа уредба за начина на отчисляване, събиране и администриране на приходите от тези права, както и да бъде определен справедливо кръгът от задължени лица.", "date": "2018.02.20", "title": "Писатели настояват за отчисления от заеманите в библиотеки книги"}
{"url": "https://www.dnevnik.bg/sviat/2018/02/20/3132974_vuzdushni_udari_v_buntovnicheski_anklav_v_siriia_ubiha/", "text": "Близо 190 души, от които най-малко 49 тази сутрин, са загинали при въздушни удари на сирийския режим над Източна Гута, район край Дамаск, от неделя насам. Това съобщи Сирийският център за наблюдение на човешките права, цитиран от \"Ройтерс\" и Би Би Си. За жертви при офанзивата предупредиха и доброволчески организации, които действат в района. Ако информацията се потвърди, вчерашните 127 жертви при бомбардировки, ракетни нападения и обстрел в Източна Гута (на около 15 км от ценъра на Дамаск) ще са най-големият брой убити там от три години насам. Информацията на центъра в последно време е сред малкото източници за случващото се на терен, откакто режимът на президента Башар Асад поднови усилията  да овладее малките зони , контролирани от негови противници. В Източна Гута редица селища са под контрола на бунтовници. Според центъра ранените са най-малко 850 души от неделя насам. Доброволческата организация Сирийска гражданска защита (по-известна като \"Белите каски\"), която действа в бунтовнически райони, съобщава, че сред загиналите са най-малко 20 деца. Коалиция на международни агенции, която дава средства за болници в Сирия, обяви, че в понеделник бомбите на режима са засегнали пет лечебни заведения в Източна Гута. Според  организацията  (която предоставя други данни за убитите и ранените) това може да е \"една от най-лошите\" атаки в сирийската история и че само тази сутрин въздушните удари в района са били 72. Местните \"опитват да оцелеят, но гладът им ги е направил значително по-слаби,\" продължава съобщението. Бунтовниците отговориха с обстрел с минохвъргачки, при който според сирийски медии най-малко двама души са загинали тази сутрин и един - вчера в столицата. Примирие, но не и там На теория Източна Гута, под правителствена обсада от 2013 г., е част от т. нар. деескалационни зони, договорени от Русия, Турция и Иран миналата година. Миналия месец Русия обяви, че ще работи за прекратяване на огъня там - условие, което поставиха участващи в международните преговири за Сирия опозиционни групи, за да се включат във  форум за бъдещето  на страната в Сочи, но което  така и не бе изпълнено . Лекари и активисти предупреждават за нуждата мнозина в района с население няколкостотин хиляди души да бъдат подложени на  медицинска евакуация . Миналата седмица градчета, разположени там, получиха хуманитарна помощ за пръв път от почти три месеца. ООН поиска \"незабавно примирие\" и предупреди, че ситуацията \"излиза от контрол\" след \"крайна ескалация на въоръжените действия\". Детският фонд на обединените нации (УНИЦЕФ) публикува \"празно\" изявление, за да изрази гнева си заради случващото се в Източна Гута. \"Няма думи, които да помагат на убитите деца, майките им, бащите им и хората, които ги обичат.\" Според силите на Асад примирието няма как да важи за зоните, където имат присъствие на терен радикални групи. Според въоръжената опозиция - както ислямисти, така и други групировки - това е само оправдание за бомбардировките. Руският външен министър Сергей Лавров обаче отхвърли информацитята в медиите - според него международните актьори \"преувеличават\" сериознността на положението както в Източна Гута, така и в доминираната от радикална опозиция провинция Идлиб в Северна Сирия. Той подчерта, че \"бойците на Джабхат ан Нусра\" не спират с провокациите... обстрелват жилищни квартали в Дамаск, (но) нашите западни партньори предпочитат да вдигат шум около Идлиб и Източна Гута, без да назовават направо причините за това, което се случва.\" Лавров има предвид \"Хайят Тахрир ал Шам\", коалицията около бившия клод на \"Ал Кайда\" в Сирия, сменил няколко пъти имената си, включитело \"Джабхат ан Нусра\" и \"Джабфат Фатах ал Шам.\" (Според повечето източници в Източна Гута доминира съвсем друга коалиция - ислямистката \"Джайш ал Ислам\".) Според Сирийския център бомбардировките само подготвят почвата за наземна офанзива в Източна Гута. Ако такава действително се проведе и се увенчае с успех, последният голям бунтовнически анклав близо до Дамаск би се озовал в ръцете на режима. Според сирийският вестник \"Ал Уатан\", считан за близък до сирийското правителство и цитиран от  електронното издание \"Ал Монитор\" , бомбардировките предшестват \"мащабна операция в Гута, която може да започне всеки момент\".", "date": "2018.02.20", "title": "Въздушни удари в бунтовнически анклав в Сирия убиха 190 души за 48 часа, съобщават активисти"}
{"url": "https://www.dnevnik.bg/bulgaria/2018/02/20/3133019_avstriiskiiat_kancler_idva_v_bulgariia_na_15_mart/", "text": "Австрийският канцлер Себастиан Курц ще пристигне на 15 март в България. Предвиденото му за днес работно посещение  беше отложено поради здравословни причини , съобщиха от пресцентъра на Министерския съвет. Курц и българският премиер Бойко Борисов са се договорили визитата на австрийския канцлер да бъде в средата на март, тъй като тогава и двамата нямат други ангажименти. Посещението на Себастиан Курц да бъде посветено на задълбочаването на двустранните отношения, както и на сътрудничеството в рамките на Европейския съюз. Ще бъде поставен и фокус върху приемствеността между българското председателство на Съвета на Европейския съюз и австрийското, което започва от 1 юли.", "date": "2018.02.20", "title": "Австрийският канцлер идва в България на 15 март"}
{"url": "https://www.dnevnik.bg/sviat/2018/02/20/3130509_koelt_-_nai-novata_germanska_bira_se_rodi_ot_star_spor/", "text": "Нов вид бира се появи в Германия като опит да бъдат помирени позициите на пивоварите в Кьолн и Дюселдорф в спора кой прави по-добро пиво. Името е компромисно - \"Кьолт\" ( Koelt ), съставено от кьолнската Koelsch и дюселдорфската Alt бира. Точно заради това символично е избрано и мястото, където ще се сервира тя - в Монхайм, точно по средата между двата града. Първите 800 литра са дело на трима иноватори - Ханс Берлин, Матиас Рос и Хенинг Баркли, които още търсят пивоварна, която да се заеме с масово производство. Средствата - над 20 000 евро, за техния стартъп са събрани чрез кауза за финансиране в интернет. Тепърва ще се види дали начинанието ще стане и успешен бизнес. Холгер Айхеле, ръководител на Германската федерация на хивоварите (DDB), споделя пред агенция ДПА, че \"всяк аседмица на пазара излиза нова бира\". По данни на федерацията през 2016 г. в страната е имало 1400 пивоварни (с около 100 повече в сравнение с 2006 г.) и над половината то тях са микропивоварни, произвеждащи не повече от 100 тона годишно. Пазарът е залят от разнообразие - има над 6000 бранда и 40 вида бира. Или, както обясняваАйхеле, можеш да опитваш по една различна бира всеки ден в продължение на 16 години, без да повториш. \"Кьолт\" е 41-ият вид\", допълва той.", "date": "2018.02.20", "title": "Koelt - най-новата германска бира се роди от стар спор"}
{"url": "https://www.dnevnik.bg/v_pamet/2018/02/20/3133030_pochina_bivshiiat_futbolen_nacional_georgi_markov/", "text": "На 46 години почина бившият футболен национал Георги Марков. Универсалният футболист е бил открит в дома си в столичния квартал \"Бояна\", като вероятната причина за смъртта му е инфаркт. През 2015 г. той имаше  сърдечни проблеми  и претърпя операция, докато като служител на \"Локомотив\" (София) беше на подготвителен лагер с отбора в Турция. Той беше спортен директор на \"железничарите\", а след изпадането на отбора от елита работеше за кратко в \"Ботев\" (Пловдив), преди да стане директор в друг столичен тим - \"Септември\". Марков е двукратен шампион на България с \"Левски\" - 2001 и 2002 г. Със сините печели и три пъти Купата на България. Пет пъти е бронзов медалист с отборите на \"Ботев\" и \"Локомотив\" (София). Бившият защитник изигра 347 мача в \"А\" група, в които реализира 16 гола. Най-славният момент в кариерата на Марков беше отбелязаният гол във вратата на Англия в европейска квалификация през 1999 г. за равенството 1:1 на стадион \"Българска армия\". За националния отбор на България футболистът изигра 36 мача в периода 1999-2005 година. Това е втората трагична новина в рамките на няколко дни, след като през уикенда почина легендата на \"Левски\"  Павел Панов .", "date": "2018.02.20", "title": "Почина бившият футболен национал Георги Марков"}
{"url": "https://www.dnevnik.bg/evropa/2018/02/20/3133028_es_se_otkazva_ot_granichni_proekti_s_ukraina/", "text": "Европейският съюз обяви край на съвместния си проект с Украйна за гранични контролно-пропускателни пунктове, засилвайки съмненията за способността на Киев да извършва реформи в замяна на милиардите европейска помощ, предаде \"Ройтерс\". Проектът за обновяването на шест украински контролно-пропускателни пункта на източната граница на ЕС стартира през 2014 г., след като Европа подкрепи прозападните лидери в Киев по време на кримската криза. Схемата имаше за цел да помогне на Украйна да интегрира икономиката си с тези на съседите от ЕС, като изгради или модернизира контролно-пропускателни пунктове на границите с Полша, Унгария, Словакия и Румъния. Според ЕС проектите са имали за цел да намалят времето за пресичане на границата и да подобрят митническите процедури. Те са се провалили след поредица от закъснения, грешки и превишаване на разходите, в което били замесени местни служители и доставчици. В изявление пред \"Ройтерс\" говорител на ЕС каза: \"След нашата оценка стигнахме до извода, че проектите не могат да бъдат завършени навреме. Шестте проекта сега с а в процес на прекратяване, непохарчените пари ще бъдат възстановени\". Високопоставен европейски дипломат коментира: \"Има известна умора в Украйна. Хората са раздразнени от липсата на реформи, особено срещу корупцията. Нещата са в застой\". По думите му ЕС ще продължи да подкрепя страната, която остава нестабилна четири години след като Русия анексира Крим, а проруски сепаратисти започнаха бунт в източната част. В края на 2017 г. нито един от проектите за шестте гранични пункта не е бил завършен, макар че ЕС е предоставил финансиране в размер от 29.2 милиона евро. Държавната фискална служба обясни, че закъсненията се дължат на промени в персонала, както и на дългото време за възлагане на обществени поръчки и за получаване на одобрение за промени в плановете. Бившият управител на службата Роман Насиров коментира, че проектите са били усложнени от факта, че Украйна понякога не е успявала да осигури необходимото съфинансиране. Вътрешната кореспонденция между агенциите, включени в проектите, разкрива проблемите. \"Прилагането на проектите по отношение на сроковете не се е изпълнило както трябва, което в близко бъдеще ще доведе до провал на проектите\", пише на 12 март 2017 г. служител на фискалната служба в бележка до колегите си. Украйна от дълго време се стреми към сближаване с ЕС, за да окаже съпротива на руското влияние там, коментира \"Ройтерс\". След 2014 г. блокът се ангажира да отпусне 12.8 милиарда евро на страната.", "date": "2018.02.20", "title": "ЕС се отказва от гранични проекти с Украйна"}
{"url": "https://www.dnevnik.bg/sport/2018/02/20/3133025_furkad_izvede_franciia_do_zlato_v_smesenata_shtafeta/", "text": "Франция спечели олимпийската титла в смесената щафета по биатлон. След като в нито един момент по време на първите три поста не бяха начело, французите стигнаха до златните медали благодарение на блестящ последен пост на Мартен Фуркад. Шесткратният носител на Световната купа пое щафетата с изоставане 32.6 секунди от олимпийския шампион в спринта Арнд Пайфер. 29-годишният французин не допусна нито една грешка в стрелбата и показа страхотно ски бягане, за да финишира с аванс от 20.9 секунди пред Норвегия. България в състав Емилия Йорданова, Даниела Кадева, Красимир Анев и Владимир Илиев се представи разочароващо и завърши 17-а от 20 щафети. Българите не направиха нито една наказателна обиколка, но използваха 11 допълнителни патрона и финишираха близо четири минути след френската щафета. Италия се пребори за бронзовия медал след финален спринт между Доминик Виндиш и Пайфер. Олимпийският шампион в спринта се провали напълно и остави бундестима без медал, след като направи една наказателна обиколка, използва пет допълнителни патрона и загуби една минута спрямо Фуркад. Германия беше фаворит за златото заради балансирания си състав и водеше почти през цялото състезания. Ванеса Хинц даде перфектен старт на бундестима с десет от десет на стрелбището. Същото направиха италианката Лиса Витоци и французойката Мари Дорен-Абер. Трите предадоха щафетата с повече от 20 секунди аванс пред Чехия и САЩ. Норвегия започна лошо след три допълнителни патрона на Марте Олсбу, която все пак избегна влизане в наказателна обиколка и предаде на Тирил Екхоф с пасив от 33 секунди. Швеция отпадна от битката за медали, след като Мона Брорсон навъртя две наказателни обиколки и загуби повече от две минути и половина. В челото Лаура Далмайер направи страхотен втори пост за Германия и натрупа аванс от 30 секунди пред Италия, 33 пред Беларус и 49 пред Франция. Екхоф продължи пропадането на Норвегия, след като направи наказателна обиколка и използва пет допълните патрона. Тя предаде щафетата десета с пасив от 1:23.4 мин. Скандинавците обаче имаха Йоханес Бьо на трети пост и олимпийският шампион в индивидуалното върна своя отбор в битката за златото. Той съкрати цели 50 секунди на Ерик Лесер и предаде щафетата на Емил Хегле Свендсен на четвърто място с пасив от 33.1 секунди. Италия с Лукас Хофер и Франция със Симон Дестийо предадоха втори на 32.6 секунди. Дестийо не се справи добре на стрелбището и изоставаше с 57 секунди след втората си стрелба, но направи чудесно бягане по последната си обиколка. Авансът на Германия продължи да се топи, след като Пайфер използва два допълнителни патрона в първата си стрелба. Фуркад се справи блестящо и скоро след излизането от стрелбището настигна и задмина германеца. В същото време Норвегия и Италия се доближиха на 16 секунди от първата позиция след стрелбата. Всяка от четирите щафети беше в битката за победата преди финалното преминаване през стрелбището. Фуркад обаче не остави шансове на останалите с още една перфектна стрелба. Свендсен излезе втори, след като използва един допълнителен патрон. Пайфер влезе в наказателната обиколка и по този начин даде шанс на Виндиш да се пребори за бронза. Българската щафета се движеше в дъното на класирането през цялото време. Емилия Йорданова използва само един допълнителен патрон, но загуби 1:05.8 мин. Даниела Кадева увеличи изоставането до 2:47.3 мин. след три допълни патрона. Голямото разочарование дойде от Красимир Анев, който използва четири допълни патрона и предаде на Владимир Илиев с пасив от 3:28.8 мин. Илиев допусна три грешки на легналия, но компенсира с перфектна стрелба на прав и бързо ски бягане, за да финишира на 3:57.4 мин. от Фуркад. По-слабо от България се представиха единствено Казахстан с три наказателни обиколки и изоставане от 5:39.4 минути и Латвия и Словакия, които бяха затворени с една обиколка и отпаднаха.", "date": "2018.02.20", "title": "Фуркад изведе Франция до злато в смесената щафета, българите са 17-и"}
{"url": "https://www.dnevnik.bg/photos/2018/02/20/3132976_fotogaleriia_kak_florida_remontira_plajovete_si/", "text": "Флорида обновява плажовете си, заменяйки пясъка, отнесен от вълните и вятъра, разказва агенция \"Ройтерс\". Работата е изключително важна, за да се опазят сградите близо до бреговата линия.", "date": "2018.02.20", "title": "Фотогалерия: Как Флорида ремонтира плажовете си"}
{"url": "https://www.dnevnik.bg/biznes/2018/02/20/3133053_centurut_za_analizi_na_kostov_kritikuva_ostro_doklada/", "text": "Център за анализи и управление на рискове (ЦАУР) към Нов български университет критикува остро  доклада на Българската академия на науките (БАН) за изграждането на АЕЦ \"Белене\" , предаде БТА. На дискусия в Народното събрание за осъществимостта бившият премиер прочете становище на центъра. Спорен него не съществува нито вътрешно търсене, нито значим експортен потенциал, който да оправдае изграждането на нова ядрена централа. От друга страна, цените на алтернативните източници на генерация, на микса и борсовите цени правят този проект нежизнеспособен дори при оптимистичните оценки от доклада на БАН, подчерта Костов. Бившият премиер каза още, че заключението на ЦАУР е, че не трябва да се вземат предвид изводите от доклада на академията на науките, защото в него липсвала завършеност, оценка на риска, на сценариите и техните комбинации, което създава основа за недопустими спекулации при изводите. \"Аргументите за заключенията се извличат от бройките комбинации, а не от тяхната реалистичност\", добави Иван Костов. Той допълни, че в становището на ЦАУР е посочено, че има много ниска вероятност да се осъществят голяма част от сценариите, посочени в доклада на БАН.", "date": "2018.02.20", "title": "Центърът за анализи на Костов критикува остро доклада на БАН за \"Белене\""}
{"url": "https://www.dnevnik.bg/biznes/2018/02/20/3133045_ministerstvoto_na_turizma_zalichava_oshte_24/", "text": "Министерството на туризма заличава 24 дружества, регистрирани като туроператори от Националния туристически регистър. Това става със заповед на министъра на туризма Николина Ангелкова по мотивирано предложение на Експертната комисия по регистрация на туроператори и туристически агенти, съобщава ведомството. През януари министерството заличи по същите причини още 118 дружества. По-голяма част от компаниите – 18 туроператора, се заличават, защото не са представили задължителна застраховка \"Отговорност на туроператора\", което е изрично условие за извършване на туроператорска дейност. Останалите 6 дружества също не притежават задължителната застраховка, но и сами са поискали да бъдат заличени като туроператори. Министерство на туризма припомня, че заличените дружества няма да бъдат премахнати от регистъра, но ще бъде отразена заповедта за заличаването им. Така потребителите ще получават информация за актуалния статус на туроператора. Това се прави, за да се защитят допълнително интересите на клиентите от фирми в сивия сектор. Вече е извършено и вписването на обстоятелствата по заличаване в регистъра. Определен е период от две години, през който заличените дружества нямат право да заявяват регистриране за извършване на туроператорска дейност, смятано от датата на издаване на настоящата заповед.", "date": "2018.02.20", "title": "Министерството на туризма заличава още 24 туроператора"}
{"url": "https://www.dnevnik.bg/sviat/2018/02/20/3133058_iaponski_sud_naredi_aec_fukushima_da_plati/", "text": "Съд в японския град Фукушима посочи като виновник за самоубийството на местен жител най-голямата анергийна компания на страната ТЕПКО - оператор на авариралата  АЕЦ \"Фукушима-1\".  Корпорацията бе задължена да изплати на семейството му обезщетение от 15.2 млн. йени (близо 143 000 долара), съобщи агенция \"Киодо\", цитирана от ТАСС. Съдът констатира пряка връзка между  аварията в АЕЦ  и самоубийството на Фумио Окубо, жител на едно от близките села. През  пролетта на 2011 г. след аварията  на жителите от зоната около централата бе разпоредено да се евакуират. Фумио Окубо - тогава 102-годишен, се оплакал на роднините си, че на тази възраст за него е непоносимо да напусне  места та, където е живял от раждането си. Ден след разговора сложил край на живота си. През май 2012 г.  евакуираните от заразените райони  край централата бяха почти 165 хил. души. Голяма част от тях вече са се завърнали, но други - над 50 хиляди, не могат или не желаят да го направят. Повече от 34 000 са се настанили за постоянно извън префектура Фукушима. /БТА", "date": "2018.02.20", "title": "Японски съд нареди АЕЦ \"Фукушима\" да плати обезщетение за самоубил се местен"}
{"url": "https://www.dnevnik.bg/sviat/2018/02/20/3133043_sled_2_sedmici_mulchanie_rusiia_potvurdi_che_neini/", "text": "Няколко десетки руски граждани са ранени при \"неотдавнашно военно стълкновение\" в Сирия, при което \"вече е било казано\", че са загинали руснаци и жители на други страни от Общността на независимите държави. Това съобщи руското Министерство на външните работи този следобед.  Департаментът по печата  към дипломатическата служба добави, че на тях е \"оказано съдействие за връщането им в Русия, където, доколкото ни е известно, те са подложени на лечение в различни медицински учреждения\". Институцията изрично обяснява, че в Сирия се намират руски граждани, отишли там \"по своя воля и с различни цели. Не е работа на Министерството на външните работи да оценява правотата и законността на това им решение.\" Освен това във въпросния сблъсък \"по никакъв начин не са участвали военнослужещи от Руската федерация\". Не се съобщават никакви други подробности - нито за дата, нито за място на военния сблъсък. Това обаче може да е първото официално потвърждение на информацията от последните две седмици, според която при въздушни удари на Съединените щати в Източна Сирия  са загинали десетки руснаци  (според някои съобщения - до сто) и са пострадали стотици. Данни на редица руски и американски медии сочат, че повечето от жертвите са били наемници на руската частна военна компания \"Вагнер\". \"Там воюват наемници от цял свят\" Информацията беше посрещната критично от руските власти - първоначално прессекретарят на Кремъл Дмитрий Песков обяви, че няма информация в Сирия да има руски цивилни, по-късно президентството д опусна, че това е възможно . Едва в края на миналата седмица говорителят на министерството  Мария Захарова  обяви , че има \"предварителни данни\" за смъртта на петима цивилни руснаци, но до момента нямаше никакво потвърждение. Днешното съобщение не упоменава връзка с този инцидент, но уточнява, че за загинали руснаци и \"граждани на ОНД\" \"вече се е говорило\", а нито един друг подобен случай не е бил официално обсъждан от властите. Вчера външният министър Сергей Лавров,  цитиран от Би Би Си , обяви, че публикациите, които говорят за голям брой жертви, без да са били очаквани резултати от разследвания на властите, не са коректни и са опит \"да се спекулира с войната\". Попитан защо в зоната на военните действия има руснаци, той отвърна реторично, като попита какво правят там \"граждани на Франция и Великобритания\". \"Там воюват наемници от цял свят. Там воюват (специални части), които не са канени от никого, а са (отишли) сами.\" Същевременно въздушните удари на САЩ  не са единственият инцидент  в района на източносирийския град Дейр аз Зур с евентуално участие на руснаци, за който пишат медии и наблюдатели на конфликта в последните дни.", "date": "2018.02.20", "title": "След 2 седмици мълчание Русия потвърди, че нейни граждани са загинали при удари на САЩ в Сирия"}
{"url": "https://www.dnevnik.bg/sport/2018/02/20/3132474_planinskiiat_filmov_festival_banf_gostuva_v_bulgariia/", "text": "Планинският филмов фестивал \"Банф \" продължава околосветската си обиколка с гостуване в България. Най-добрите филми от последното издание на събитието ще бъдат излъчени в сряда и четвъртък от 20.00 часа в \"Синема сити\" в \"Парадайз мол\". Билетите струват 11 лева за деца, учащи и пенсионери, а за възрастни цената е 13 лева на вечер. Пропуските се продават  онлайн  и на място в киното. Всяка година фестивалът представя около 25 прожекции на различна тематика - катерене, ски, каяк, колоездене, приключение, култура и природа. Околосветското турне минава през 550 общности в 40 страни. Тазгодишната обиколка включва колекция от най-вдъхновяващите, екологично обвързани и приключенски филми от фестивала, както и пътувания до екзотични дестинации и отдалечени култури, среща със спортове, заредени с адреналин, съобщават организаторите.  \"Най-хубавата страна на това да си домакин на световното турне е възможността да видиш толкова много любители на спортовете на открито на едно място, да ги вдъхновиш за нови приключения и заедно да споделите любовта си към планината\", заявиха организаторите от XCoSports.  \"Ходещите насън: Проект Фарьорски острови\", \"Въображение\", \"Йоанна\" и \"Точка на пресичане\" са част от филмите, които ще бъдат прожектирани.", "date": "2018.02.20", "title": "Планинският филмов фестивал \"Банф\" гостува в България в сряда и четвъртък"}
{"url": "https://www.dnevnik.bg/politika/2018/02/20/3133099_bsp_iska_oficialno_reshenie_na_pravitelstvoto_za/", "text": "Министерският съвет да вземе решение за оттегляне на т.нар. Истанбулска конвенция от парламента още утре, иска лидерът на БСП Корнелия Нинова. Поводът - миналата седмица  премиерът Бойко Борисов обяви, че я оттегля, тъй като ГЕРБ сама няма повече да понася пасивите , но ще участва в последващ дебат, когато другите партии и обществото оценят насилието над жените и деца като проблем. Днес Нинова обвини Борисов в лъжа, че оттегля конвенцията, тъй като тя била разпределена по парламентарни комисии и поиска официално решение на Министерския съвет. Тя даде да се разбере, че какъвто и натиск да се окаже върху БСП, позицията на социалистите против ратификацията й няма да бъде променена. За пореден пък БСП критикува начина, по който Министерският съвет харчи парите от излишъка. Повод за коментара днес бе исканата от управляващите оставка на управителя на Националната здравноосигурителна каса (НЗОК) проф. Камен Плочев, мотив за която според БСП било искането му за актуализация на бюджета на касата още през февруари. Според Нинова в такъв случай и Борисов трябвало да подаде оставка, тъй като изхарчил още през януари незаконно 200 млн. лева, за да потушава бунтове. \"Нито държавата му е бащиния, нито парите са му лични, за да си купува спокойствие\", обяви лидерът на БСП и поиска актуализация и на бюджета за здраве, и на държавния бюджет. Социалистите смятат да гласуват против оставката на проф. Плочев, ако се стигне до такова решение на парламента. БСП отново обяви, че застава зад Валери Жаблянов и ще гласува против оставката му като зам.-председател на парламента,  искане за която се очаква да внесе ГЕРБ днес  след скандала с репликата \"Народният съд е необходимо и неизбежно правосъдие\". Ако Жаблянов бъде отстранен, се очаква БСП да не излъчи друг кандидат за зам.-председател на парламента. Попитана за нападките между премиера Бойко Борисов и президента Румен Радев, Нинова обяви, че в лицето на Радев избирателите са видели алтернатива на статуквото. Депутатът от \"БСП за България\" Елена Йончева обяви, че ще съди зам.-председателя на ГЕРБ Цветан Цветанов за клевета заради думите му пред Би Ти Ви, че е участвала в източването на КТБ. Според БСП Йончева е нападана заради разкритията й за оградата на границата с Турция, чиято цена според доклад на ДАНС била по-висока от пазарната. Социалистите искат отговори от главния прокурор Сотир Цацаров дали ще бъде образувано досъбедно производство по случая и дали докладът ще стане публично достояние.", "date": "2018.02.20", "title": "БСП иска официално решение на правителството за оттегляне на Истанбулската конвенция"}
{"url": "https://www.dnevnik.bg/sport/2018/02/20/3133089_sudiiata_ot_macha_sus_stiaua_shte_sviri_revansha_na/", "text": "Съдийската комисия към УЕФА назначи испанеца Алберто Ундиано Майенко да ръководи мача реванш от 1/16-финалите в Лига Европа между \"Милан\" и \"Лудогорец\". Българският шампион загуби с 0:3 на своя стадион в Разград и срещата в Милано е протоколна за футболистите на Димитър Димитров. 44-годишният арбитър ще свири за трети път на \"Лудогорец\", а по ирония на съдбата предишните му два наряда бяха в плейофните мачове за влизане на отбора в Шампионската лига. През 2014 г. Майенко ръководи двубоя на стадион \"Васил Левски\" срещу \"Стяуа\" спечелен с 1:0 в редовното време, когато в дузпите  Козмин Моци геройски спаси два изстрела от 11-те метра . Две години по-късно испанският съдия беше назначен за гостуването на \"Виктория\" (Пилзен) в Чехия, а срещата завърши 2:2 и класира българския тим в групите за втори път. През настощия сезон Ундиано Майенко е свирил осем международни мача – четири от свеотвните квалификации и четири от Шампионската лига. По професия реферът е социолог и все още държи рекорда за най-млад съдия, който влиза в Ла Лига. Това се случи през сезон 2000/01, когато Ундиано Майенко беше на 27 години. В международната си кариера испанецът никога не е ръководил двубой на  \"Милан\" . Реваншът между \"росонерите\" и \"Лудогорец\" е в четвъртък от 22.05 ч.", "date": "2018.02.20", "title": "Съдията от мача със \"Стяуа\" ще свири реванша на \"Лудогорец\" срещу \"Милан\""}
{"url": "https://www.dnevnik.bg/evropa/2018/02/20/3133100_sedemnaiset_turci_pristignaha_na_grucki_ostrov_spored/", "text": "Седемнайсет турски граждани са пристигнали на плаж на гръцки остров близо до Турция, съобщи служител от бреговата охрана, цитиран от \"Ройтерс\". Според гръцки медии те са поискали политическо убежище. Групата била спасена на плажа на малкия остров в Егейско море Инусес, на по-малко от 10 мили от турския западен бряг и близо до гръцкия остров Хиос, през който хиляди бежанци и мигранти влизат в Европа. Според телевизия \"Скай\" в групата от седем мъже, четири жени и шест деца имало учители, които се страхували от преследване в Турция заради репресиите след проваления опит за преврат през 2016 г. Други медии твърдят, че групата включвала съдии и държавни служители. Високопоставеният служител на бреговата охрана, пожелал анонимност, заяви, че турците ще бъдат прехвърлени в Атина през следващите дни. Властите не могат да коментират дали те са искали политическо убежище. След опита за преврат Турция задържа хиляди войници, държавни служители, съдии и прокурори. Смята се, че няколкостотин души са избягали в Гърция. Случаят с осемте турски войници, който избягаха с хеликоптер в Северна Гърция ден след опита за преврат, обтегна отношенията между Гърция и Турция, която многократно заяви, че мъжете са \"предатели\", и поиска екстрадицията им.", "date": "2018.02.20", "title": "Седемнайсет турци пристигнаха на гръцки остров, според местни медии искат политическо убежище"}
{"url": "https://www.dnevnik.bg/sviat/2018/02/20/3133113_ankara_oshte_ne_e_dala_razreshenie_za_turski_potok_na/", "text": "Газпром\" твърди, че в края на 2019 г. ще заработи първата тръба на газопровода \"Турски поток\", но Анкара още не е издала разрешително за участъка на сушата, съобщи ексклузивно \"Ройтерс\", цитирайки от Москва три източника, запознати с реализирането на проекта. Това засилва опасенията, че сроковете за поскъпналия неотдавна до 7 млрд. евро газопровод няма да бъдат спазени, както и че той може да не се реализира според първоначалния замисъл. Една от целите е Русия да се снабди с южна алтернатива (северната е \"Северен поток 2\" - бел.ред.) на преноса през Украйна към Европа, за който договорите с Киев изтичат през 2019 г. \"Няма разрешение от Турция и това пречи за строителството на втората тръба към Европа\", казва единият от източниците. Анкара позволи подводното изграждане на две тръби и те покриват над половината трасе в Черно море. Но на сушата втората има смисъл да продължи само ако изрично е заявен интерес към горивото от държавите в района и писмено Европейската комисия подкрепя проекта. Турция е вторият по големина след Германия външен клиент на \"Газпром\" и друг от източниците на \"Ройтерс\" казва, че бавенето може да е свързано с преговорите с държавната \"Боташ\" (Botas), искаща още понижаване на цените от руснаците. Двете компании още не са регистрирали съвместното дружество за сухопътния участък, на което да бъде издадено разрешението, допълва третият източник.", "date": "2018.02.20", "title": "Анкара още не е дала разрешение за \"Турски поток\" на сушата"}
{"url": "https://www.dnevnik.bg/detski_dnevnik/2018/02/20/3132422_decata_mogat_da_izberat_izmejdu_101_knigi_za_nagradata/", "text": "                        101 заглавия ще се борят за отличията от \"Бисерче вълшебно\" 2018 - награда за детски книги, чието жури са самите деца. В шестото й издание категориите са 5, а участие в гласуването ще могат да вземат млади читатели на възраст от 5 до 16 години, съобщиха организаторите от фондация \"Детски книги\". Детският вот  На церемония днес в Детския отдел на Столичната библиотека беше открит конкурсът. Присъстваха и ученици от 6 ОУ \"Граф Игнатиев\" в София, а във видеовръзка се включиха и техни връстници от училището в Попово. Днес започна и гласуването на сайта  biserche.com , което ще приключи в 23.59 ч. на 15 април. На сайта на наградата е качено подробно описание на всяка от книгите, което допълнително да улесни избора на многобройните членове на журито. Броят на участващите деца всяка година бележи значителен ръст – през 2017 г. гласуваха общо 6152 деца, а тази година организаторите вярват, че ще бъде премината престижната граница от 10 000. \"С всяка година виждаме как все повече изпълняваме заложената цел – да създадем здрава връзка между семейство, училище, библиотека, институции, медии и бизнес, за да отглеждаме истински читатели\", каза Валентина Стоева, председател на съвета на фондацията. Категориите с художествена литература тази година са 4, а за да стимулират развитието на функционалната грамотност, организаторите въвеждат и категория за нехудожествена литература \"Нещотърсачи\". Най-трудно ще бъде на читателите във възрастовата категория \"Изследователи\" (8-10 г.), защото там са номинирани 26 книги, а от тях близо половината са от български автори. Номинираните издания по категории Откриватели  (5-7 г.) – 18 книги, от които 8 на български автори Изследователи  (8-10 г.) – 26 книги, от които 11 на български автори Мечтатели  (11-13 г.) – 19 книги, от които 3 на български автори Майстори  (14-16 г.) – 22 книги, от които 4 на български автори Нещотърсачи  (5-16 г.) – 16 нехудожествени книги, от които 6 на български автори В тазгодишното издание ще бъдат представени личностите зад книгите – писатели, художници, преводачи, редактори, обяви изпълнителният директор на фондация \"Детски книги\" Лора Филипова. \"Подготвили сме нестандартни формати за читателите от 5 до 16 г., чрез които да им разкрием магията в книгите. Надяваме се, че тези нови идеи ще ги провокират да открият своя начин да бъдат лидери на мнение и да се включат в кампанията \"Активните бисерчета\", казва тя. Носителите на отличията в петте категории ще бъдат обявени на церемония на 22 април 2018 г. Организаторите планират традиционните \"Книжни пикници\" за най-малките и детски книжен празник през май. Посещения на петима детски писатели пък са традиционната награда за класовете, които са се представили най-добре в кампанията \"Активни бисерчета\". В отбора на Активните бисерчета Фондация \"Детски книги\" кани всички млади хора на възраст от 8 до 18 г. да станат част от третото издание на конкурса \"Активните бисерчета 2018\". Целта е да разкажат за награда \"Бисерче вълшебно\" на приятелите и съучениците си. Защото най-голям лидер на мнение за младите са техните връстници. реши дали ще участваш сам или с екип от съмишленици; намери си подкрепящ възрастен – той ще е необходим, за да те запише за участие, да следи крайните срокове и да ни информира за инициативите ти; виж  правилата  и попълни електронния  формуляр за участие ; помисли как да покажеш на децата от 5 до 16 г., че си струва да бъдеш читател с мнение; и не забравяй да използваш хаштаг #бисерчета2018, ако публикуваш нещо в социалните мрежи, за да знаят всички, че работиш за добра кауза. В началото на май 2018 г. организаторите ще определят петима участници (индивидуални или отбори), регистрирани в \"Активните бисерчета 2018\", които са дали най-интересните идеи. Те ще спечелят посещение на български писател в тяхното училище/населено място. Има и още награди, които можете да прочетете  на страницата  на \"Активните бисерчета\".", "date": "2018.02.20", "title": "Децата могат да изберат измежду 101 книги за наградата \"Бисерче вълшебно\""}
{"url": "https://www.dnevnik.bg/gradska_sreda/2018/02/20/3133178_deputatite_vurnaha_na_obshtinata_otgovornostta_za/", "text": "Местата в София, в които няма да има ограничение за височината на застрояване няма да бъдат определени със промените в Закона за устройство и застрояване на Столичната община, които се разглеждат в комисията по местно самоуправление в парламента. Максималната височина на сградите в останалите райони на София пък може да бъде 75 метра. Това се разбра по време на дискусия между депутати от комисията, браншови организации и граждани днес. Промените в закона бяха инициирани от Столичната община и  п редвиждаха две зони за строителство на небостъргачи  - около Централната гара, край бул. \"Цариградско шосе\" след 7-ми километър (около и след \"Интер експо център\") и на Околовръстното шосе в при квартал \"Люлин\" и бул. \"Царица Йоана\". Целта им е  , като се въведат  ограничения за височината, изисквания за озеленяване  и затваряне на вратичките, които досега се използваха от инвеститори. Те бяха  внесени в Народното събрание през ноември  и бяха приети на  първо четене през януари . От днешната среща се разбра, че след това работната група е решила, че със Закона за устройство на София може единствено да предвиди възможности в града да има зони без ограничение на височината, но не и да се определя кои да бъдат те. Главният архитект на София Здравко Здравков обясни, че местата за небостъргачите ще бъдат определени с Общия устройствен план, като промените в него предстоят. \"Очакваме тогава предложените първоначално от нас зони да се потвърдят, а може и да се появи още една\", каза Здравков.  на София от 2016 г., като главният архитект  създаде звеното \"Визия за София\" . Към проекта се включиха различни професионални организации, които работят по няколко направления в градската среда, за да се намерят най-правилните промени. Очаква се резултатит да бъдат готови до края на тази година, а от 2019 г. да започнат обсъжданията в районите на столицата. Другата промяна, която е направена е отпадането на максималната допустима височина от 125 м за някои зони на София, като се предвижда то да бъде до 75. Здравков посочи, че това не означава, че всяка нова сграда ще може да достига до тази височина, защото проектите трябва да отговарят и на изисквания за плътност и интензитет (кинт) на застрояването, каквито има за всеки парцел. Главният архитект припомни и че приетата през октомври наредба за обществените обсъждания  предвижда през тази процедура да минават проекти за всяка сграда над 50 метра.", "date": "2018.02.20", "title": "Депутатите върнаха на общината отговорността за места за небостъргачите в София"}
{"url": "https://www.dnevnik.bg/sport/2018/02/20/3133189_pyongchang_2018_i_praznite_mesta_problem_v_dopustimi/", "text": "Олимпийските игри в Пьонгчанг вече са към своя край. Въпреки наличието на нови герои, рекорди и големи постижения, отрицателен отенък в Южна Корея оставят множеството празни места по време на състезанията. Още преди началото на игрите  проблем пред организаторите беше продажбата на билети . Големите компании в страната се включиха с финансова помощ, купувайки огромен брой пропуски и ги предоставиха на свои служители. Дори и това обаче не помогна за запълване на трибуните. \"Ние изпълнихме нашата цел, а именно да продадем 90% от билетите. Това е много добре като постижение, но никога не можеш да задължиш хората да присъстват на състезанията, дори и да имат билети. Отдаваме това до голяма степен на студеното време, което за някои беше изненада\", каза говорителят на игрите Сун Байк-йо. Лошото време в първите дни от олимпийските игри доведe до големи промени в програмата, пренасрочване на състезания и отблъскване на част от феновете. \"Никога повече няма да си купуваме билети предварително. Взехме си отпуск, за да пътуваме до Пьонгчанг и да гледаме спортовете, които са ни най-интересни, но заради промяната в програмата няма да можем да гледаме, защото трябва да се приберем\", коментираха австралийски туристи пред \"Ню Йорк таймс\". Празните трибуни не останаха незабелязани и от спортистите, някои от които не са свикнали на подобни гледки на големи форуми. Олимпийският шампион в спускането  Аксел Лунд Свиндал  нарече ситуацията \"странна\", а хокеистите останаха разочаровани, че подкрепата от трибуните е вяла. Доброволци и мажоретки на помощ Тъй като за всеки проблем си има решение, организаторите показаха интересни хрумвания в част от състезанията. В дисциплините, които се провеждаха на закрито като фигурно пързаляне, шорттрек, бързо пързаляне с кънки, хокей и кърлинг, празните трибуни бяха компенсирани отчасти с мобилизиране на доброволците. Младежите, които са в Пьонгчанг да помагат на спортистите в олимпийското село и около съоръженията, бяха пуснати на трибуните, за да се създаде впечатление, че има по-голяма публика. \"За някои състезания нямаме напълно разпродадени билети, но това е добра възможност да дадем възможност на хората, които ни помагат всекидневно, да гледат надпреварите. Това е един вид награда за тяхната всеотдайна работа. Доволни сме от това, МОК също реагираха положително\", коментира един от директорите на организационния комитет Кристоф Дюби. Сред атрактивното присъствие на трибуните беше и това на мажоретките от Северна Корея. Страната изпрати общо 229 мажоретки, които да подкрепят спортистите от родината си. Съставът, наречен \"Армия от красавици \" (Army of beauties), не спря нито за миг да подкрепя обединения отбор в програмата от хокея на лед при жените. След това мажоретките бяха на трибуните и за двубоите на Южна Корея в мъжката програма. Нужни ли са пълни трибуни В средата на игрите от Международния олимпийски комитет (МОК) поставиха добра оценка на провеждането на състезанията. Те отчетоха добрите условия за спортистите, отлично подготвените съоръжения и бързото реагиране при промяната в програмата. Също така от МОК изразиха задоволството си, че финансово игрите в Пьонгчанг бележат голям ръст, поне според предварителните оценки. Според експерти за МОК не е от първостепенно значение съоръженията да са пълни, след като приходите от реклама и парите, платени от телевизиите, за да излъчват игрите, са значително повече от преди. Американската телевизия NBC, например, плати 7.65 милиарда долара, за да излъчва олимпийските игри до 2032 година. Освен това състезанията са разположени в часови диапaзон, за да привлекат по-голям зрителски интерес по телевизията, а не на място. Така например алпийските ски и сноубордът, които по традиция са сред най-обичаните дисциплини, са в обедните часове и не са удобни за местните, но пък попадат в прайм тайма в САЩ.", "date": "2018.02.20", "title": "Пьонгчанг 2018 и празните места: проблем в допустими граници"}
{"url": "https://www.dnevnik.bg/evropa/2018/02/20/3133046_politicheskoto_budeshte_na_merkel_sega_e_v_rucete_na/", "text": "Почти половин милион социалдемократи ще гласуват дали да бъде подновено коалиционното управление с консерваторите на Ангела Меркел. Настроението изглежда благосклонно при закритите обсъждания на ръководството, но сблъсъците между фракции и личности все пак могат да предизвикат проблеми в партията. Решението за това  дали да се влезе в нова голяма коалиция с консерваторите на канцлера Ангела Меркел поражда голямо разделение и дори разделение между поколенията в намиращата се в трудно положение Германска социалдемократическа партия (ГСДП). На регионална партийна конференция в провинция Северен Рейн-Вестфалия тази седмица местният лидер на ГСДП Михаел Грошек настоя, че фойерверките ще съживят партията, а няма да я сринат. \"Отдавна казвам, че целият лагер на ГСДП има нужда от стимулиране. Някои хора сега решават да побеснеят, но това все пак е по-добре от мъртва тишина\", заяви Грошек пред колеги в град Камен. Забележително е, че синът на Грошек - Йеско - беше един от тези, които се противопоставиха на нова \"гроко\", както германците наричат \"голямата коалиция\" (\"гросе коалицион\"), управлявала страната от 2013 до 2017 г. Той беше сред 400-те членове на партийната организация, подписали петиция за съпротива. Пет месеца след общите избори ГСДП, Християндемократическият съюз (ХДС) на Меркел и нейните баварски съюзници от Християнсоциалния съюз (ХСС) все още не могат да се споразумеят за имиграцията, здравеопазването и политиката по заетостта. Това допълнително разпалва От днес до 2 март наброяващите около 463 723 членове на партията в цялата страна могат да гласуват дали да подкрепят присъединяване към коалиционно правителство. Това важно решение идва след  оставката на Мартин Шулц  като лидер на ГСДП на 13 февруари, привидно за да улесни приготовленията за нова коалиция, и  отказа му да бъде външен министър в нея . Междувременно ситуацията с бившия председател на ГСДП и настоящ вицеканцлер и външен министър на Германия Зигмар Габриел също се надига опасно като важен въпрос за партията. Габриел, който произхожда от дясното крило на ГСДП, продължава да е най-популярният политик на партията. Той още повече укрепи позициите си този месец, като помогна за  освобождаването на германско-турския журналист Дениз Юджел , прекарал повече от година в ареста в Турция без обвинения. Все пак продължаващата голяма популярност на Габриел в партията и държавния апарат е друг След няколко седмици членовете на ГСДП също така ще вземат решение за  съдбата на Андреа Налес  - очакваният приемник на Шулц като лидер на партията, и  Олаф Шолц , за когото се смята, че иска да бъде финансов министър и вицеканцлер в съвместно правителство. Амбициите и на двамата може да бъдат подрязани, ако редовите членове отхвърлят коалицията. В партията се говори, че след предишни спорове с Габриел те биха приветствали негово излизане от висшата политика. По същия начин те знаят, че ако Габриел остане, той ще бъде непредсказуем фактор, който може да задълбочи разломните линии в партията. Това, че партийните преговори в Камен и Хановер не бяха открити за обществеността, раздразни предани членове на ГСДП като Голнар Сеперния. Тя очаквала открито обсъждане с честно изслушване на противниците на коалицията. \"Начинът, по който това ни беше отказано така нагло, ме ядосва\", заяви за ДПА 41-годишната жена. Вместо това конференцията се превърнала в \"събитие за рекламиране на партийното ръководство\" и пренебрегнала това, че според нея Други обаче настояха, че настроението е по-скоро благосклонно. \"По мое мнение голямото мнозинство клони към \"да\", каза Щефан Вайл, който ръководи правителството на провинция Долна Саксония. Какъвто и да бъде резултатът, вероятно за ГСДП предстои още несигурност и катаклизми. Нейните членове също така трябва да гласуват на 22 април за утвърждаването на 47-годишната Налес като лидер. Тя е ветеран от лявото крило на ГСДП и е известна с подстрекателския си стил. Сега тя се сблъсква с неочаквано предизвикателство в лицето на кмета на Фленсбург Симон Ланге, която макар още да не е официално издигната като кандидат, каза след пристигането си на форума на ГСДП в Хамбург, че ще участва в надпреварата. Има информация, че Налес и Шолц са поддържали дистанция от нея на събитието. Ланге също така каза, че е разочарована от едностранчивите според нея дебати в подкрепа на коалицията, от които са били изключени видни противници на коалицията и обществеността. \"Очаквах да чуя и двете страни\", каза тя. /БТА/", "date": "2018.02.20", "title": "Политическото бъдеще на Меркел сега е в ръцете на разделените социалдемократи"}
{"url": "https://www.dnevnik.bg/politika/2018/02/20/3133197_valeri_simeonov_evropredsedatelstvoto_torpilira/", "text": "Вицепремиерът и съпредседател на \"Обединените патриоти\" Валери Симеонов (НФСБ) обяви, че един от проблемите на управляващата коалиция е, че работата й е блокирана от европредседателството. Той заяви, че не знае кога ще има заседание на политическия съвет (Бойко Борисов, Цветан Цветанов, Валери Симеонов, Волен Сидеров и Красимир Каракачанов - бел.авт.), тъй като всеки има някакви ангажименти. По-рано в парламента днес зам.-председателят на ГЕРБ Цветан Цветанов обяви, че е имало среща на представители на ГЕРБ и \"Обедините патриоти\" и е постигнат консенсус за законодателната програма и \"да бъдат по-отговорни, при изразяване на лично мнение\", за да не се създава впечатление, че има противоречия и напрежение в коалицията. Той каза още, че има две теми, които предстои да бъдат разгледани от политическия съвет. Минути по-късно на излизане от заседанието на парламентарната група на \"Обединените патриоти\" в парламента Валери Симеонов каза, че не знае за така среща днес и обяви, че не знае кога ще се събере политическия съвет на коалицията. В отговор на въпрос на \"Дневник\" той заяви: \"Това е единият от проблемите на коалицията. В момента коалицията е сериозно торпилирана, работата на коалицията е бойкотирана от председателството. Просто всеки има някакви ангажименти и трудно може да се събере в пълен състав\". На въпрос на \"Дневник\" дали в понеделник вечерта на среща на \"патриотичните\" формации са изгладени проблемите в \"Обединени патриоти\" Симеонов отговори, че нищо не е постигнато. По-рано днес другият вицепремиер и лидер на ВМРО Красимир Каракачанов каза, че за него няма проблеми, а разминавания. В интервю за телевизия \"Европа\" в понеделник Валери Симеонов обяви, че между  партиите в \"патриотичната\" коалиция има такова напрежение, че по-скоро няма да се явят заедно на следващите избори  (за евродепутати следващата година - бел. авт.). Една от причините, поради която се дразнели представителите на НФСБ, е, че най-много се изявяват пред медиите хората от ВМРО.", "date": "2018.02.20", "title": "Валери Симеонов: Европредседателството торпилира коалицията с ГЕРБ и проблемите стоят"}
{"url": "https://www.dnevnik.bg/sport/2018/02/20/3133157_lindzi_von_se_nasochva_kum_spuskaneto_s_nadejda_za/", "text": "Звездата в алпийските ски Линдзи Вон се насочва с големи надежди към спускането. Преди дни тя заяви, че е напълно възможно да спечели два златни медала в Пьонгчанг, но изпусна първия шанс, като остана шеста в супергигантския слалом. Тогава  чехкинята Естер Ледецка поднесе голямата изненада, като стъпи на върха . \"В последните състезания записах няколко силни резултата в спускането, така че идвам доста уверена. Психически и физически съм в чудесно състояние. Най-важното за мен в момента е да запазя физическата си кондиция и да успея да се справя с атмосферните условия, които не са леки\", каза Вон в интервю за \"Евроспорт\". Според нея София Годжа ще е най-големият ѝ съперник в спускането, което ще се проведе в сряда в 04.00 часа българско време. Вон добави, че \"има няколко на пръв поглед непретенциозни състезателки, които могат да направят нещо голямо в Пьонгчанг\". Това вече се получи в Супер-Г с триумфа на Ледецка. Бившата звезда Аня Персон определи Вон като фаворит за златния медал. \"Бих посочила Линдзи Вон като фаворит в спускането, тъй като според мен трасето е доста удобно за нея. Тя е дошла тук, за да прослави както себе си, така и страната си. Проблемът е, че до момента американците не се представят особено убедително в ските и това ще стовари огромно напрежение върху нея. Предвид отказването на Микаела Шифрин, бих поставила сред фаворитите още София Годжа и Рамона Зийбенхофер\", каза Персон, която е анализатор за \"Евроспорт\". Част от притесненията на Вон бяха свързани с вятъра в Пьонгчанг. \"Когато си тренирал усилено години наред, е меко казано дразнещо олимпийската ти мечта да приключи заради вятъра. Неприятно е, но понякога се случва, както стана с мен в Кортина. Надяваме се, че майката природа ще ни съдейства и ще можем да достигнем върха на възможностите си.\" Американката смята, че снегът в Пьонгчанг е подобен на този в Колорадо, което би ѝ било от полза. \"Сцеплението е добро и позволява агресивно каране\", добави тя. Вон има два олимпийски медала, като и двата дойдоха от Ванкурър 2010. В Канада тя спечели спускането и взе бронз от супергигантския слалом.", "date": "2018.02.20", "title": "Линдзи Вон се насочва към спускането с надежда за втора олимпийска титла"}
{"url": "https://www.dnevnik.bg/politika/2018/02/20/3133207_kamen_plochev_ne_ochakvam_podkrepa_nito_otliavo_nito/", "text": "Управителят на Националната здравноосигурителна каса (НЗОК) Камен Плочев заяви, че не очаква подкрепа нито отляво, нито отдясно за исканата му от здравния министър Кирил Ананиев оставка. Миналата седмица  Ананиев поиска оставката на Плочев , след като той внесе писмо до Народното събрание с искане за актуализация на държавния бюджет заради натрупани дългове към здравни каси в други европейски страни за лечение на българи в чужбина. Плочев коментира казуса в предаването на БНТ \"Още от деня\". На въпрос откъде очаква подкрепа – отляво или отдясно, той заяви: \"Нито отляво, нито отдясно. Очаквам подкрепа от екипа на НЗОК\". Попитан защо е поставил пред парламента въпроса за актуализация на бюджета на здравната каса, той заяви, че \"ме е избрало Народното събрание и мисля, че то ми е началникът\". \"Аз не знам, че го прескачам (министъра на здравеопазването Кирил Ананиев – бел.ред.). Аз мисля, че началник ми е парламентът\", заяви Плочев. Той добави, че внесъл писмо \"не да стартираме процедура по промяна в бюджета, а да седнем и да обсъдим как чрез бюджета можем да поправим този дефицит, който всяка година расте\". \"Искам да се обсъди възможността или чрез бюджета, или по други механизми да почнем да плащаме тези пари, защото много се притеснявам, че ще започнат да връщат масово български граждани, които пращат в чужбина\", добави Плочев. По думите му проблемът за задълженията на НЗОК към здравните каси в чужбина за пръв път е бил поставен през юни 2017 г.. \"Надзорът на НЗОК през юни е взел решение да не се иска актуализация на бюджета. Аз не съм бил в касата тогава\", обясни той.", "date": "2018.02.20", "title": "Камен Плочев: Не очаквам подкрепа нито отляво, нито отдясно, а от екипа на здравната каса"}
{"url": "https://www.dnevnik.bg/photos/2018/02/20/3133211_snimka_na_denia_britanskata_kralica_iznenadvashto_se/", "text": "Британската кралица Елизабет изненадващо се появи на Седмицата на модата в Лондон. Тя наблюдава ревюто на дизайнера Ричард Куин от първия ред в компанията на главния редактор на американското сп. \"Вог\" Ана Уинтур (д) и директора на Британския моден съвет Каролин Ръш (л).", "date": "2018.02.20", "title": "Снимка на деня: Британската кралица изненадващо се появи на модно ревю"}
{"url": "https://www.dnevnik.bg/sviat/2018/02/20/3133204_kak_trigodishno_kuche_v_germaniia_uspia_da_stane/", "text": "Може ли куче да членува в партия? Да, ако става въпрос за германските социалдемократи и ако има кой да го регистрира. Това върди вестник \"Билд\" в първия ден, в който членската маса на ГСДП  решава дали да подкрепи  нова коалиция между нея и консерваторите на канцлера Ангела Меркел. \"Това куче сега може да гласува за ГроКо,\"  пише \"Билд\"  над днимка на тригодишната Лима, като с \"ГроКо\" има предвид германското съкращение на \"голяма коалиция\". Заглавието гласи: \"Скъпа Лима, добре дошла в ГСДП!\" \"Дори куче стана съвсем официално член на ГСДП... Решават се бъдещето и съдбата на Германия! 463 723-ма гленове на ГСДП гласуват от днес до 2 март за голямата коалиция,\" продължава изданието и пита дали \"манипулацията е възможна\". Наложи се ГСДП да уверява, че нито едно куче няма да може да \"упражни гласа си\" заедно с останалите членове. Според \"Билд\" обаче тя е част от партията - \"подала\" е документи на 6 февруари, има партийна книжка и новия ѝ документ е посочено, че е безработна. \"Нито едно куче няма да гласува и ще го докажем,\" обяви говорител на партията. По-късно говорител на изданието обясни в имейл, че \"не става дума за Лима, а за това, че вотът на членовете на ГСДП може да се фалшифицира. Хора, които искат да манипулират вота за \"голяма коалиция\" чрез престъпна дейност, могат да направят тъкмо това,\" посочва той, цитиран от \"Ройтерс\". В коментар на сайта на \"Билд\" пък се обяснява, че историята \"не е смешна\", защото изглежда членството в ГСДП е уязвимо откъм измами и хиляди могат да се регистрират със \"съвсем не смешни\" мотиви. \"Какво, ако гласуват тролове на Путин\" пита авторът. Андреа Налес, която вероятно  ще наследи официално Шулц  като лидер на социалдемократите през април, увери, че партията ще проучи дали има случаи на измама със самоличност на партийни членове. Освен това в изявление социалдемократите отбелязват, че информацията на Билд е \"грешна\" в основни линии. \"Освен това \"Билд\" е нарушил кодекса на германските медии, като е използвал фалшива самоличност в разследването, за да влезе в партията\" и е нарушил журналистическата етика, пише в. \"Велт\". Според  \"Велт\"  след този инцидент изданието всъщност е регистрирало още един нестандартен член - Котка Ковалска от Полша.", "date": "2018.02.20", "title": "Как тригодишно куче в Германия успя да стане социалдемократ"}
{"url": "https://www.dnevnik.bg/sport/2018/02/20/3133212_ruskiiat_medalist_s_polojitelnata_proba_ot_pyongchang/", "text": "Руският медалист в кърлинга от Пьонгчанг 2018  Александър Крушелницкий  отрече да е ползвал забранени вещества. Той беше уличен в употреба на мелдоний, като и втората му проба се оказа положителна. Двамата със съпругата му Анастасия Бризгалова спечелиха бронз в смесените двойки. Очаква се скоро той да се яви за изслушване в Спортния арбитражен съд в Лозана. В първото си изказване след началото на скандала Крушелницкий заяви, че е категорично срещу употребата на допинг и че самият той никога не е ползвал забранени вещества. Според думите му единствено човек, лишен от здрав разум, може да си позволи да ползва допинг по време на олимпийски игри, където проверките са на най-високо ниво. Случаят привлече огромно внимание както заради контекста на руския допинг скандал и последвалите наказания, така и заради това, че идва от кърлинга. Руският министър на спорта Павел Колобков каза пред ТАСС, че Крушелницкий не може да е взел веществото умишлено. \"Просто няма никакъв смисъл\", заяви той. Състезателят се извини на своите съотборници в отбора по кърлгинг заради създалото се напрежение.", "date": "2018.02.20", "title": "Руският медалист с положителната проба от Пьонгчанг отрече да е ползвал допинг"}
{"url": "https://www.dnevnik.bg/bulgaria/2018/02/20/3133221_sudut_okonchatelno_ostavi_za_90_dni_v_aresta/", "text": "Пловдивският Апелативен съд остави в ареста  издирвания за тероризъм мароканец Нофал Захри , предаде агенция \"Фокус\", като потвърди мярката на Окръжния съд в Хасково. Преди седмица първоинстанционният съд определи мярка задържане под стража до 90 дни.  Захри е обвинен в тероризъм и членство в \"Ислямска държава\". По данни на Интерпол 35-годишният мъж е бил сред високопоставените членове на терористичната организация и е носел колани с експлозиви, ръчни гранати, огнестрелно оръжие и боеприпаси. За престъпленията, в които е обвинен, се предвижда лишаване от свобода от 30 години до доживотна присъда За Захри е издадена европейска заповед за арест, а според споразумението за екстрадиция между кралство Мароко и република България мароканските власти имат 90 дни, за да поискат изпращането на задържания в кралството, където да бъде съден. Ако това не бъде поискано в рамките на този срок, Захри може да бъде освободен. Съдът днес глоби с 1 000 и с 500 лева на служебния защитник на Захри и преводача му, тъй като те станаха причина за закъснение на заседанието. По делото са назначени нов служебен защитник и преводач.", "date": "2018.02.20", "title": "Съдът окончателно остави за 90 дни в ареста мароканеца, издирван за тероризъм"}
{"url": "https://www.dnevnik.bg/sport/2018/02/20/3133228_ludogorec_privleche_nacional_ot_botev/", "text": "Лудогорец\" направи втория си зимен трансфер. Шампионите привлякоха защитника на \"Ботев\" Цветомир Панов. Във вторник следобед двата клуба са приключили успешно преговорите по сделката, обявиха от клуба от Разград. Панов ще пътува с новия си отбор за Милано в сряда, но няма да играе в реванша с \"Милан\", защото не е картотекиран в Лига Европа. Десният бек, който е на 28 години, е юноша на \"Спартак\" (Плевен). След това е играл в няколко отбора, сред които \"Литекс\" и \"Славия\". Добрите му игри за \"Ботев\" привлякоха вниманието на селекционера Петър Хубчев. Това му донесе  повиквателна за приятелската среща със Саудитска Арабия . Панов е вторият нов в \"Лудогорец\" тази зима след  полския нападател Якуб Шверчок . Защитникът е шестият футболист на \"Ботев\", който преминава в клуба от Разград в последните седем години след Йордан Минев, Абел Анисе, Юнес Хамза, Цветелин Чунчуков и Жоао Пауло.", "date": "2018.02.20", "title": "\"Лудогорец\" привлече национал от \"Ботев\""}
{"url": "https://www.dnevnik.bg/photos/2018/02/20/3132771_fotogaleriia_svetovnite_snimki_na_denia_-_20_fevruari/", "text": "Ревюто на София Уебстер на Седмицата на модата в Лондон, Великобритания.", "date": "2018.02.20", "title": "Фотогалерия: Световните снимки на деня - 20 февруари 2018 г."}
{"url": "https://www.dnevnik.bg/sport/2018/02/20/3133243_voleibolistkite_na_marica_ostavat_bez_pobeda_v/", "text": "Волейболистките на  \"Марица\"  продължават да са без победа в Шампионската лига, след като загубиха и петия си мач в груповата фаза. Съставът от Пловдив отстъпи с 0:3 (23:25, 19:25, 14:25) срещу \"Визура\" като гост. Както и в  мача в зала \"Колодрума\"  преди месец, сръбкините играха добре и имаха превъзходство. Надеждите на \"Марица\" за победа остават минимални, като в последния кръг съставът гостува на водача в групата \"Динамо\" (Казан). Успехът за \"Визура\" беше важен, като отборът съхрани шансовете си да завърши втори. В българския отбор нито една състезателка не завърши с двуцифрен актив, като Радосвета Тенева и Десислава Николова направиха по девет точки. За \"Визура\" Сара Лозо стана най-резултатна с 14. \"Марица\" имаше проблем в нападението си, като завърши с нисък процент успеваемост - 33%. Домакините разчитаха на добре организираната си защита и на блокадата (12 срещу 6 блока в полза на \"Визура\"). В първия гейм воденият от Иван Петков отбор се държеше близо до съперника, но това не беше достатъчно за спечелването му. Във втория \"Марица\" поведе с 8:6 при първото техническо прекъсване, но сръбският отбор бързо направи обрат и натрупа преднина, с която стигна до 2:0. \"Визура\" изигра силно третата част и заслужено спечели с голяма разлика.", "date": "2018.02.20", "title": "Волейболистките на \"Марица\" остават без победа в Шампионската лига след загуба в Сърбия"}
