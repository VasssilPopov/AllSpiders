{"url": "https://www.dnevnik.bg/sport/2018/04/16/3163985_frenski_specialist_na_dvoiki_e_purviiat_supernik_na/", "text": "Григор Димитров ще играе с Пиер-Юг Ербер в първия си индивидуален мач на червени кортове през 2018 г. 26-годишният българин и 27-годишният французина ще се срещнат в двубой от втория кръг на турнира от сериите \"Мастърс\" в Монте Карло. Двубоят ще бъде във вторник на централния корт \"Рение III\" и ще започне около 16 часа българско време. Преди това на тази арена трябва да се изиграят два мача - Андрей Рубльов срещу Доминик Тийм, които стартират в 12.00 часа, и Лука Пуи срещу Миша Зверев. Димитров почиваше на старта в Монте Карло като поставен по №4 в основната схема. Ербер преодоля първия кръг след трудна победа над италианския ветеран Паоло Лоренци със 7:6 (7), 6:4. Двубоят продължи 107 минути, като предложи 11 аса, 11 двойни грешки и осем точки за пробив. Лоренци имаше повече възможности да спечели подаването на съперника - три в първия и две във втория сет. Ербер обаче спаси всяка една от тях, а в същото време реализира един от своите три шанса, което се оказа достатъчно за победата. Французинът нямаше нито един шанс за пробив в първия сет, но въпреки това успя да го спечели. Той спаси три брейк точки в първите си три сервис гейма, а след това отрази два сетбола в драматичния тайбрек, в който се наложи с 9:7. Лоренци имаше ранен шанс за пробив и във втората част, но отново не се възползва. Ербер спаси двата шанса, които се откриха пред италианеца в четвъртия гейм, а в седмия гейм реализира решителен пробив, който му донесе победата в първия му мач срещу този съперник. Димитров и Ербер също никога не са играли помежду си. Французинът заема 82-ото място в световната ранглиста и е спечелил 41 от 100-те си индивидуални мача на ниво АТП, като все още няма титла поединично. Единствената му победа срещу играч от топ 10 беше преди година в Ротердам срещу Доминик Тийм. Най-големите успехи на Ербер са в турнирите на двойки. Заедно със сънародника си Никола Маю той спечели два трофея от \"Големия шлем\" - US Open през 2015 г. и \"Уимбълдън\" през 2016 г. Двамата играха и финал на Australian Open през 2015 г. Освен това завоюваха заедно шест титли в турнирите от сериите \"Мастърс\", включително в Монте Карло преди две години. Те достигнаха до №2 в световната ранглиста на двойки.", "date": "2018.04.16", "title": "Френски специалист на двойки е първият съперник на Григор Димитров в Монте Карло"}
{"url": "https://www.dnevnik.bg/evropa/2018/04/16/3163859_slovashkiiat_vutreshen_ministur_podade_ostavka_vmesto/", "text": "Словашкият вътрешен министър Томаш Друкер заяви, че ще подаде оставка след едва три седмици на поста на фона на масовите протести с искания за уволнение на шефа на полицията заради убийството на журналиста Ян Куцяк и приятелката му, предаде \"Ройтерс\". Убийството през февруари предизвика  най-големите обществени протести  срещу масовата корупция. Демонстрациите вече доведоха до  оставката на дългогодишния премиер  Роберт Фицо миналия месец. Трипартийната коалиция, водена от партията на Фицо \"Смер\", сформира нов кабинет, в който Друкер пое вътрешното министерство,  заменяйки на поста близкия до Фицо Роберт Калиняк . Друкер коментира, че не е намерил никакво основание да уволни началника на полицията Тибор Гашпар, но чувства, че въпросът продължава да предизвиква дълбоки разделения в обществото. \"Напускам, защото не успях да успокоя ситуацията. Не мисля, че уволнението на Гашпар ще я успокои\", допълни той. Десетки хиляди словаци проведоха протести с настояване Гашпар да бъде отстранен като уверение, че убийството на Куцяк ще бъде разследвано старателно. Р азследващите репортажи  на журналиста бяха съсредоточени върху практики за незаконно забогатяване с участието на бизнесмени с политически връзки. Някои от материалите му бяха за сделки между правителството и най-голямата частна фирма за охрана, чийто собственик е свързан с Гашпар.", "date": "2018.04.16", "title": "Словашкият вътрешен министър подаде оставка, вместо да уволни шефа на полицията"}
{"url": "https://www.dnevnik.bg/bulgaria/2018/04/16/3163879_mlada_jena_e_zadurjana_za_72_chasa_sled_kato_blusna_10/", "text": "Млада жена беше задържана за 72 часа, след което получи и три обвинения за предизвикана от нея катастрофа. Инцидентът е станал рано сутринта в неделя, като след употреба на алкохол и наркотици тя блъсна 10 автомобила в Пловдив, съобщава \"Фокус\". Жената е на 20-години. По време на катастрофата е управлявала джип, като се прибирала от работа. По първоначални данни се е движила с превишена скорост по тясна улица. Загубила управлението на колата, която е на приятеля ѝ, след което се ударила последователно в 10 паркирани автомобила. Прокуратурата е установила, че след инцидента жената е изоставила управлявания от нея автомобил на улицата и се прибрала в дома си. При задържането ѝ полицаите я проверили дали е употребила алкохол или наркотици. Дрегерът отчел 1.3 промила алкохол в кръвта, а тестът за наркотици отчел марихуана. Районната прокуратура в Пловдив я привлече като обвиняема по три отделни точки - за управление на моторно превозно средство след употреба на алкохол, както и на наркотични вещества и за причиняване по непредпазливост на значителни имуществени вреди при управление на автомобил. За престъпленията, по които е обвинена тя може да получи наказание от 1 до 3 години лишаване от свобода. Разследването по случая продължава.", "date": "2018.04.16", "title": "Жена получи три обвинения, след като блъсна 10 коли в Пловдив"}
{"url": "https://www.dnevnik.bg/detski_dnevnik/2018/04/16/3163881_bezplaten_dostup_do_elektronni_uchebnici_veche_ima_na/", "text": "Линкове за  достъп до електронно четимите учебници  на одобрените печатни издания от I до VII клас са публикувани на официалната страница на Министерството на образованието и науката. Съдържанието на електронно четимия учебник е напълно идентично с това на хартиеното издание. Достъпът е осигурен безплатно за всички ученици от I до VII клас включително, съобщиха от ведомството. Възможностите за достъп до електронно четимите учебници са различни - без регистрация, с регистрация, с персонален код за регистрация, предоставен от издателството на всеки ученик, който ползва печатното издание на съответното издателство, или с код, посочен след интернет адреса за достъп до съответния учебник.", "date": "2018.04.16", "title": "Безплатен достъп до електронни учебници вече има на сайта на образователното министерство"}
{"url": "https://www.dnevnik.bg/biznes/2018/04/16/3163855_budeshteto_na_nai-goliamata_reklamna_kompaniia_e_pod/", "text": "Най-голямата в света рекламна агенция - WPP, навлезе в неизследвана територия в понеделник без своя основател Мартин Сорел, чието напускане я оставя без ръководство във време, в което тази индустрия се променя. Акциите на компанията паднаха с 4%, след като движещата й сила от 33 г. Сорел напусна заради разследване на борда на компанията във връзка с обвинения за лошо управление. Повече детайли за това не са известни. Внезапното напускане на Сорел, след като създава компанията през 1985 г., повдигна въпроси като този дали холдингът може да остане в настоящата си форма с 200 хил. служители в над 400 агенции в 112 страни.", "date": "2018.04.16", "title": "Бъдещето на най-голямата рекламна компания е под въпрос заради вътрешно разследване"}
{"url": "https://www.dnevnik.bg/photos/2018/04/16/3163798_fotogaleriia_pozdravi_ot_koachela/", "text": "За поредна година фестивалът \"Коачела\" събра многохилядна публика в Индио, Калифорния.", "date": "2018.04.16", "title": "Фотогалерия: Поздрави от \"Коачела\""}
{"url": "https://www.dnevnik.bg/photos/2018/04/16/3163873_fotogaleriia_grucki_komunisti_s_fleks_sreshtu_statuia/", "text": "Привърженици на Комунистическата партия на Гърция опитаха в понеделник да съборят статуята на американския президент Хари Труман в Атина по време на протест срещу въздушните удари на три западни държави в Сирия.", "date": "2018.04.16", "title": "Фотогалерия: Гръцки комунисти с флекс срещу статуя на Хари Труман"}
{"url": "https://www.dnevnik.bg/video/2018/04/16/3163897_video_drugite_novini/", "text": "\"Бон Джоуви\" се събраха в оригиналния си състав в Залата на славата на рокендрола Джордж Клуни няма да е полковник Каткарт", "date": "2018.04.16", "title": "Видео: Другите новини"}
{"url": "https://www.dnevnik.bg/sport/2018/04/16/3163901_grigor_dimitrov_otkri_sezona_na_klei_s_pobeda_na_dvoiki/", "text": "Григор Димитров записа победа в първия си мач на червени кортове за 2018 г.  Българският тенисист и белгийският му партньор Давид Гофен  надиграха французите Адриан Манарино и Фабрис Мартен със 7:6 (3), 6:2 в двубой от първия кръг в турнира на двойки в Монте Карло. Срещата продължи 75 минути и премина през седем точки за пробив. Димитров и Гофен имаха по-малко шансове в подаванията на съперниците - три срещу четири. Българско-белгийският тандем обаче реализира всяка от своите възможности и спаси три от тези, които се откриха пред Манарино и Мартен. Следващите съперници на Димитров и Гофен са Иван Додиг и Раджив Рам. Хърватинът и американецът почиват в първия кръг като поставени под №8 в основната схема. Днес Димитров ще разбере и първия си съперник в индивидуалната надпревара,  където е поставен под №4 . Българинът очаква победителя от мача между френския квалификант Пиер-Юг Ербер и Паоло Лоренци от Италия. Димитров попадна в половината на световния №1  Рафаел Надал, който ще преследва 11 титла от мастърса в Монте Карло. Първият поставен, когото българинът може да срещне, е №15 Алберт Рамос в третия кръг. В четвъртфиналите е възможен двубой с партньора му на двойки Давид Гофен. Световният №5 има да защитава 200 точки за целия сезон на червени кортове. През 2017 г. той напусна турнирите в Маракеш, Монте Карло и Рим още след първия си мач, а в Мадрид и \"Ролан Гарос\" беше отстранен в третия кръг. В навечерието на мастърса в Монте  Карло Димитров изрази надежда, че ще се представи по-добре  на клей от миналия сезон. \"Не мога да кажа, че една от целите преди сезона е била сезонът на клей, но със сигурност искам да се представя по-добре от миналата година. Това е добра цел. Аз съм израснал на тази настилка и искам да се представя силно във всеки турнир на клей, в който играя. Мисля, че тялото и движението ми пасват на червените кортове. Невинаги обаче съм успявал да печеля тези оспорвани мачове на клей. Това сега е цел №1. Ако го направя, ще имам успех\", коментира българинът. ", "date": "2018.04.16", "title": "Григор Димитров откри сезона на клей с победа на двойки"}
{"url": "https://www.dnevnik.bg/sviat/2018/04/16/3163874_misiiata_na_organizaciiata_za_himicheskite_orujiia_v/", "text": "Западни и руски представители разменяха остри реплики няколко часа след информацията, че инспекторите от Организацията за забрана на химическите оръжия (ОЗХО) не могат да започнат практическата си работа на терен в сирийския град Дума и да изследват съмненията за химическа атака там, съобщават \"Ройтерс\" и Би Би Си. Заседанието на ОЗХО започна преди обед, а извънредната среща за Сирия (първата от две тази седмица)  беше насрочена за понеделник , още преди въздушните удари на Съединените щати, Великобритания и Франция в Дамаск и района на Хомс и преди експертите да са започнали същинската си работа. Посланикът на Великобритания в ОЗХО Питър Уилсън обаче цитира генералния директор на организацията, Ахмет Юзюмджю, според когото инспекторите все още чакат и не могат да достигнат Дума. Според шведската делегация брифинг на Юзюмджю сочи, че Сирия и Русия се притесняват, че сигурността на терен не може да бъде гарантирана. Това доведе до обвинения от посланика на Вашингтон Кенет Уорд, че руските сили и сирийският режим се опитват да изчистят мястото, на което се предполага, че  са извършени една или няколко  химически атаки на 7 април.  ОЗХО обяви , че инспекторите ще бъдат изпратени след призиви на Москва и Дамаск това да се случи, за да направят  независима проверка  дали действително има химическа атака (и Русия, и Сирия твърдят, че нападението е изфабрикувано, за да спре офанзивата на режима в Източна Гута). \"Разбираме, че руснаците са посетили мястото на атаката\", каза посланик Уорд на заседанието на ОЗХО. Посланик Уилсън междувременно каза, че след като ООН и ОЗХО са разрешили на инспекторите да продължат (особено след ударите в Сирия, които за кратко хвърлиха съмнение върху съдбата на мисията), те се нуждаят от руска защита и от гаранции за безопасността си както от Дамаск, така и от руските въоръжени сили на терен. Пратениците на Москва оспорваха това с аргумента, че ООН не е позволила, а въздушните удари на САЩ, Великобритания и Франция са усложнили обстановката. Заместник-министърът на външните работи на Русия Сергей Рябков заяви, че екипът експерти по химически оръжия няма как да отиде на мястото на предполагаемата химическа атака без съответното позволение от ООН, предаде \"Асошиейтед прес\".  \"Русия не е почиствала\" Лидерите на САЩ, Великобритания и Франция се позовават на данни от медиите и социалните мрежи, говорейки за предполагаемата химическа атака в Сирия, каза в интервю за Би Би Си руският външен министър Сергей Лавров, цитиран от ТАСС, \"Ройтерс\" и БТА. В предаването на обществената телевизия Hardtalk Лавров отхвърли обвиненията, отправени от американския представител в ОЗХО, че Русия е почиствала мястото на атаката. Отношенията между Русия и Запада сега са по-лоши, отколкото по време на студената война, тъй като по-рано действаха каналите за връзка между Москва и западните страни, обзети сега от русофобия, посочи Лавров. \"Тази русофобия сега прилича на опит за геноцид чрез санкции\", подчерта той. Руският външен министър изрази надежда, че хората на Запад, включително тези, които са на власт, разбират опасността на това положение. \"Това, което се случи, беше инсценировката\", продължи Лавров.", "date": "2018.04.16", "title": "Мисията на организацията за химическите оръжия в Дума се забави и скара Русия и САЩ"}
{"url": "https://www.dnevnik.bg/sport/2018/04/16/3163922_vidal_moje_da_propusne_machovete_s_real_zaradi/", "text": "Полузащитникът на \"Байерн\" (Мюнхен) Артуро Видал може да пропусне мачовете с \"Реал\" (Мадрид) в полуфиналите на Шампионската лига. 30-годишният чилиец е получил контузия по време на тренировка в неделя и ще трябва да се подложи на лека операция, съобщиха баварците. \"Подхлъзна се и си усука коляното. Говорих с доктора. Артуро премина скенер и ще трябва да претърпи малка артроскопична операция. Ще бъде извън игра за кратък период от време\", заяви в понеделник старши треньорът на германския шампион Юп Хайнкес. \"Байерн\" преследва требъл през настоящия сезон, като вече  си осигури шеста поредна титла в Бундеслигата . Във вторник баварците ще играят с \"Байерн\" (Леверкузен) в полуфиналите за Купата на Германия, а мачовете с \"Реал\" са на 25 април в Мюнхен и на 1 май в Мадрид. Малко вероятно е Видал да бъде възстановен за първата среща. Надеждите в \"Байерн\" са чилийският полузащитник да вземе участие в двубоя на \"Сантяго Бернабеу\".", "date": "2018.04.16", "title": "Видал може да пропусне мачовете с \"Реал\" заради операция в коляното"}
{"url": "https://www.dnevnik.bg/biznes/2018/04/16/3163920_ktb_shte_poluchi_28_mln_lv_sled_prodajbata_na_viktoriia/", "text": "Обявената в несъстоятелност КТБ ще получи 2.8 млн. лв. след продажбата на дъщерната Търговска банка \"Виктория\". Това се разбира от съобщение на институцията. В него не се посочва каква е цената по сделката, но се обяснява, че избраният купувач - Инвестбанк, е погасил краткосрочни и дългосрочни задължения на банката за периода 2015 г. до днес. Напълно възстановена е и направената от КТ през юни 2014 г. инвестиция под формата на акции и други финансови инструменти. Синдикът на КТБ днес е подписал с \"Инвестбанк\" АД рамков договор за едновременното прехвърляне и получаване на договорената цена на съвкупността от следните финансови активи: 100% от капитала на ТБ \"Виктория\" ЕАД и цялостната експозиция на eдноличния собственик на капитала към ТБ \"Виктория\" ЕАД. От съобщението се разбира, че Фондът за гарантиране на влоговете в банките е одобрил купувача на 26 март. Тогава обаче нямаше официално съобщение. Междувременно от всички кандидати БНБ одобри само Инвестбанк и БАКБ. Предстои провеждане на процедура пред Комисията за защита на конкуренцията за разрешаване на предстоящата концентрация. Купувачът е поел задължение за пълно погасяване на експозицията на КТБ към \"Виктория\" ЕАД ведно с дължимите лихви към датата на приключване на сделката.", "date": "2018.04.16", "title": "КТБ ще получи 2.8 млн. лв. след продажбата на \"Виктория\""}
{"url": "https://www.dnevnik.bg/politika/2018/04/16/3163942_obvinenite_che_ne_plashtat_chlenski_vnos_strukturi_na/", "text": "Пет от областните структури на СДС, които сигнализираха миналата седмица, че лидерът на партията Божидар  Лукарски се опитва да ги изключи  от редиците на политическата сила преди утрешното заседание на Националния съвет, му отговориха със снимки на платежни документи. В писмо, подписано от т.нар. \"Преговорен екип на СДС\", избран с решение на Националния съвет, за да сондира мненията на структурите за коалиционната политика на \"сините\" беше оповестено, че Лукарски и главният секретар на СДС Филип Кирев се опитали да изключат близо една четвърт от областните структури, като ги обвинили, че не са си плащат членския внос. В писмото се казваше още, че Кирев си е подал оставката още през март 2017 г. и затова е нелегитимен член на Националния изпълнителен съвет и Националния съвет на партията. Според преговорния екип двамата \"в пристъп на отчаяние прибягнаха до поредните апаратни фалшификации и трикове\", тъй като се очаква  на Националния съвет да бъде поискана оставката на Лукарски.  Областните структури на СДС в Хасково, Смолян, Разград, Ямбол и Кърджали изпратиха снимка на платените си вноски. На три от бележките се вижда, че като вносител е записан един и същи човек – Камен Караянев. Вижда се и, че всички платежни документи са от 30 и 31 март. Преговорният екип на СДС определя като \"позорен акт\" действията на Лукарски и Кирев. Петте структури са отчели членския си внос в срок и ще участват в предстоящия Национален съвет. \"Лукарски, докога ще си позволявате да унижавате структурите на Съюза на демократичните сили? Честит Ден на юриста\", пише още в позицията на преговорния екип.", "date": "2018.04.16", "title": "Обвинените, че не плащат членски внос структури на СДС, отговориха на Лукарски с документи"}
{"url": "https://www.dnevnik.bg/sviat/2018/04/16/3163846_kakvo_pokazvat_udarite_v_siriia_za_strategiiata_na/", "text": "Прецизно насочена и ограничена във военен план, операцията на САЩ срещу режима в Дамаск не хвърля светлина върху американската стратегия в Сирия и не обещава изход от дипломатическата безизходица във все по-сложната обстановка след седем години война. \"Мисията е изпълнена\", доволно констатира в събота Доналд Тръмп часове след като тържествено бе анонсирал \"прецизни удари\" в отговор на атаката от 7 април в град Дума, където според американските обвинения Башар Асад е бомбардирал цивилни с отровни газове - зарин и хлор.  Вашингтон специално изтъква, че американският президент е \"успял да формира (...) коалиция\" с \"други две постоянни членки на Съвета за сигурност на ООН\" - Франция и Великобритания. В случая става дума за \"съюзнически отговор\", подчертава висш американски служител, пожелал анонимност, \"за разлика от самостоятелните действия на САЩ преди година\", когато Доналд Тръмп за пръв път даде заповед за удари след извършена тогава химическа атака. Независимо от медийния отзвук обаче \"мисията\" всъщност бе пределно ограничена; предшестваха я едноседмични закани и оживени пазарлъци, породили спекулации за възможни офанзиви от съвсем друг мащаб. \"Всички цели бяха тясно и недвусмислено свързани с производството и складирането на химически оръжия\", \"средствата за доставката им не бяха засегнати\", увери пред АФП Файсал Итани, изследовател от вашингтонския мозъчен център Атлантически съвет. \"Има опасност Асад да възприеме тези удари като послание в смисъл: \"Нямаш право на химически атаки, но всичко друго е позволено, давай смело\", смята той. Защото САЩ заявиха ясно, че с изключение на тази задача нямат намерение да се месят в конфликта между бунтовниците и сирийската власт, подкрепяна от Русия и Иран. \"Стратегията ни в Сирия остава без промени\",  отсече в събота  американският посланик в ООН Ники Хейли. \"Каква стратегия\" - сякаш отвръщат в хор повечето американски експерти. Мирният процес - \"блокиран\" Преценил като \"легитимни\" ударите, нанесени през уикенда, президентът на Съвета за международни отношения Ричард Хас констатира обаче в \"Туитър\", че \"няма видими промени в американската политика спрямо Сирия\". \"Американците не са действали с цел да отслабят режима\", уверява уважаваният бивш дипломат. Друг бивш служител на Държавния департамент - Никълъс Бърнс, призовава \"да се запази присъствието на американски сили на Север\", изправени срещу джихадистката групировка \"Ислямска държава\", и да бъде създадена \"американско-арабско-европейска дипломатическа коалиция\", която \"да контрира отрицателното влияние на тройката Русия - Иран - Сирия\". Американската \"стратегия\" бе представена официално през януари от Рекс Тилърсън, тогава държавен секретар на Доналд Тръмп. Тя предвиждаше трайно присъствие на войски от САЩ в Сирия с цел борба срещу ИД, но и с две допълнителни задачи: да съдействат за оттеглянето на Башар Асад и да парират влиянието на Иран. Накратко, документът предупреждаваше, че изтеглянето на американските сили би създало вакуум, добре дошъл и за сирийския президент, и за експанзионистичните кроежи на Техеран. Служителите от администрацията все още се позовават на тази реч, но президентът Тръмп, уволнил междувременно Рекс Тилърсън, поднесе наскоро изненада, като изрази желание САЩ бързо да напуснат Сирия, но под натиска на своите съветници и съюзници в крайна сметка не определи график за изтегляне. \"След новите удари Тръмп не повтори \"тръгваме си веднага, щом борбата с ИД приключи, а тя скоро ще приключи\", отбелязва Файсал Итани. \"Значи оставаме още малко, но това всъщност не е стратегия за Сирия, а само елемент от сирийския конфликт\", казва той. Освен споменатото по-горе американската администрация посочва само, че е решена да придвижи напред женевския мирен процес под егидата на ООН. Същевременно признава, че той е \"изцяло блокиран\", по думите на висш служител от САЩ, който хвърля отговорността върху сирийския режим, \"отказващ да участва в разговорите\", и върху руснаците, \"които не пожелаха достатъчно да натиснат\" Дамаск. \"Щом заявяваш открито, както прави сегашната администрация, че \"всъщност не ни интересува войната\" между Асад и бунтовниците, значи разполагаш с твърде малко средства за натиск\", заключава със съжаление експертът на Атлантическия съвет. Затова според него днес е \"по-малко вероятно от всякога\" да бъде спасен от безизходицата женевският процес. /БТА", "date": "2018.04.16", "title": "Какво показват ударите в Сирия за стратегията на САЩ"}
{"url": "https://www.dnevnik.bg/bulgaria/2018/04/16/3163949_ostava_v_aresta_jenata_obvinena_za_katastrofata_s_6/", "text": "Окръжният съд реши да остави в ареста Цвета Таскова, обвинена за причинаване на катастрофата на магистрала \"Тракия\", при която на 13 април загинаха шестима души и над 20 бяха ранени, съобщи БТА. Според съда Таскова не е появила необходимата отговорност на пътя, а обвинението касае тежко престъпление, за което предвиденото наказание е над 5 години затвор. Таскова е на 29 г. Според прокуратурата експертизата е показала, че колата, която Таскова е управлявала, е технически изправна. Обяснението за катастрофата е, че леката кола се е допряла до автобуса и той е излязъл от платното. ", "date": "2018.04.16", "title": "Остава в ареста жената, обвинена за катастрофата с 6 загинали на \"Тракия\""}
{"url": "https://www.dnevnik.bg/razvlechenie/2018/04/16/3163395_fotogaleriia_zashto_da_pazim_izhodite_na_zatvora_kato/", "text": "Дневник\" представя редакторския подбор сред най-препоръчваните комикси от изминалата седмица. Препоръчванията са засечени в 16 часа на 15 април.", "date": "2018.04.16", "title": "Фотогалерия: Защо да пазим изходите на затвора, като те бягат през входа, и още препоръчвани комикси"}
{"url": "https://www.dnevnik.bg/sviat/2018/04/16/3162911_borisov_produljava_v_prishtina_razgovorite_za_krizata/", "text": "Отношенията със Сърбия и перспективите за евроинтеграция се очаква да бъдат сред темите в срещите на премиера Бойко Борисов, който днес е в Прищина - само месец преди срещата на върха на Европейския съюз и Западните Балкани в София на 17 май, на която именно заради участието на Косово европейски лидери и сръбското ръководство не са решили дали ще дойдат. Официалната информация от пресслужбата на Министерския съвет изброява в дневния ред на срещите на Борисов и министъра на отбраната Красимир Каракачанов \"възможности за задълбзаочаване на евноинтеграцията\", \"гарантиране на мира и сигурността в региона\" и \"проекти за  инфраструктурна и дигитална свързаност  между шестте балкански страни и Европейския съюз.\" Освен с президента Хашим Тачи премиерът ще разговаря с косовския си колега Рамуш Харадинай и с ръководителя на делегацията на ЕС в Косово  Наталия Апостолова . Повечето от тези теми са деликатни, защото са пряко свързани със  скорошното напрежение  между Белград и Прищина и с разнобоя в  ЕС и на Западните Балкани  за срещата на върха в София. Въпреки това Борисов беше оптимист след  разговора си със сръбския президент  Александър Вучич в Мостар на 10 април и изрази надежда, че проблемите могат да се решат. Неофициална информация отпреди разговорите на Борисов и Вучич в Мостар сочеше, че именно напрежението между Белград и Прищина ще е главната им тема на разговор. Макар признаването на независимо Косово формално да не е условие за членството на Сърбия в ЕС, представители  и на Брюксел , и на страни членки призовават най-малкото за стъпки към нормализация, някои -  дори за признаване . \"Не зависи само от нас\" Докато Борисов е в Прищина, сръбският държавен глава води \"важни разговори\", които преди две седмици обяви, че трябва да се случат, преди Сърбия да реши дали ще участва на срещата в София. Първата според собствените му думи беше с Борисов в Мостар (той очерта \"важния\" период като времето от 10 април нататък, а той се срещна с българския премиер именно на тази дата). Последваха разговори с френския министър за Европа и външните работи Жан-Ив льо Дриан, а после - с  германския канцлер Ангела Меркел  в Берлин (второто му посещение там за 2 месеца), където Меркел поиска Белград да участва на 17 май, а се очаква и разговор с върховния представител на ЕС Федерика Могерини по-късно през месеца. Дни след като предупреди, че Сърбия не очаква \"прекалено добри новини\" от срещата в София, Вучич каза в Берлин, цитиран от агенция \"Бета\" и телевизия N1, че за трайно решение е нужно съгласие от \"великите сили\" - Франция, Германия, а и целия ЕС, Турция, Русия, а и Китай да бъде уведомен. \"Преди вярвах, че е по-лесно сърби и албанци сами да разговарят, но ми е ясно, че това не зависи само от нас.\" \"Решението за Косово и Метохия няма да е добро, казвам ви го, но компромисът значи всички да сме по малко недоволни,\" каза още Вучич. Почти същата фраза повтаряше македонският външен министър Никола Димитров в  седмиците преди подписването  на Договора за добросъседство с България. Попитан каква цена е готова да плати Сърбия, когато става въпрос за Косово, Вучич обясни, че не разбира какво означава това, тъй като стабилността няма цена. \"Казах, че доверието ми в нея е неограничено\", обясни още Вучич за отношенията си с Меркел. На посещение в Белград в този период беше гръцкият външен министър Никос Коциас,  за да обсъди  (Атина също не признава Косово) с президента и с колегата си Ивица Дачич \"двустранното сътрудничество, Западните Балкани и европейската перспектива\" (Атина също не признава независимо Косово). \"Другата страна\" Борисов също така говори с Тачи по телефона във вторник - малко след срещата си с Вучич в Мостар. Според съобщението, което беше разпространено тогава от Министерския съвет, Тачи е уверил, че ще съдейства както за срещата на върха, така и за диалога между Прищина и Белград. Косовските власти пък увериха, че Тачи е подчертал решимостта на Прищина  да не започва никакви конфликти  или въоръжени атаки. След разговора Тачи написа във \"Фейсбук\", че срещата ще е \"нова възможост да се подобрят отношенията с ЕС\". Това не е първият случай напоследък, при който Борисов дава заявки, че търси \"двете страни\" в балкански конфликти. Същото направи в разговорите си по телефона със сръбския премиер Ана Бърнабич  и Тачи  след убийството на сръбския косовски лидер  Оливер Иванович  в началото на годината. Премиерът избра този подход и след като обяви намерение за задочно посредничество между бошняци и хървати в Босна и Херцеговина в спора им за изборната реформа. В Мостар миналата седмица той  обсъди темата с едната страна  и каза, че в София, при посещението на босненския премиер Денис Звиздич, ще направи това и с \"другата\", макар в изявленията на двамата след срещата им вотът  изобщо да не беше споменат .", "date": "2018.04.16", "title": "Борисов продължава в Прищина разговорите за кризата с Косово"}
{"url": "https://www.dnevnik.bg/bulgaria/2018/04/16/3163371_temperaturite_se_ponijavat_s_nachaloto_na_novata/", "text": "Днес от запад облачността ще се снишава и в следобедните часове на места в Западна България ще превали слаб дъжд. През нощта срещу вторник ще превали и в централните райони на страната. Вятърът ще е слаб, в Източна България - до умерен от югоизток. Минималните температури ще са между 8 и 13 градуса, дневните ще се понижат и ще са предимно между 19 и 24 градуса, по Черноморието 11 - 12 градуса. Атмосферното налягане ще се понижава, но ще остане малко по-високо от средното за месеца. Над Черноморието ще има разкъсана облачност, значителна в сутрешните часове. Ще духа до умерен вятър от изток-югоизток. Максималната температура на въздуха ще е 11 -12 градуса, колкото е и температурата на морската вода. Вълнението на морето ще се усили до 3 бала. В планините ще има значителна облачност и на места в масивите от Западна България ще превали. Ще духа умерен югоизточен, по високите върхове на Рила и Пирин - до силен южен вятър. Максимална температура на 1200 метра - около 16 градуса, на 2000 метра - около 8 градуса.", "date": "2018.04.16", "title": "Температурите се понижават с началото на новата седмица"}
{"url": "https://www.dnevnik.bg/sport/2018/04/16/3163517_junisaikul_strast_i_umenie_na_edno_kolelo/", "text": "Карането на велосипед е умение, което се придобива в детството и остава интуитивно заучено в съзнанието ни. Малцина обаче са тези, които са предприели предизвикателството да управляват едноколесен велосипед. Изпълняван предимно от циркови артисти, юнисайнклингът изисква баланс, координация и издръжливост. Той е сравнително нов спорт, като има собствена международна федерация от 1985 г. Не е известно кога или къде се е зародило движението, но според историците за прародител може да се приеме велосипедът на Юджийн Майер. През 70-те и 80-те години на XIX в. двуколесното му превозно средство става хит в Европа заради огромното предно и малкото задно колело. По-късно някои циркови артисти забелязват, че биха могли да управляват велосипеда и без помощната задна гума. Те установяват, че могат да поддържат баланс чрез педалиране само с помощта на главното колело. В днешни дни карането на велосипед с една гума е по-скоро хоби и се практикува за удоволствие. \"Много малко хора го практикуват като професионално занимание. Повечето хора, които го правят, са артисти или работят в цирка, но е трудно да се издържаш с каране на едноколесен велосипед\", разказа пред \"Дневник\" Кати Бол, която е член на международната юнисайнклинг група  . Германката беше в България за откриването на \"София юнисайкъл клуб\", което се състоя през уикенда в Южния парк. Събитието беше част от инициативите на \"София 2018 - европейска столица на спорта\", а в него участваха още няколко световни и европейски шампиони от  Адриен Делекро, Пиер Стърни и Райън Олферс.  Бол разказа, че е започнала да кара едноколесен велосипед, защото повечето й приятели са се занимавали с това. Според нея обкръжаваща среда е от ключово значение за запалването на интереса на младежите към юнисайклинга. \"Забавното е, че дори и след 20 години имаш поле за развитие и виждаш, че можеш да правиш неща, които не си могъл преди. Процесът никога не спира, така че винаги се измислят нови трикове. Забавно е, когато направиш изпълнение, което е измислено от теб\", заяви Бол. Най-голям интерес към юнисайклинга има във Франция, Германия, Япония, САЩ, Нова Зеландия и някои страни в Южна Америка, като повечето клубове по света са част от циркови трупи. \"Юнисайклинг движението е приятелски настроено и се практикува навсякъде по света. Отиваш някъде и винаги има по някой ентусиаст\", каза Бол. Германката допълни, че няма закони, които да забраняват карането на едноколесен велосипед на определени места. \"Много хора го приемат за велосипед. Можеш да го караш по велоалеите, но ти е позволено и да се движиш свободно навсякъде. Понякога полицаите ни спират, защото не разбират какво правим.\" Юнисайклингът има много разновидности, като най-известните спортни дисциплини са трайълс (прескачане на предмети), рейс (най-бързо изминаване на определена дистанция), мюни (екстремно каране по наклон), както и баскетбол, хокей и хандбал върху едноколесен велосипед. Фрийстайлът пък е предпочитан от любителите на акробатични изпълнения, които са оценявани от експертно жури. \"Дисциплината фрийстайл е по средата между спорта и изкуството. Имаме костюми и правим изпълнения под съпровода на музика, което забавлява и самата публика.\" \"Половината от членовете на журито оценяват артистичността, а другите - техническото изпълнение. Ако например паднеш от колелото, това е лошо за презентацията ти. Но е чудесно, ако настроиш триковете си по музиката. Изражението ти също има голямо значение\", каза Бол. Едноколесните велосипеди във всяка дисциплина са различни. Докато при фрийстайла и трайълса диаметърът на колелото е около 50 см, при състезанията за изминаване на определена дистанция е близо 66 см, за да генерира по-висока скорост. Някои велосипеди са оборудвани със скорости и спирачки. В България карането на едноколесен велосипед все още e сравнително непознато занимание. В столицата има такъв клуб (Sofia Unicycle Club & Mini Art Foundation), който си е поставил за цел да популяризира спорта в страната. \"В бъдеще се надявам, че ще има повече хора, които да практикуват спорта. Това е спорт със светло бъдеще, защото е забавно и винаги можеш да развиеш способностите си. В София също има такъв клуб и дано други градове по света да бъдат отворени към идеята за популяризиране на спорта\", каза още Бол.", "date": "2018.04.16", "title": "Юнисайкъл – страст и умение на едно колело"}
{"url": "https://www.dnevnik.bg/bulgaria/2018/04/16/3163407_postoianna_miarka_na_zadurjane_shte_iskat_za/", "text": "Днес ще бъде искана постоянна мярка на задържане на жената, шофирала лекия автомобил по време на тежката катастрофа на автомагистрала \"Тракия\". Тя беше задържана първо за 24 часа, а впоследствие за 72 часа. За прокурорското решение съобщи ден след инцидента наблюдаващият прокурор Мирослав Ангелов. При  катастрофата  общо 26 души бяха ранени, а други шестима загубиха живота си. Прокурорът обясни и и мотивите за решението си за постоянна мярка за задържане, като се позова на проверката по случая на специален брифинг. От експертизата стана ясно, че лекият автомобил, който е влязъл в съприкосновение с автобуса, няма техническа неизправност.  Той уточни, че задържаната жена е на 29 години и е от Плевен. \"За мен беше важно да разбера дали пътнотранспортното произшествие не се дължи на повреда – т.е. тя да няма вина за това. \"След като няма техническа повреда в автомобила, приемам, че е бил изправен и пътнотранспортното произшествие се дължи на нейни субективни действия, което е причина за него.\" Пътникът с нея е разпитан и би трябвало да е освободен. Правена е и проба за наркотици и също е отрицателна.  \"Възможно е автомобилът да е ударил предната лява гума на автобуса, така че да го завърти надясно\", обясни Ангелов и добави, че след това автобусът неминуемо е отишъл в канавката, каквото и да е искал да направи водачът на автобуса. По думите му товарът и пътниците са били разпределени равномерно. Той уточни, че засега няма друга хипотеза за друг участник в пътнотранспортното произшествие. \"Възможно е да излезе, но най-вероятно няма. Възможно е да има техническа неизправност на автобуса. Експертизата обаче ще се забави, тъй като сега е готова само за автомобила. Възможни са няколко версии в зависимост от мястото на удара\", каза още Мирослав Ангелов. 26 свидетели са разпитани, бройката е възможно да е нараснала. Направени са проби за алкохол на водачите на двете превозни средства и те са отрицателни. Взети са мерки да бъде запазен багажът на пострадалите.  Иззет е огромен обем документация от фирмата, свързана с досието на автобуса. Той е нов, на около година и няколко месеца, както и трудов договор на водача, дежурства. Разпитан е важен свидетел пред съдия. Извършено е освидетелстване на водачите от лекия автомобил. Изготвени са съдебномедицински експертизи от 6 аутопсии.  По думите му са взети справки на двамата водачи. \"И двамата имат провинения. Водачката на лекия автомобил има тежко провинение, свързано с употреба на алкохол, отпреди около две години. Другият водач е бил с леки провинения. Лекият автомобил не е с техническа неизправност.  \"С оглед на това взех решение шофьорът на лекия автомобил ще бъде задържана за 72 часа и в понеделник ще бъде искана постоянна мярка за задържане. Повдигнато ѝ е обвинение за причиняване на пътнотранспортно произшествие с повече от 2 жертви, в случая на 6 лица, както и още пострадали\", каза още той. Известно е, че е имало граждани, които са били преки очевидци на инцидента - наблюдаващият прокурор ги призовава да се обадят на дежурен телефон 0886 88 25 31. \"Важно е да разберем истината, а тя най-лесно ще излезе, когато получим преки непосредствени показания от лица, които са били преки свидетели на инцидента. Разчитам на гражданите, които могат да помогнат\", заяви прокурор Ангелов. ", "date": "2018.04.16", "title": "Прокуратурата ще иска постоянен арест за причинилата катастрофата на \"Тракия\""}
{"url": "https://www.dnevnik.bg/analizi/2018/04/16/3163409_proletta_doide_i_durjavata_pak_obiavi_voina_-_na/", "text": "Дойде пролетта и се захвана пролетната офанзива срещу българската природа. Забелязали ли сте, че министерствата, натоварени с опазване и стопанисване на природата, й обявяват война два пъти годишно: зимна кампания и пролетна такава? Зимните кампании досега включваха бойни действия като разораването на дюните край Несебър на 2 януари 2013 г. (\"Дюнигейт\") и по-неотдавна решението на правителството от 28 декември 2017 г. за предаването на още територии от Пирин в ръцете на Цеко Минев. Пролетните бойни действия на властта против природата са като правило по-зрелищни. Започнали със свалянето на защитата на парк \"Пирин\" през 2008 г., те продължиха с префасонирането на Закона за горите в угода на Цеко Минев (2012 г.), заливането на \"небетон\" върху \"недюни\" в плажа \"Корал\" по Великден 2015-а и пр. Пролет е и министерствата, действащи като авангард на държавната война срещу природата, се раздвижиха. Да видим първо кои са тези министерства и какво им е зададено като мисия. В страницата на Министерството на околната среда и водите (МОСВ) мисията доскоро плуваше горе под главата. Беше първото нещо, което човек прочиташе при отварянето на сайта. При управлението на Нено Димов – който, напомням, публикува цяла книга, в която \"доказва\", че природозащитниците са едни лоши и продажни левичари – мисия на МОСВ вече не плува горе под главата на страницата. Няма такава. Защо? Защото мисията гласи следното (Димов я е махнал от първа страница, но тя продължава да е скрита в различните текстове вътре): \"...управлението, контролът и опазването на биологичното разнообразие и защитените природни територии\". Ще рече: и особено – защитените със закон територии. Другото бойно подразделение, ползвано от държавата за война срещу природата, е Министерството на земеделието, храните и горите (МЗХГ). Тези са онези, които се занимават с гората. На страницата на министерството \"мисия\" няма; няма и в документите вътре. Не е ясно, за какво получават заплата аграрните, хранителните и горските чиновници. В Изпълнителната агенция по горите мисия също няма. Някакво обяснение за това какво следва да върши тази агенция все пак намираме в онзиденшната приветствена реч на шефа Гогов към подчинени по повод Седмицата на гората: \"Повишен е интересът на обществото към процесите в горите... В тази връзка е и нашата активна дейност със съседни държави... както и държавите, членки на Европейския съюз, защото ни обединяват общи стратегически цели и интереси в опазването на това световно наследство. Наследство, което ще завещаем на децата ни ... да предадем любовта и познанията си за гората, за да сме сигурни, че делото ни ще бъде продължено.\" Не е много, но все пак разбираме за бъдещите поколения Накратко: някакво природоопазване е вменено като задача и на МОСВ, и на МЗХГ. Което, разбира се, е само за заблуда на противника – природозащитници, граждани, данъкоплатци и подобни соросоиди, които \"се мотаят в краката\". Защото и двете министерства работят за друго: за предаването на общите наши природни ресурси в ръцете на близки им частни интереси. И двете тези министерства стартираха МОСВ например готви прекрояване на картата на защитените територии около Каварна, така щото плажът  да може да се превърне в гето като Слънчев бряг. А вече три години въпреки признанието на тогавашния екоминистър Василева, че всичко, построено на и около плаж  е напълно незаконно, МОСВ не прави нищо за събаряне на това всичко. Дори небетонът върху недюните си седи законсервиран в очакване на стартовата свирка за юруша. Може би тя ще прозвучи именно тази пролет... По-дейна в бойните действия засега е агенцията по горите. С гръм и трясък уволни дисциплинарно директора на  \", защото... вдигнал заплатите на служителите си със спестени от фонд \"Работна заплата\" средства. Не това, разбира се, е истинската причина – а това, че е пролет и трябва да бъде унищожена някаква природа. А уволненият Златаров се бореше и срещу незаконната \"Златна перла\", и срещу изсичането на самата Странджа. И щеше да се бори срещу предстоящото нашествие на булдозери в поверения му парк. Тук в бойните действия за унищожаването на българската природа се включва местен резервен корпус - община Царево, известна с партизанската си война от миналата година срещу плажуващите на \"Корал\". Обявен е нов общ устройствен план (ОУП) на община  (предния път той беше спрян с протести в София и съдебни дела, водени от местни хора). В този ОУП е предвидено на мястото на \"Златна перла\" да бъде построено ново вилно селище, а застроената територия в Синеморец и Резово да бъде удвоена. В   например ще бъде застроена цялата местност Поляните, раждайки още едно селище с размери, малко по-големи от сегашното село. Пред легендарния бар \"Кораба\" с изглед към устието на река Велека се задава още един пояс застрояване. Край на изпращането на слънцето над Странджа в края на деня с чаша нещо студено в ръка... От защитените територии на парк \"Странджа\", няма откъде другаде. Кой е натоварен със задачата да пази защитените територии? МОСВ на Нено Димов. Какво прави МОСВ по ОУП - Царево? Нищо. Според информацията, разпръсквана от местната власт, МОСВ само щяло да \"помага\" с този министър начело. За всеки случай местни кметове агитират местните да посрещат с вили и барикади \"зелените\", когато дойдат да гледат какво става... Тази точно офанзива е добре планирана като сериозна военна операция. Затова бе уволнен директорът на парк \"Странджа\" от шефа на горите Гогов - защото нямаше да даде от парка му да бъдат отхапвани нови земи. Новият директор, назначен спешно и без конкурс (т.е. беззаконно) - предполага се, че той ще подпише, каквото трябва. Пролетта дойде и държавата отново обяви война - на нашата природа и на нас самите. До лятото може и да спечелят войната, ако не правим нищо в отговор.", "date": "2018.04.16", "title": "Пролетта дойде и държавата пак обяви война - на природата и на нас самите"}
{"url": "https://www.dnevnik.bg/sviat/2018/04/16/3162708_organizaciiata_za_himicheski_orujiia_se_subira_zaradi/", "text": "Организацията за забрана на химически оръжия ще има две заседания тази седмица. В понеделник ОЗХО ще се събере заради съмненията за химическа атака в Сирия, а в сряда - заради отравянето на бившия руски разузнавач Сергей Скрипал и дъщеря му Юлия Скрипал. В събота екип от експерти на ОЗХО  пристигна в Сирия , за да изследва информацията за химическа атака в град Дума, който доскоро беше под контрола на въоръжени групи, сражаващи се срещу президента Башар Асад. Те трябва да установят дали данните на активисти, свързали евентуалната химическа атака с режима на Асад, отговарят на действителността. Информацията за инцидента изостри напрежението заради риска от американски удари срещу Сирия. База в страната беше атакувана и миналата седмица - в атака, свързвана от Дамаск и Москва и американски представители с Израел. Американският президент Доналд Тръмп даде сигнал, че е готов да предприеме мерки след информацията, и дори  се закани на Русия заради готовността ѝ  да спира американски удари, но после обяви, че не знае кога ще последва евентуално ракетно нападение. Според Москва химическата атака е  измислена като претекст  за нападение срещу Сирия. Срещата в сряда, насрочена за 11 ч. българско време, следва доклад на ОЗХО, независимо изготвен от британския, според който веществото, използвано за отравянето на Сергей и Юлия Скрипал, действително е от  т. нар. група \"Новичок\"  - сбор от нервнопаралитични вещества, разработени в тайна програма на Съветския съюз. ОЗХО обаче не се ангажира с източника на използваната субстанция. В отговор Русия, която каза, че ще разгледа доклада (текстът му не е публично достъпен), нападна Великобритания, след като Юлия Скрипал отказа контакт с руски дипломати чрез изявление. Външното министерство в Москва тогава обяви, че двамата засегнати от акатата вероятно са  държани от британските власти  като заложници. Ден по-късно британски медии съобщиха, че Скрипал може да е бил шпиониран от руското разузнаване в продължение на години, а Москва възрази, че тези обвинения е трябвало да се отправят директно към руските власти.", "date": "2018.04.16", "title": "Организацията за химически оръжия се събира заради Сирия и Скрипал тази седмица"}
{"url": "https://www.dnevnik.bg/tehnologii/2018/04/16/3163403_nasa_pravi_dnes_poredna_krachka_kum_otkrivaneto_na/", "text": "Днес американската космическа агенция НАСА извежда в откритото пространство телескопа TESS (Transiting Exoplanet Survey Satellite). Неговата работа ще е да търси екзопланети около най-близките до Слънчевата система звезди.  Новият телескоп на НАСА ще се съсредоточи в откриването на скални планети, на които може да има условия за живот. TESS ще определя размера и масата им, а с помощта на  телескопа \"Джеймс Уеб\" , който ще замести \"Хъбъл\" догодина, ще могат да се проучат атмосферите на новооткритите планети. Очаква се TESS да проучи около 200 хиляди от най-ярките звезди в близост до Слънцето, след което ще изследва планетната им система. Мисията на НАСА е да продължи труда на предшественика на TESS - космическия телескоп \"Кеплер\". С негова помощ бяха документирани повечето от общо над 3500-те екзопланети,  открити през последните 20 години. Новият телескоп е оборудван с четири специални камери. Той е с размери на хладилник, но това няма да му пречи да изследва значително по-голяма част от Космоса в сравнение с \"Кеплер\". Уредът ще използва метод за откриване, известен като транзитна фотометрия. Съществена част от вниманието на TESS ще e насочена към малките и студени звезди, известни като червени джуджета. Вероятността около тях да има скалисти планети с размерите на Земята е по-голяма. Освен това, тъй като червените джуджета са дребни и планетите им орбитират в по-голяма близост, отколкото Земята около Слънцето, техните транзити са по-ясно изразени. До последно метеоролозите прогнозират добро време за изстрелването в Космоса на телескопа. Той трябва да бъде изведен в орбита на борда на ракета SpaceX Falcon 9 около полунощ тази вечер.", "date": "2018.04.16", "title": "НАСА прави днес поредна крачка към откриването на нови места за живот"}
{"url": "https://www.dnevnik.bg/photos/2018/04/16/3162998_fotogaleriia_festivalut_na_vodata_v_bankok/", "text": "Започна традиционният фестивал на водата ''Сонгкран'' в Банкок, Тайланд. Тридневният фестивал бележи началото на будистката Нова година.", "date": "2018.04.16", "title": "Фотогалерия: Фестивалът на водата в Банкок"}
{"url": "https://www.dnevnik.bg/sport/2018/04/16/3163526_klivland_zapochna_pleiofite_v_nba_s_katastrofalna/", "text": "Шампионът на Източната конференция \"Кливланд кавалиърс\" започна с катастрофална загуба плейофите в Националната баскетболна асоциация (НБА). \"Кавалерите\" изиграха един от най-слабите си мачове в директните елиминации след завръщането на Леброн Джеймс и бяха разгромени у дома от \"Индиана пейсърс\" с 80:98. Мачът започна кошмарно за \"Кливланд\", който след 4:4 допусна 14 безответни точки и се озова в тежка ситуация само след седем минути и половина игра. Пропадането на домакините продължи с пълна сила и разликата се увеличи до 20 точки при 30:10. Първата четвърт приключи при 33:14 за \"Индиана\". \"Кливланд\" успя да се събуди в началото на втората част и да намали пасива си до 11 точки при 23:34. \"Индиана\" обаче бързо си върна контрола върху мача и успяваше да поддържа разликата около 15-20 точки. Краят на първото полувреме дойде при 55:38. След като в началото на третата четвърт позволи да се стигне до най-голямата разлика в двубоя - 23 точки, \"Кливланд\" най-накрая успя да напипа верния ритъм и със силна серия в края да намали изоставането си до осем точки при 65:73. Устремът на \"кавалерите\" обаче беше спрян още на старта на последната част след няколко отлични стрелби на Виктор Оладипо, Боян Богданович и Домантас Сабонис. Те увеличиха разликата до 17 точки при 88:71 и \"Индиана\" нямаше проблем да задържи комфортния си аванс до края. Оладипо беше звездата на вечерта с 32 точки, шест борби, четири асистенции, четири откраднати топки и един чадър. Той вкара 11 от 19-те си стрелби от игра, включително шест тройки от девет опита, а освен това се отличи със солидна игра в защита. Центърът Майлс Търнър добави 16 точки и осем борби. Богданович пропусна 12 от 17-те си стрелби от игра, но успя да помогне с 15. Ланс Стивънсън се включи от пейката с 12 точки и добра игра в защита срещу Леброн Джеймс. Джеймс, който изненадващо не отправи нито един изстрел към коша в първите десет минути, успя да запише трипъл-дабъл - 24 точки, 12 асистенции и 10 борби. Той пропусна всичките си четири опита от тройката и общо десет от 17-те си стрелби, като добави и четири грешки. Неговите съотборници обаче се представиха далеч по-слабо. Останалите четирима титуляри - Кевин Лав (9), Родни Худ (9), Джордж Хил (7) и Джеф Грийн (0) - вкараха само 25 точки, като комбинираха 20 пропуска от 30 стрелби. Джордан Кларксън също не се представи добре и завърши с шест точки, а Хосе Калдерон и Кайл Корвър записаха по три пропуска от три стрелби за краткото си време на игрището. Джей Ар Смит с 15 точки и Лари Нанс с 10 бяха единствените на малко по-високо ниво извън Джеймс. \"Индиана\" записа четвърта победа от пет мача с \"Кливланд\" през този сезон и втора като гост след успеха със 124:107 в първия им двубой в шампионата, който се игра в началото на ноември. Вторият мач от серията отново е в Охайо - на 19 април от 2.00 ч. След това двата отбора се местят за две срещи в Индианаполис. Още три мача се изиграха във втория ден от плейофите в НБА. \"Бостън селтикс\", който завърши втори на изток в редовния сезон, постигна много инфарктна домакинска победа срещу \"Милуоки бъкс\" със 113:107 след продължения. \"Келтите\" водеха с три точки преди последните 11 секунди на редовното време, но \"елените\" изравниха с тройка на Малкълм Брогдън. Половин половина преди края и Тери Розиър отбеляза от далечно разстояние, за да доближи домакините до победата при 99:96. Крис Мидълтън обаче успя да прати мача в продължение с изключително изпълнение от 11 метра със сирената. \"Милуоки\" започна добре в продължението и след няколко отлични отигравания на Янис Андетокумбо поведе със 105:104 след първите две минути. \"Бостън\" обаче заздрави защитата и не позволи на \"елените\" да вкарат нито един кош от игра в оставащите три минути. Ал Хорфорд беше най-полезен за победителите с 24 точки, 12 борби, четири асистенции, три чадъра и две откраднати топки. Розиър завърши с 21 точки, Маркиф Морис се включи силно от пейката с 21, Джейлън Браун добави 20, а Джейсън Тейтъм се отчете с 19 точки, десет борби, четири асистенции и три откраднати топки. За \"Милуоки\" Андетокумбо записа 35 точки, 13 борби, седем асистенции и три откраднати топки. Мидълтън вкара пет тройки от седем опита и завърши с 31 точки. Брогдън направи солидно включване от пейката с 16 точки, четири борби и три асистенции. Ерик Бледсоу беше голямото разочарование в състава на гостите. Той пропусна осем от 12-те си стрелби, направи пет грешки, а накрая напусна игрището за шест лични нарушения. Лидерът в Западната конференция след редовния сезон \"Хюстън рокетс\" срещна неочаквано големи трудности срещу \"Минесота тимбъруулвс\" у дома, но успя да стартира плейофите с победа - 104:101. \"Ракетите\" няколко пъти губеха аванс от 10-11 точки и дори се оказаха догонващи при 85:86. Джеймс Хардън обаче не позволи да се стигне до изненадваща загуба на един от двата суперфаворита за титлата, след като отбеляза 12 от 44-те си точки в последната четвърт. Най-добрият реализатор в редовния сезон отбеляза седем тройки от 12 опита и общо 15 от 26-те си стрелби, като добави осем асистенции и четири борби. Центърът Клинт Капела също се представи много силно - 24 точки след 10 коша от 15 стрелби плюс 12 борби и три чадъра. Неубедителното представяне на Крис Пол, Ерик Гордън, Тревор Ариза и Пи Джей Тъкър даде шанс на \"Минесота\", но гостите не се възползваха. Андрю Уигинс беше най-резултатен за \"горските вълци\" с 18 точки, а още четирима завършиха с двуцифрен точков актив - Дерик Роуз с 16, Джеф Тийг и Джамал Крофърд с по 15 и Джими Бътлър с 13. Карл-Антъни Таунс имаше много тиха вечер и вкара едва осем точки. В последната среща \"Оклахома сити тъндър\" победи \"Юта джаз\" със 116:108 като домакин. Ударното нападение на \"гръмотевиците\" се развихри срещу една от най-добрите защити в лигата, а над всички беше Пол Джордж с осем тройки от 11 опита и общо 36 точки. Ръсел Уестрбук добави 29 точки, 13 борби и осем асистенции, а Кармело Антъни се отчете с 15 точки. Новобранецът Донован Мичъл отново беше големият лидер на \"Юта\" - 27 точки, десет борби, три асистенции и две откраднати топки. Неговите усилия в атака обаче се оказаха недостатъчни.", "date": "2018.04.16", "title": "\"Кливланд\" започна плейофите в НБА с катастрофална загуба"}
{"url": "https://www.dnevnik.bg/detski_dnevnik/2018/04/16/3163538_zapochva_kampaniiata_za_priem_na_purvoklasnici_v_sofiia/", "text": "Започва  кампанията за прием на документи за първи клас  в София, съобщи БНТ. Срокът е до 16 май. Според новата наредба за прием в първи клас най-голям шанс да бъдат приети ще имат децата, живели в района на училището през последните 3 години. Повече точки носят и братя или сестри, които учат в желаното училище. Напред в класирането са и деца с трайни увреждания, с починали родители, от многодетни и приемни семейства. Деца, завършили подготвителна група в училището или които живеят в граничен на училището район, също получават по-висок шанс за прием. \"Единната система за прием в първи клас за град като София няма как да удовлетвори всекиго, но тя се приема на база всеобщата нужда на града\", коментира пред БНТ заместник-кметът на София Тодор Чобанов. По думите му 7-8 училища ще са по-натоварени при приема, но ще има и такива, където ще останат свободни места. \"Няма как да няма общо правило. Там, където има уседналост, се приемат най-бързо децата, за да може родителят да ги води в района, в който живее. Идеята е да натоварим равномерно образователната мрежа и детето да не пътува рано сутрин\", каза Чобанов. \"Адресът на майката е адресът на детето, водещият родител е майката. Затова и той е водещ в законодателството\", обясни той. По думите му дори да не са приети в най-желаното училище, децата ще идат в други учебни заведения, където бройките няма да са заети. За улеснение на приема най-вероятно след две години ще има софтуер, който ще извършва класирането. \"Това ще позволи използването на съвременната система за картиране и ще е доста по-справедливо определянето на това коя сграда в кой район се намира\", добави зам.-кметът на София. Чобанов определи критерия за месторабота на родителите доста рисков, защото много родители успяват да си изфабрикуват документ за работно място, в което не работят.", "date": "2018.04.16", "title": "Започва кампанията за прием на първокласници в София"}
{"url": "https://www.dnevnik.bg/evropa/2018/04/16/3163537_siriia_rusiia_turciia_i_feisbuk_-_kakvo_shte_obsujdat/", "text": "Европейският парламент ще обсъди на пленарно заседание тази седмица  положението в Сирия , Русия и Турция, както и злоупотребите с лични данни,  допуснати от \"Фейсбук\" . Тази вечер се очаква парламентарната комисия по бюджетен контрол да обсъди подготовката на резолюцията, свързана с  назначението на генералния секретар на Европейската комисия Мартин Зелмайер . Очаква се Европарламентът да препоръча въвеждане на допълнителни правила за защита на \"духа\" на разпоредбите за назначенията на високи постове в Европейската комисия. В навечерието на гласуването на документа председателят на парламентарната комисия Ингеборг Гресле съобщи, че не подкрепя призива Зелмайер да се оттегли. Евродепутатите ще обсъдят въпроса отново в сряда. Утре президентът на Франция Еманюел Макрон ще говори пред евродепутатите за бъдещето на Европа. Европейският парламент ще обсъди положението в Сирия и Русия, въпроса със задържаните от Турция гръцки граничари, както и изгледите за мир на Корейския полуостров. В сряда Европарламентът ще разисква злоупотребата от \"Кембридж аналитика\" с лични данни от потребители на \"Фейсбук\". Депутатите  поканиха изпълнителния директор на Фейсбук Марк Зукърбърг да пътува до Страсбург , за да свидетелства за отражението на този случай върху европейските потребители. В същия ден се очаква да бъдат потвърдени датите  за следващите избори  за евродепутати догодина. В четвъртък Европарламентът ще обсъди за втори път  убийството на словашкия журналист Ян Куцяк . Очаква се евродепутатите да приемат резолюция, в която призовават за независимо разследване и за повече защита на изобличителите. Приживе Куцяк  разследваше връзките  на италианската мафия с управляващите в Словакия. /БТА", "date": "2018.04.16", "title": "Сирия, Русия, Турция и \"Фейсбук\" - какво ще обсъждат евродепутатите тази седмица"}
{"url": "https://www.dnevnik.bg/sport/2018/04/16/3163535_grigor_dimitrov_zapochva_sezona_na_klei_s_mach_na/", "text": "Григор Димитров ще изиграе днес първия си мач на червени кортове за 2018 г. Българският тенисист и белгийският му партньор Давиф Гофен се изправят срещу французите Адриан Манарино и Фабрис Мартен в двубой от първия кръг в турнира на двойки в Монте Карло. Мачът е втори в програмата на корт №9 и ще започне около 15.00-15.30 ч. Преди това трябва да се изиграе още една среща от турнира на двойки - Пабло Куевас и Марсел Гранолерс срещу Дамир Джумхур и Айсам Куреши, които излизат на корта в 14.00 ч. Ако победят Манарино и Мартен, Димитров и Гофен ще срещнат във втория кръг поставените под №8 Иван Додиг от Хърватия и Раджив Рам от САЩ, които почват на старта. Днес Димитров ще разбере и първия си съперник в индивидуалната надпревара,  където е поставен под №4 . Българинът очаква победителя от мача между френския квалификант Пиер-Юг Ербер и Паоло Лоренци от Италия. Димитров попадна в половината на световния №1  Рафаел Надал, който ще преследва 11 титла от мастърса в Монте Карло. Първият поставен, когото българинът може да срещне, е №15 Алберт Рамос в третия кръг. В четвъртфиналите е възможен двубой с партньора му на двойки Давид Гофен. Световният №5 има да защитава само 200 точки за целия сезон на червени кортове. През 2017 г. той напусна турнирите в Маракеш, Монте Карло и Рим още след първия си мач, а в Мадрид и \"Ролан Гарос\" беше отстранен в третия кръг. \"Приключих сезона на твърди кортове малко по-рано, така че имах повече време за почивка и възстановяване на тялото. Мисля, че до момента върша правилните неща, и единственото, което мога да направя сега, е да изляза на корта и да се състезавам. Това е приоритет №1 за мен в момента - да спечеля няколко мача и да започна да се движа на клея по най-добрия начин, на който съм способен\", каза Димитров пред официалния сайт на АТП преди турнира в Монте Карло. ", "date": "2018.04.16", "title": "Григор Димитров започва сезона на клей с мач на двойки в Монте Карло"}
{"url": "https://www.dnevnik.bg/evropa/2018/04/16/3163541_hiliadi_protestiraha_v_berlin_zaradi_nedostig_na/", "text": "Около 13 000 берлинчани участваха в шествие и демонстративно разпънаха палатки вчера, за да призоват властите да се справят с недостига на жилища в германската столица, предаде ДПА. Протестиращите преминаха от \"Потсдамер плац\" до жилищния район Кройцберг. Акцията мина под надслова \"Съпротива - заедно срещу принудителните изгонвания и ненормалната ситуация с наемите\". Демонстрацията беше най-големият протест в Берлин от години заради ситуацията с жилищата. В подобните прояви през 2016 и 2017 г. се включваха само по неколкостотин души. Търсенето на недвижими имоти в Германия е огромно. В много градове, където богати клиенти от цял свят изкупуват жилища, имотният пазар е силно ограничен. Освен това Берлин става все по-популярен сред туристите и властите въведоха по-строги правила за интернет компаниите, които предлагат имоти под наем, като \"Еър Би Ен Би\". Много от берлинските протестиращи искат по-драстични промени в политиката в тази област, включително да бъдат спрени всички продажби на апартаменти. Други настояват за определяни на лимити, до които могат да бъдат увеличавани наемите от наемодателите. Кметът Михаел Мюлер от Германската социалдемократическа партия подкрепи акцията, но заяви, че градските власти са направили вече всичко възможно. \"Берлин изчерпа всички съществуващи правни възможности. Сега трябва да се намесят федералните власти\", каза той. Консерваторите от Християндемократическия съюз в областния парламент в Берлин отстояват мнението, че причината за проблема е прекалено малкият брой издавани разрешения за ново строителство. През 2016 г. в приютите за бездомни в Берлин са живеели около 30 000 души, два пъти повече в сравнение с година по-рано. При окончателните данни за 2017 г. се очаква те да са 50 000 и повече, заяви регионалният министър на труда и социалната политика на провинция Берлин Александър Фишер. /БТА", "date": "2018.04.16", "title": "Хиляди протестираха в Берлин заради недостиг на жилища"}
{"url": "https://www.dnevnik.bg/na_put/2018/04/16/3162790_nai-golemiiat_muzei_na_aviaciiata_i_kosmosa_-_the/", "text": "Националният музей на авиацията и космоса - част от института Smithsonian във Вашингтон е един от най-посещаваните в света. През 2015 г. през двете сгради, едната във Вашингтон и в новата сграда в близост до летището, която е наречена на емигранта от Унгария дарил пари на музея - Steven F. Udvar-Hazy Center, са минали 8.5 млн. посетители. И има защо. Музеят притежава най-голямата колекция от самолети и космически апарати в света - повече от 66 000 обекта, а развива и научна дейност. Първата сграда на музея е открита през 1976 г. Там са експонирани голяма част от иконичните апарати в световната история, между които самолетът на братя Райт, осъществил първия успешен полет през 1903 г.; \"Духът на Сейнт Луис\" на Чарлз Линдберг с който за първи път е направил трансатлантически полет от Ню Йорк до Париж; самолетът с ракетен двигател Bell X-1 на Чък Ягер и истински лунен камък, който дори може да бъде докоснат. Втората сграда Steven F. Udvar-Hazy Center е открита през 2003 г. Там са експонирани много повече артефакти в сгради от хангарен тип. Там са не по-малко знакови за авиацията самолети - Lockheed SR-71 Blackbird, Boeing B-29 Superfortress Enola Gay, който пуска атомните бомби на Хирошима, първият свръхзвуков пътнически самолет \"Конкорд\" и космическата совалка \"Дискавъри\". Най-бързият пилотируем самолет  Lockheed SR-71 Blackbird (Черна птица) е първият експонат, който приковава вниманието при влизане в залите на Steven F. Udvar-Hazy Center. Използваният като разузнавателен самолет е разработван в пълна тайна ( т.нар \"черен проект\"). SR-71 служи във ВВС на САЩ от 1964 до 1998 г. SR-71 е проектиран с основни прикриващи характеристики и служи като предшественик на бъдещи стелт самолети. Построени са общо 32 самолета, от които 12 са изгубени при инциденти, но никой от вражески действия. По време на разузнавателни мисии SR-71 лети с висока скорост и височина, което да му позволи да изпревари опасности. Ако се засече изстрелване на ракета земя-въздух, е било достатъчно да действие да ускори и да се изпревари ракетата. Черната птица държи световния рекорд за най-бърз пилотируем самолет с въздушнореактивни двигатели, на 28 юли 1976 г. достига скорост от 3529.6 км/ч., приблизително Mach 3.3. Има свидетелства, като на пилота Брайън Шул, че е летял до със скорост над Мах 3.5 на 15 април 1986 г. над Либия, за да избегне насочена към него ракетa. Черната прица е и летящият на най-голяма височина самолет, достигайки височина от 25 929 m на 28 юли 1976 г. SR-71 също така държи рекорда за \"скорост по изпитан маршрут\" за полет от Ню Йорк до Лондон - 1 час 54 минути и 56,4 секунди – поставен на 1 септември 1974 г. За сравнение, най-доброто време на граждански полет на \"Конкорд\" е 2 часа и 52 минути, а стандартният полет с \"Боинг 747\" – 6 часа и 15 минути. Веселата Енола, която с Малчугана уби над 60 000 души Специално внимание е отделено на военните самолети от Втората световна война и Студената война. Да вдигнеш поглед към B-29 Enola Gay и да не настръхнеш означава, че нямаш представа за събитията от онази сутрин на 6 август 1945 г. След като атомната бомба наречена Litle boy (Малчугана) се взривява на 600 м. над повърхността на място загиват между 90 000 и 140 000 души. Американските войници имат обичая да дават имена на бойните си машини. Enola Gay e кръстен на майката на командира на самолета - полковник Пол Тибетс и приблизително означава Веселата Енола. Гидовете в Udvar-Hazy Center обикновено са пенсионирани военни пилоти, често доброволци, от тях ще чуете, че ако не са били взривени бомбите над Хирошима (60 000－80 000 жертви), отказът на Япония да капитулира е щял да доведе до много по-големи жертви и за двете страни – САЩ и Япония. Американската гледна точка е не е лишена от логика, тъй като само при битката за остров Окинава жертвите сред населението са между 50 000 и 140 000 души, японската армия дава около 100 000 -125 000, а американската около 72 000 жертви. Какво би станало, ако... Експозицията дава много поводи за исторически анализи и разсъждения на тема \"какво би станало, ако...\" с всяка следваща стъпка. Под едно от крилата на Enola Gay има един необичайно изглеждащ летателен апарат – Kugisho MXY 7 Ohka model 22. Това е малък японски самолет с полуреактивен двигател проектиран за камикадзе атаки, който е можело да бъде използван от пилоти без почти никакъв опит. Американските войници са наричали самолетите от серията Ohka с японската дума \"бака\", което означава \"идиот\". Модел 22 е можел да излита и от брега и да достигне до американските кораби в самоубийствени мисии, но е създаден в края на войната и нито един не е използван в реални бойни мисии. Ако Хитлер би имал тези самолети.... Най-интересните самолети от типа \"какво би станало, ако...\" са от края на Третия райх и въпреки уникалните им за времето си характеристики са създадени в края на войната. Такъв е Arado Ar 234 \"Blitz\". Това е първият в света бомбардировач с реактивен двигател, който е използван в бойни действия. За първи път е използван в бойни условия на 2 август 1944 г., като разузнавателният апарат. Пилотът му - лейтенант Ерих Зомер, успява да заснеме за час и половина целия район за дебаркиране на противниковите войски в Битката за Нормандия. През декември 1944 г. нанася успешни бомбени удари по войските на Съюзниците. Заради недостига на гориво в края на войната е използван рядко, но поради високата му скорост (742 км/ч) оставал много трудна цел за прехващане. В последните месеци на войната Ar 234 са единствените разузнавателни самолети, способни да действат в условията на тоталното въздушно превъзходство на противника, включително над територията на Великобритания. Тежкият немски изтребител Dornier Do 335 е друг от тази серия. Бойните му изпитания започват през септември 1944 г. Произведени са едва 13 самолета. При двете документирани въздушни срещи на съюзниците от САЩ и Великобритания с Dornier Do 335 немският самолет с лекота се измъква от преследвачите си. Да докоснеш Дискавъри Глътка свеж въздух от машините за убийства е залата с космическите апарати, а черешката на тортата там е совалката Дискавъри. Да, същата совалка, която между 30 август 1984 г. и 24 февруари 2011 г. има 39 мисии с излизане в космоса. Повечето от тях са за извеждане на спътници, 13 са до Международната космическа станция и 2 до съветската (руска) орбитална станция Мир. Това е първият космически апарат за многократно използване. Първият и последен полет на съветската совалка \"Буран\" е през 1988 г. и тя е без екипаж. Ако не потръпнете от близката среща с Дискавъри значи не сте живели през 80-те, не сте гледали новини и сте изпуснали космическата надпревара между САЩ и СССР.", "date": "2018.04.16", "title": "Най-големият музей на авиацията и космоса - The Smithsonian във Вашингтон"}
{"url": "https://www.dnevnik.bg/evropa/2018/04/16/3163543_merkel_prizna_che_triabvat_merki_za_izravniavaneto_na/", "text": "Нужно е да се направи още за изравняване на жизненото равнище в източната и западната част на Германия, каза канцлерът Ангела Меркел във видеопослание, публикувано вчера преди среща през седмицата с регионалните премиери на източните германски провинции, предаде ДПА. Откакто Германия се обедини през 1991 г., петте бивши комунистически източни провинции изостават от западните по заплащане на труда и икономически възможности. Много млади хора напуснаха по-малките източни градове, за да отидат или в по-големите градове на изток, или в западната част на Германия, и по този начин регионът беше лишен от потенциална работна сила. В предизборната си кампания от миналата година за четвърти канцлерски мандат Меркел обеща да премахне така наречения данък \"Солидарност\", чрез който се прехвърляха средства на изток от по-богатите провинции. Сегашното правителство в Берлин се е съсредоточило върху това да пренасочва средства в помощ на изпитващи затруднения райони, без значение дали са на изток или запад. Във видеопосланието си обаче Меркел заяви, че съзнава неминуемото запазване на разделението изток - запад и след 2019 г., когато ще отпадне данък \"Солидарност\". В изявлението си тя отбелязва, че на изток брутният вътрешен продукт (БВП) на глава от населението е само около 73 процента от равнището на запад. Това намалява и данъчните постъпления на изток. \"В такъв случай постоянно трябва да си задаваме въпроса как бихме могли по систематичен начин да балансираме структурните разлики между изтока и запада в области като изследванията, разполагането на централите на големите компании или при структурната безработица\", каза тя. В сряда Меркел ще се срещне с регионалните премиери на източните провинции в град Бад Шмидеберг. /БТА", "date": "2018.04.16", "title": "Меркел призна, че трябват мерки за изравняването на Източна и Западна Германия"}
{"url": "https://www.dnevnik.bg/bulgaria/2018/04/16/3163546_mikrobus_s_mladeji_se_oburna_na_putia_sofiia-varna/", "text": "В акцията по почистването в столичния квартал \"Младост\" участваха 200 доброволци. Те разказаха за разнообразни \"находки\", за които даже предложиха да се направи конкурс за най-орогинално откритие. Акцията се провежда със съдействието на общината. Почистването продължава следващия уикенд. Тя ще се проведе от днес до 22 април, съобщава МВР. Целта е намаляване на пътнотранспортните произшествия, предизвикани от бързото шофиране. Екипите на пътната полиция ще са разположени в населените места, главните пътища, магистралите и третокласните шосета. Акцията не е свързана с поредицата от катастрофи от последните дни. Влиза в сила пролетната забрана за риболов До края на май в цялата страна няма да могат да се ловят размножаващите се през пролетта видове във водоемите до 500 метра надморска височина. В такива периоди традиционно се засилва бракониерския лов. По данни на Агенцията по рибарство се ловят незаконно средно по 100 килограма риба на денонощие. В периода на пролетното размножаване това унищожава популациите на ценни за икономиката и биоразнообразието видове. По тази причина вече има предложения в законодателството за драстично увеличаване на санкциите, отбелязва \"Нова телевизия\". Микробус с младежи се обърна на пътя София-Варна При инцидента, който е станал край Лясковец, няма жертви. Девет момичета са откарани в болница. Предполага се, че бусът е бил ударен странично от лек автомобил. Всички стари автобуси ще бъдат задължени да имат предпазни колани. Това съобщи зам.-министърът на транспорта Ангел Попов пред БНТ.  Поводът е катастрофата на магистрала \"Тракия\" в петък,  която отне живота на шестима.", "date": "2018.04.16", "title": "Кратки новини: \"Пътна полиция\" започва операция за контрол на скоростта"}
{"url": "https://www.dnevnik.bg/sport/2018/04/16/3163549_stiv_djonsun_i_pablo_anduhar_specheliha_purvite/", "text": "Стив Джонсън и Пабло Андухар спечелиха първите тенис турнири от световния тур на червени кортове за 2018 г. 28-годишният американец защити титлата си в Хюстън, а 32-годишният испанец, който пропусна цялата 2017 г. заради контузия, вдигна трофея в Маракеш. Джонсън, който заема 52-ото място в световната ранглиста, победи сънародника си Тенис Сандгрен със 7:6 (2), 2:6, 6:4 в много оспорван финал в Хюстън. Двубоят продължи два часа и 22 минути, като премина през цели 19 точки за пробив. Шампионът имаше много повече шансове - 14, но реализира само две. Сандгрен, който беше голямата сензация на Australian Open, показа по-голяма ефективност и проби три пъти при петте си възможности. След колебанията в началния удар в първите два сета двамата драстично подобриха сервиса си в решаващата трета част. Джонсън загуби девет точки в своите подавания, а Сандгрен - осем. Те получиха само по един шанс за пробив. Джонсън спаси възможността, която се откри пред Сандгрен, след което проби в деветия гейм и затвори мача на свой сервис. Шампионът посвети трофея на своя баща, който почина преди 11 месеца. Той е първият американец, който защитава титлата в Хюстън, от Анди Родик през 2002 г. Джонсън спечели втора титла в тексаския град и общо трета в кариерата си след трофея на тревните кортове в Нотингам през 2016 г. Американецът победи петима свои сънародници по пътя към титлата в Хюстън - Ернесто Ескобедо, Франсис Тиафо, Джон Иснър, Тайлър Фриц и Сандгрен. За 26-годишнит Сандгрен това беше първи АТП финал в кариерата. В Маракеш Андухар победи британеца Кайл Едмънд с 6:2, 6:2 само за 82 минути. Испанецът спечели турнира в мароканския град за рекорден трети път след 2011 и 2012 г. Досега той разделяше първото място с шампиона от 1992 и 1993 г. Гилермо Перес Ролдан. Андухар, който след три операции на лакътя падна до 1821-ото място в световната ранглиста, спечели четвърта титла в осмия си финал в турнирите на АТП. Другият му трофей е от Гщаад през 2014 г., а всичките му финали са на червени кортове. Андухар е най-ниско класираният тенисист, който печели турнир на АТП, от Лейтън Хюйт, който беше №550, когато на 17 години триумфира Аделаида през 1998 г. Испанецът влезе в турнира в Маракеш чрез защитения си ранкинг отпреди контузията. Той започна надпреварата като №355 в света, а от днес заема 154-ата позиция. За Едмънд, който е 23-и в ранглистата, това беше първи АТП финал в кариерата. Сезонът на червени кортове продължава с третия за сезона турнир от сериите \"Мастърс\" - в Монте Карло. Григор Димитров ще участва както в индивидуалната надпревара, така и в турнира на двойки,  където си партнира с Давид Гофен .", "date": "2018.04.16", "title": "Стив Джонсън и Пабло Андухар спечелиха първите турнири на червени кортове"}
{"url": "https://www.dnevnik.bg/evropa/2018/04/16/3163548_britanski_deputati_i_znamenitosti_poiskaha_naroden_vot/", "text": "Британски депутати, знаменитости и бизнес лидери подеха в неделя кампания за свикване на \"народен вот\" за окончателния вариант на споразумението за Брекзит, за да се опитат да предотвратят излизане на Великобритания от Европейския съюз, предаде \"Ройтерс\". Депутати и от управляващата Консервативна партия, и от опозиционната Лейбъристка партия се присъединиха към стотици други хора, които искат \"народен вот\" за Брекзит. И двете големи партии изключиха втори референдум, след като британците одобриха на референдум през 2016 г. с 52 срещу 48 процента излизане на Великобритания от ЕС. То трябва да стане факт  през март догодина , напомня \"Ройтерс\". Актьорът Патрик Стюарт, който подкрепя кампанията \"Народен вот\", заяви, че участниците в нея не искат втори референдум, а \"втори шанс да обмислят условията на този развод\". \"С течение на времето информацията, която получаваме за условията на тази раздяла, се различава значително от онази, за които ни говореха в кампанията през 2016 г.\", каза Стюарт пред Би Би Си. /БТА", "date": "2018.04.16", "title": "Британски депутати и знаменитости искат народен вот за сделката за Брекзит"}
{"url": "https://www.dnevnik.bg/evropa/2018/04/16/3163567_parlamentut_na_portugaliia_ulesni_smianata_na_pola_v/", "text": "Португалският парламент одобри нов закон, благодарение на който ще бъде по-лесно хората да сменят законовия си пол, предаде Би Би Си. Така Португалия стана една от няколкото европейски страни, които не изискват медицинска или държавна интервенция за това, посочва \"Евронюз\". Гражданите, навършили 16 години, вече ще могат да променят пола и името си в документи, без да е необходим медицински доклад. Активисти подкрепиха закона, който според тях е проява на уважение към правото на самоопределение. Критиците на решението бяха против това да се разреши промяната без медицински доклад и да се намали минималната възраст от 18 на 16 години. Депутатите приветстваха с аплодисменти одобрението със 109 гласа в 230-местния парламент. Исабел Морейра, депутат от Социалистическата партия, приветства \"историческия ден, който почита трансхората и техните семейства\". Депутат от дясната партия CDS-PP, който е против решението, заяви: \"Ние не сме съгласни с този закон. (Тези, които са) на 16 години не могат да сключват брак, да пият алкохол или да шофират, така че не трябва да могат да взимат и решения с толкова окончателни и сериозни последици.\" За хората на възраст между 16 и 18 години промяната на пола ще трябва да бъде одобрена от родителите или законните им представители. Според стария закон хората, които искат да променят пола си в официални документи, трябваше да представят медицинска оценка и да бъдат на поне 18 години. Няколко европейски държави изискват трансджендър хората да преминат медицински процедури, да бъдат диагностицирани с психическо разстройство или да се разведат, за да бъдат законово признати като такива. С новия закон Португалия става една от шестте страни, приели политика за \"самоопределение\", наред с Малта, Норвегия, Дания, Ирландия и Белгия според \"ИЛГА Европа\", мрежа на ЛГБТ групи (лесбийки, гейове, бисексуални, трансджендър и интерсексуални хора).", "date": "2018.04.16", "title": "Парламентът на Португалия улесни смяната на пола в документи"}
{"url": "https://www.dnevnik.bg/photos/2018/04/16/3163614_fotogaleriia_shou_na_edno_kolelo/", "text": " през уикенда се състоя откриването \"София юнисайкъл клуб\". Събитието беше част от градския фестивал \"Спортувай в твоя град\", включен в програмата на \"София 2018 - европейска столица на спорта\".", "date": "2018.04.16", "title": "Фотогалерия: Шоу на едно колело"}
{"url": "https://www.dnevnik.bg/sviat/2018/04/16/3163619_trump_e_moralno_nesposoben_da_bude_prezident_i_luje/", "text": "Президентът Доналд Тръмп е \"морално неспособен\" да ръководи Съединените щати и в действията му има известни признаци за възпрепятстване на правосъдието, заяви бившият директор на Федералното бюро за разследване Джеймс Коми в интервю за телевизия Ей Би Си, излъчено вчера, съобщиха световните агенции и БТА. \"Не вярвам на тези истории, според които той страдал от умствена недостатъчност или че бил в първия стадий на деменцията\", заяви Коми, който  бе уволнен от Тръмп през май 2017 г.  \"Не смятам, че той е медицински непригоден. Смятам, че той е морално неспособен да бъде президент\", заяви бившият директор на ФБР. Той изрази пред Ей Би Си убеждение, че е бил уволнен заради разследването за предполагаема руска намеса в президентските избори в САЩ през 2016 година. Освен това Тръмп \"лъже постоянно за малки и големи неща и настоява американците да му вярват\", каза Коми в първото си интервю за американска телевизия, откакто беше уволнен, съобщи Би Би Си. Коми разговаря с медията по повод публикуването на новата му книга  \"Висша лоялност\" , в която той представя своята версия за събитията около уволнението му,  разследването  на предполагаемата руска  намеса в изборите  в САЩ и имейлите на Хилъри Клинтън. В нея той сравнява Тръмп с дон на мафията и заявява, че начинът, по който ръководи страната, се базира на егото му и на лична лоялност. Няколко часа преди интервюто да бъде излъчено, Тръмп отправи остри обвинения срещу Коми в \"Туитър\", наричайки го \"непостоянен\", \"определено НАЙ-ЛОШИЯТ директор на ФБР в историята\" и заяви, че той би трябвало да бъде в затвора за предаване на класифицирана информация и за лъжи пред Конгреса. Президентът също отрича да е искал лоялност от него във времето около началото на \"руското разследване\", както твърди самият Коми.  До уволнението му през май миналата година Коми водеше разследването за евентуални връзки между Русия и предизборния екип на Тръмп. Бившият директор на ФБР определи като стъписваща и \"малко вероятна\" идеята, че Русия може да има компрометираща  информация за американски президент , но добави, че в случая с Тръмп не може да изключи тази възможност. По думите на Коми президентът на САЩ \"трябва да вдъхва респект и да изповядва ценностите, които са в сърцето на нашата страна\". \"Най-важната (от тези ценности) е истината, а този президент не е способен да го направи\", подчерта бившият шеф на ФБР. Освен това Коми заяви, че според него Тръмп се отнася към жените като към \"парчета месо\".", "date": "2018.04.16", "title": "Тръмп е морално неспособен да бъде президент и лъже постоянно, каза Джеймс Коми"}
{"url": "https://www.dnevnik.bg/bulgaria/2018/04/16/3163642_proverka_ustanovi_narusheniia_za_137_hil_lv_v/", "text": "През 2017 г. в Министерството на отбраната са установени нарушения за близо 137 хил. лв. От тях са възстановени около 36 хил. лв. Това пише в отчета за изминалата година на актуализирания план за превенция на корупцията в структурите на ведомството, цитиран от в. \"Сега\". Проверката е била извършена от звено \"Финансов контрол и материални проверки\". Инспекторатът към министерството е установил нарушенията след четири постъпили сигнала, които са изисквали проверка. През 2017 г. са извършени общо 54 одита. Според доклада най-много проблеми има при провеждането на процедури за възлагане на обществени поръчки, при управлението и разпореждането с имоти държавна собственост, както и при управлението на търговските дружества с принципал министърът на отбраната. Издадени са общо 119 препоръки. Инспекторатът към министерството е определил като нисък риска от корупция в големите административни звена като териториалните отдели на Изпълнителна агенция \"Военни клубове и военно-почивно дело\" в София и Варна, в Националната гвардейска част, в командването на Сухопътните войски. В териториалните звена от състава на Главна дирекция \"Инфраструктура на отбраната\" в София, Варна, Плевен и Пловдив и във Военната академия \"Г. С. Раковски\" рискът от корупция е оценен като среден. Като основна причина за злоупотребите са посочени възлагането на обществени поръчки чрез пряко договаряне само с един доставчик. В препоръките си инспекторите казват, че трябва да се ограничи именно броят на този вид поръчки и да се въведе повече прозрачност чрез публикуване на обяви за продажби на имущество и възлагане на конкурси на интернет страницата на Министерството на отбраната. От Инспектората подчертават, че получаването на подаръци и други дарове се счита от закона като корупционна практика.", "date": "2018.04.16", "title": "Проверка установи нарушения за 137 хил. лв. в Министерството на отбраната"}
{"url": "https://www.dnevnik.bg/biznes/2018/04/16/3163625_tursenite_ot_biznesa_tuk_rabotnici_sa_naeti_v_es/", "text": "През 2017 г. с помощта на Агенцията по заетостта 2133 строителни и селскостопански работници са си намерили работа в Европейския съюз. В същото време българският бизнес изпитва недостиг от такива работници и през изминалата година се \"внесени\" 3275 работници за селското стопанство и туризма от Украйна, Армения и Молдова. Това съобщава в. \"24 часа\", като се позовава на данни от агенцията. В Испания и Португалия заетите са предимно в прибирането на плодове, а във Великобритания - в заведения за хранене. В Германия наетите българи най-вече работят като пощальони и разносвачи на пратки, други са в хотелиерския и ресторантьорския бизнес. Отделно по междуправителствена спогодба между България и Израел 145 строителни работници са заминали на работа там.", "date": "2018.04.16", "title": "Търсените от бизнеса тук работници са наети в ЕС, сочат данни"}
{"url": "https://www.dnevnik.bg/evropa/2018/04/16/3163658_germanski_ministur_nastoia_za_edinen_front_v_es_za/", "text": "Германският министър по европейските въпроси Михаел Рот призова Европейския съюз да сформира единен фронт срещу Русия с цел да се намали напрежението, предаде \"Ройтерс\". Думите на Рот, изглежда, отразяват по-проруските виждания на членовете на Германската социалдемократическа партия, която е в коалиция с консерваторите на канцлера Ангела Меркел. Той отбеляза, че санкциите срещу Русия трябва да продължат, но целта трябва да е Русия да бъде доведена на масата за преговори. \"Санкциите не са цел сами по себе си, коментира Рот. Те трябва да насърчават хората да се върнат на масата за преговори, за да работят за разумни решения\", допълни министърът. Междувременно германският външен министър Хайко Маас критикува Русия за поредицата дейности отвъд границите й и я обвини за  кибератаката срещу министерството му . Маас посочи редица проблемни според него действия на Русия, включително липсата на напредък в прилагането на прекратяване на огъня в Източна Украйна,  отравянето на бившия руски разузнавач Сергей Скрипал  и дъщеря му Юлия във Великобритания, руската подкрепа за сирийското правителство, усилията на Москва за оказване на влияние върху избори на Запад и кибератаката. \"Срещу нашето външно министерство беше извършена кибератака, за която трябва да допуснем, че е била осъществена от Русия\", каза Маас по телевизия Цет Де Еф. \"Ние не можем просто да се правим, че не виждаме всичко това... И мисля, че е не само разумно, но и необходимо да се изтъкне, че не смятаме тези неща за конструктивен принос\", заяви той. Маас, социалдемократ, който възприе по-строга позиция към Русия в сравнение с предшествениците си от същата партия, каза, че Москва е все по-труден партньор, но Берлин е ангажиран да поддържа диалога, особено за  кризата в Сирия . \"Време е, мисля, да изтъкнем, че очакваме конструктивен принос от руската страна, включително за сирийския конфликт\", допълни министърът. В неделя германският президент Франк-Валтер Щайнмайер, друг социалдемократ, който преди бе външен министър, предупреди, че Русия не трябва да бъде демонизирана, и каза, че Германия има особена роля в поддържането на диалога с Москва предвид историческото й минало. Щайнмайер изрази безпокойство от \"засилващото се отчуждение между Русия и Запада\" и призова германските политици да избягват представянето на Русия и народа й като враг. По-рано Александер Добринт, парламентарен лидер на консервативния баварски Християнсоциален съюз, постави под въпрос ползата от санкциите срещу Русия, с което се присъедини към голяма част от социалдемократите, призоваващи Германия да запази диалога с Москва. Коментарът му засилва натиска върху канцлера Ангела Меркел, докато в същото време западните страни обмислят по-строг подход към Русия след твърденията, че е много вероятно тя да стои зад атаката срещу Скрипал. Разделенията в коалицията са доказателство за тънкото въже, по което Меркел трябва да ходи, за да задоволи исканията на съюзниците си да запази натиска върху Русия и в същото време да удовлетвори бизнеса, който е все по-недоволен от годините на загуби за износа заради санкциите. \"Много е спорно дали санкциите срещу Русия работят както би трябвало\", коментира Добринт. По думите му, макар Великобритания да може да разчита на пълната подкрепа на Германия по случая със Скрипал, Германия носи особена отговорност за поддържането на диалога с Русия. Коалиционните партньори на Меркел от Социалдемократическата партия, която традиционно е по-проруската сред основните партии, са по-разделени от всякога по въпроса как да действат с Москва. Според проучване, публикувано в петък, 81% от партийните членове са против по-твърдата линия към Русия, защитавана от новия външен министър Хайко Маас.", "date": "2018.04.16", "title": "Германски министър настоя за единен фронт в ЕС за намаляване на напрежението с Русия"}
{"url": "https://www.dnevnik.bg/biznes/2018/04/16/3163657_stokite_i_uslugite_poevtiniavat_prez_mart/", "text": "След като през февруари цените поскъпнаха минимално, през март Националният статистически институт (НСИ) отчита отново дефлация от 0.3 на сто. На годишна база обаче поскъпването е 2.2 на сто. През март най-голям принос за отчетените данни има поевтиняването в развлечението и културата, където се отчита спад на цените с 3.4%. В транспорта поевтиняването е с 0.6%, при облеклото и обувките с 0.5%, при храната и безалкохолните с 0.4%. Билетите в кината и театрите са били по-евтини с 1.4%. В здравеопазването и жилищното обзавеждане поевтиняването е с 0.1%. В същото време са поскъпнали алкохолът и тютюневите изделия с 0.3%, съобщенията с 0.2%, ресторантите и хотелите с 0.1%. Най-видимо през месеца са поевтинели краставиците с 19.8%, доматите със 7.4%, листните зеленчуци с 6.4% и маслото с 3.6%. Поскъпнали са морковите и цвеклото със 7%, зелето с 4.5%, лукът с 4.3% и маргаринът с 3.5%. През миналия месец най-много поевтиняват пакетните почивки - с 9.4%, пропан-бутанът - с 4.9%, масовият бензин А95Н - с 1%. Въздушният транспорт е поскъпнал през март с 5.2%, пощенските услуги с 6.9%, козметичните продукти с 1.7% и цигарите с 0.4%.", "date": "2018.04.16", "title": "Стоките и услугите поевтиняват през март"}
{"url": "https://www.dnevnik.bg/sviat/2018/04/16/3163651_trump_obmislial_udar_po_ruski_raketni_kompleksi_v/", "text": "Администрацията на американския  президент Доналд Тръмп  е разглеждала три варианта за ударите в Сирия миналата седмица, между които е и атака срещу руски противоракетни комплекси, пише в.  \"Уолстрийт джърнъл\" , като се позовава на собствени, неназовани източници. Според публикацията Пентагонът е бил възпиращ фактор в решението на Тръмп какви цели да избере  за ракетното нападение , тъй като той се спря на най-консервативния първи вариант, споменат от вестника - удар по обекти, за които се предполага, че са свързани с производството на химически оръжия. Изглежда, президентът все пак е решил да го \"разшири\", като включи и помещения, където се разработват такива оръжия, а не само производствени бази. Вторият вариант бил бомбардировка на командни пунктове на сирийските правителствени сили заедно с инфраструктура, която може да се използва за разработване на химически оръжия. Тръмп, изглежда, е използвал и част от него в окончателното си решение. Имало е обаче и трета, най-радикална възможност за удар по руската противовъздушна отбрана (ПВО), за да се \"подкопае военната мощ\" на режима на президента Башар Асад. Такива удари биха били три пъти по-мащабни от предприетите от САЩ и съюзниците и според Пентагона биха лишили Асад само от военни възможности, без да атакуват \"политическата му машина\". Министърът на отбраната Джеймс Матис обаче предупредил, че последният вариант може да е опасен и да доведе до отговор на Русия и Иран, пише \"Уолстрийт джърнъл\". Според вестника Тръмп искал от екипа си да разглежда и възможността за удари по руски и ирански цели, ако е необходимо. На изстреляните над 100 ракети от сили на САЩ, Великобритания и Франция отговори само сирийската ПВО (като при това данните  колко ракети са свалени  се разминават) и не последва военна реакция на съюзниците на Асад в конфликта, Русия и Иран. \"Резултатът е знак от значителното влияние, с което министърът на отбраната (Джеймс) Матис все още разполага в реорганизирания екип за национална сигурност\", отбелязва вестникът, имайки предвид и  присъединяването към екипа  на новия съветник на президента, Джон Болтън,  на мястото на  Хърбърт Р. Макмастър. Болтън, \"осъзнавайки публичния си образ като някой, който бързо може да предпочете военно решение... се застъпвал за удар, смятан от него за \"разрушителен\", който ще нанесе конкретни щети на част от режима на Асад, но не и най-агресивните опции, според човек, запознат с мисленето му\". Той си дал сметка и че най-радикалният вариант може да въвлече САЩ по-дълбоко в конфликта и да ги принуди да поемат по-голяма отговорност в гражданската война в Сирия - твърде много за първата му седмица на работа, продължават те. Само 2 дни на поста Междувременно и съветникът по националната сигурност на вицепрезидента на САЩ Майк Пенс, Джон Лернър, подаде оставка снощи, само два дни след официалното си назначаване заради скандал в Белия дом, излязъл на първите страници на вестниците, предаде \"Ройтерс\", цитирана от БТА. Назначението на Лернър в екипа на Пенс беше едно от най-краткотрайните в Белия дом, известен с честата смяна на служителите. Това е първият подобен случай, засягащ вицепрезидента Пенс, който се старае да не бъде замесван в конфликтите.  В петък канцеларията на вицепрезидента обяви, че Джон Лернър, високопоставен помощник на постоянната представителка на САЩ в ООН  Ники Хейли , е назначен за главен съветник на Пенс по външнополитическите въпроси. В неделя вечерта канцеларията съобщи, че той е подал оставка. В петък, докато Пенс и високопоставените му съветници били на осемчасов полет до Перу за срещата на върха на двете Америки, президентът на САЩ Доналд Тръмп бил информиран погрешно, че Лернър е член на движението \"Никога Тръмп\" - републиканци, които се противопоставят на президента. На вътрешнопартийните избори за определяне на кандидата на Републиканската партия Лернър подкрепи Марко Рубио. Пенс се обадил по телефона на Тръмп и намалил напрежението, съобщава служителят на Белия дом. Кратката драма достигна до обществеността вчера, след като американският новинарски портал Аксиос съобщи, че Тръмп първоначално наредил на началника на канцеларията си Джон Кели да го уволни и попитал защо Пенс го е избрал. След това в неделя вечерта Лернър предложил да подаде оставка, \"за да намали до минимум конфликтите и вътрешните драми\", съобщава служителят на Белия дом. Пенс решил, че това е най-добрият вариант. Лернър се връща на работа при Хейли. ", "date": "2018.04.16", "title": "Тръмп обмислял удар по руски ракетни комплекси в Сирия, пише \"Уолстрийт джърнъл\""}
{"url": "https://www.dnevnik.bg/sviat/2018/04/16/3163693_iaponiia_i_kitai_podnoviha_ikonomicheskite_pregovori/", "text": "Китай и Япония подновиха икономическите преговори на високо равнище след пауза от близо осем години в знак на подобрение в техните често хладни отношения, предаде \"Асошиейтед прес\". Японско-китайският диалог се проведе в Токио за пръв път от август 2010 година. Китай и Япония бяха представени от външните министри Ван И и Таро Коно. Това е първото посещение на китайски външен министър в Япония за провеждане на двустранни разговори от 2009 година. Днес двамата министри ще съпредседателстват икономическа среща на високо равнище. На преден план в разговорите между китайските и японските официални лица се обсъждат възможностите за икономическо сътрудничество, включващо търговия и инвестиции, предаде агенция \"Киодо\". Китайският външен министър заяви, че Китай се надява да задълбочи диалога с Япония, включително чрез  мащабния инфраструктурен проект  на Пекин \"Един пояс, един път\". Двете най-големи азиатски икономики  имат причина да си сътрудничат , тъй като са изправени пред решението на американския президент Доналд Тръмп за въвеждане на вносни мита за техните страни и неговите искания да отворят повече пазарите си за американския износ, отбелязва АП.  Японският премиер Шинзо Абе ще се срещне тази седмица с Тръмп в САЩ. /БТА", "date": "2018.04.16", "title": "Япония и Китай подновиха икономическите преговори след 8 години застой"}
{"url": "https://www.dnevnik.bg/politika/2018/04/16/3163660_zelenite_kum_kostov_ne_sme_za_razvaliane_na_koncesii_a/", "text": "От партия \"Зелените\" отхвърлиха обвиненията на бившия премиер и първи лидер на ДСБ Иван Костов, че  атакуват дадените от неговото правителство концесии, както и че са против частната собственост и инициатива . В интервю в събота Костов посочи това като част от ключовите политически разминавания между участниците в  новата формация \"Демократична България\" , в която влизат ДСБ, \"Зелените\" и \"Да, България\". Бившият премиер, сега председател на управителния съвет на \"Център за анализи и управление на рискове\", подчерта, че между партиите в обединението има съществени различия, и ги сравни с участващата в управлението коалиция \"Обединени патриоти\". \"Зелените\" не искаме разваляне на никоя концесия по принцип просто защото не ни харесва, се казва в позиция на съпредседателя на партията Владислав Панев, изпратена днес до \"Дневник\". Според него заплахи за разваляне на сключени договори и желанията за национализация, каквито гласове се чуват в управляващата коалиция, допринасят за влошаване на бизнес климата и бягство на инвеститори от страната. Панев допълва, че за партията му гарантирането на частната собственост е основата, без която не може да функционира просперираща пазарна икономика, и всяко посегателство върху нея руши бизнес климата и пречи на разгръщането на предприемаческия потенциал. В позицията се подчертава, че \"Зелените\" са за законност и ако има доказани от съда нарушения на концесионен договор, които предвиждат прекратяването му, тогава, разбира се, той трябва да бъде прекратен. Това, което виждат като основна пречка пред просперитета на България, е \"срастването между държавната власт и близката до нея клиентела\". \"Най-сериозното проявление на този проблем беше КТБ и не случайно още година преди банката да фалира \"Зелените\" призовахме държавните фирми да извадят парите си оттам. Това не се случи и всички понасяме последствията от това. Сега клиентелата източва пари през обществени поръчки, еврофондове, гнили проекти като АЕЦ \"Белене\". Това не само ощетява държавния бюджет, такива схеми изкривяват конкуренцията, развалят медийната и политическата среда и в крайна сметка влошават бизнес климата\", посочва Владислав Панев. По думите му \"България има нужда от своите бизнес шампиони, но те ще се родят по естествен път при добра среда, а не трябва да се посочват от корумпираното правителство\".", "date": "2018.04.16", "title": "\"Зелените\" към Костов: Не сме за разваляне на концесии, а за законност"}
{"url": "https://www.dnevnik.bg/evropa/2018/04/16/3163691_upravliavashtite_v_polsha_obeshtaha_shtedri_razhodi_v/", "text": "Управляващите в Полша консерватори обещаха данъчни облекчения за малките фирми и повече разходи за децата, възрастните хора и инфраструктурата на фона на наближаващата поредица от избори, предаде \"Ройтерс\". Одобрението за националистката партия \"Право и справедливост\" отслабна заради оспорвани финансови облаги за министри, протестите срещу  затягането на закона за абортите  и дипломатическите  спорове с Израел и САЩ . Партията, която спечели в края на 2015 г. след обещания за щедри социални разходи и възстановяване на консервативните ценности в католическа Полша, се радваше на подкрепа, надхвърляща 40%, но последното проучване на общественото мнение показа, че одобрението за обединената либерална опозиция за пръв път превишава това за \"Право и справедливост\". По време на годишния си конгрес през уикенда партията обеща да изчисти имиджа си и да похарчи още повече пари. Премиерът Матеуш Моравецки обеща намаляване на данъка върху приходите за малки и средни предприятия до 9% от сегашните 15, както и 23 милиарда злоти (7 милиарда долара) за подобрение на качеството на живота на възрастните хора през следващите няколко години. Моравецки освен това обяви, че правителството ще увеличи пенсионните доходи за майките на четири или повече деца и че децата в училищна възраст ще получават по 300 злоти (90 евро) на година за разходи. Пет милиарда злоти ще бъдат похарчени за подобрение на инфраструктурата. Председателят на \"Право и справедливост\" и на практика първостепенен лидер в Полша каза, че партийните членове трябва да бъдат \"неопетнени\". \"Не влизате в политиката за парите\", подчерта той. Местните избори в страната са през есента. Следващата година предстоят парламентарни, а през 2020 г. - президентски избори.", "date": "2018.04.16", "title": "Управляващите в Полша обещаха щедри разходи в опит да си върнат доверието"}
{"url": "https://www.dnevnik.bg/sport/2018/04/16/3163692_monako_shte_vurne_parite_na_fenovete_sled_unizitelnata/", "text": "Монако\" ще възстанови разходите на феновете, които изгледаха на живо гостуването на \"Пари Сен Жермен\". Тимът от княжеството беше детрониран като футболен шампион на Франция след  унизителната загуба с 1:7 на \"Парк де пренс\". \"Монако\" реши да компенсира червено-белите фенове, които бяха в сектора за гости на мача с ПСЖ. Уреждането на споразуменията ще започне в началото на седмицата\", обявиха от клуба. \"Монако\" можеше да отложи празненствата в Париж с още поне два кръга, но вместо това допусна една от най-тежките шампионатни загуби в историята си. Пет кръга преди края на сезона \"монегаските\", които разпродадоха почти всичките си звезди през лятото, изостават със 17 точки от ПСЖ, а авансът им в битката за място в Шампионската лига беше съкратен на четири точки. \"За нас това е катастрофа. Единствените, които бяха на ниво, бяха нашите фенове, за което им благодарим. Ще направим всичко по силите си да ги накараме да се гордеят с нас в следващия мач. Бяхме изпратени в нокдаун, но не сме нокаутирани. От нас зависи да завършим силно сезона и да заемем второто място. Очаквам силен отговор от играчите срещу \"Гингам\" в събота\", заяви вицепрезидентът на \"Монако\" Вадим Василиев. Старши треньорът Леонардо Жардим заяви, че загубата в Париж ще остане много болезнен спомен. \"Този мач ще остане завинаги в съзнанието ми. Това е най-голямата ми загуба като треньор. Сега трябва всички - играчи и щаб - да положим повече усилия, за да вдигнем нивото\", каза португалецът, който миналата година изведе отбора до първа титла от 17 години и до полуфинал в Шампионската лига. \"Монако\" допусна трета загуба в три мача с ПСЖ през този сезон. Парижани спечелиха с 3:0 във финала за Купата на лигата в края на март и с 2:1 в първия шампионатен мач през ноември.", "date": "2018.04.16", "title": "\"Монако\" ще върне парите на феновете след унизителната загуба от ПСЖ"}
{"url": "https://www.dnevnik.bg/biznes/2018/04/16/3163689_sobstvenikut_na_mobiltel_ukrepva_poziciite_si_v/", "text": "Собственикът на \"Мобилтел\" A1 Telekom Austria Group разполага с 1 млрд. евро за укрепване на позициите си в Източна Европа. Това се разбира от изявление на изпълнителния директор на групата Алехандро Платер, цитиран от  \"Капитал\" . A1 Telekom Austria Group, която е подразделение на America Movil на милиардера Карлос Слим, вече работи в Австрия, България, Беларус, Македония, Словения, Сърбия и Хърватия. Компанията има и миноритарен дял в Telecom Lichtenstein. Думите на Платер са смятани за реакция към обявената  неотдавна сделка за покупката  на активите на Telenor в България, Унгария, Сърбия и Черна гора в сделка за 2.8 млрд. евро. Те бяха купени от инвестиционната компания PPF Group на чешкия магнат Петр Келнер. \"Ако не се разшириш, няма как да останеш релевантен на пазара\", обяви Платер, като не дава подробности за конкретни държави. Според специализирания сайт Broadband TV News Telekom Srbija може да бъде една от целите на A1 Telekom Austria.  \"Мобилтел\" е най-голямото подразделение на A1 Telekom Austria. Приходите на българския оператор за 2017 г. нараснаха с 4.7% до 431.2 млн. евро (843.3 млн. лв.). През тази година предстои и ребрандирането на оператора под общото корпоративно име на всички компании от групата - A1.", "date": "2018.04.16", "title": "Собственикът на \"Мобилтел\" укрепва позициите си в Източна Европа"}
{"url": "https://www.dnevnik.bg/sviat/2018/04/16/3163704_konchita_vurst_razkri_che_e_hiv_pozitivna/", "text": "Победителката в конкурса \"Евровизия\" от 2014 г. Кончита Вурст разкри, че е ХИВ позитивна и се лекува от няколко години, предаде Би Би Си. 29-годишната певица каза, че първоначално не е смятала да обявява заболяването си публично, но неин бивш партньор я е заплашил, че ще го разгласи. Няма да позволя на никого да ме заплашва и да оказва влияние върху живота ми, написа тя в \"Инстаграм\". \"По-добре да го съобщя аз, отколкото друг човек.\" Вурст пише, че благодарение на редовното лечение вирусът е потиснат до степен, че вече не може да бъде засечен в кръвта й и не може да се предава. \"Надявам се да вдъхна кураж на други, които живеят със същия вирус, и да допринеса срещу стигматизацията на хората, които са били заразени заради собственото си поведение или това на други хора\", написа още певицата. Кончита Вурст, псевдоним на австриеца Томас Нойвирт, стана международно известна с победата си на \"Евровизия\" 2014 г. Тя бе празник за ЛГБТ обществото в Европа, но предизвика й протестите на по-консервативни източни нации заради имиджа на Кончита, която носи едновременно брада, рокли и обувки на токчета.", "date": "2018.04.16", "title": "Кончита Вурст разкри, че е ХИВ позитивна"}
{"url": "https://www.dnevnik.bg/bulgaria/2018/04/16/3163720_antikorupcionen_fond_vnese_signal_sreshtu_kmeta_na/", "text": "Антикорупционен фонд\" (АКФ) подаде сигнал в Комисията за противодействие на корупцията и за отнемане на незаконно придобитото имущество (КПКОНПИ) срещу кмета на Пазарджик Тодор Попов. В съобщение на организацията се казва, че повече от 9 години той е в нарушение на законовите изисквания за деклариране на потенциален конфликт на интереси. Според АКФ от публично достъпната информация на интернет страницата на общината се разбира, че Попов няма подадени декларации по Закона за предотвратяване и установяване на конфликт на интереси, въпреки че е бил длъжен като лице, което заема публична длъжност. Той трябвало да направи това в тримесечен срок от влизане на закона в сила, което става в първия ден на 2009 г. \"Задължение за подаване на декларация като лице, заемащо висша публична длъжност, г-н Тодор Попов има и по новоприетия Закон за противодействие на корупцията и за отнемане на незаконно придобитото имущество. Такава декларация също не е публикувана към настоящия момент\", обясняват от \"Антикорупционен фонд\". От изложените данни те твърдят, че Попов повече от 9 години е \"в нарушение на императивните законови изисквания за деклариране на потенциален конфликт на интереси\". От АКФ настояват антикорупционната комисия да провери налице ли са достатъчно основания за налагането на административнонаказателна санкция. Антикорупционният фонд припомня разследването на Би Ти Ви от 2015 г., в което беше показан имот на Попов,  който беше оценен на 1.5 млн. лв.  От организацията твърдят, че \"високият стандарт на живот на семейството\" е в несъответствие с доходите, които са декларирали. Тогава кметът на Пазарджик обясни, че е  жертва на предизборната борба  за предстоящите само няколко месеца след това местни избори. По-късно през деня пресцентърът на общината съобщи, че Попов е подавал декларации по Закона за предотвратяване на конфликта на интереси през януари и април 2009 г., през ноември 2011 г. и през ноември 2015 г. Дегларациите му за сегашния мандат са достъпни на сайта на общината, уточнява пресслужбата.", "date": "2018.04.16", "title": "\"Антикорупционен фонд\" внесе сигнал срещу кмета на Пазарджик (допълнена в 17.46)"}
{"url": "https://www.dnevnik.bg/sviat/2018/04/16/3163700_v_erevan_zapochna_grajdansko_nepodchinenie_zaradi/", "text": "Поддръжници на арменската опозиция започнаха протестна акция срещу назначаването на доскорошния президент Серж Саркисян като премиер, съобщиха \"Интерфакс\" и радио \"Свободна Европа\". Опозиционният депутат и лидер на партия \"Елк\" (\"Граждански договор\") Никол Пашинян призова участниците в акцията на \"гражданско неподчинение\" да блокират улици и да попречат на работата на метрото. Според кореспондент на \"Интерфакс\" протестиращите на практика спрели движението в центъра на града. Целта е да се предотврати избирането на Серж Саркисян, който 10 г. беше президент на страната, за премиер. Гласуването е насрочено за утре в парламента на Армения. Страната, която доскоро беше президентска република, стана парламентарна  след референдум през 2015 г. , а миналия месец депутатите  избраха държавен глава  за пръв път в историята на страната - досега това ставаше с пряко гласуване на гражданите. Критиците твърдят, че новата форма на управление е замислена само за да може дългогодишният президент Саркисян да остане на власт. Той е и кандидатът на управляващата Републиканска партия и се очаква да бъде одобрен като премиер утре. Арменската полиция обяви, че \"всички действия на активистите са незаконни, с тях те ограничават правата на гражданите на свобода на движението\", предаде ТАСС.", "date": "2018.04.16", "title": "В Ереван започна \"гражданско неподчинение\" заради избора на президент за премиер"}
{"url": "https://www.dnevnik.bg/politika/2018/04/16/3163736_obshto_25_partii_ne_sa_podali_finansovite_si_otcheti/", "text": "Годишните финансови отчети на 25 партии за 2017 г. не са подадени в Сметната палата. От тях действащи са 18 партии, а останалите седем са били прекратени през миналата година. Общо 137 политически сили са подали годишните си финансови отчети, както и списъците на дарителите си за 2017 г. Така те са спазили предвидения в закона срок за представянето им. Кои партии не са подали финансови отчети Действащите 18 партии, които не са подали финансовия си отчет, са \"Благоденствие-обединение-градивност\", \"Българска индустриално аграрна партия\", \"Български земеделски съюз\", \"Вот-Консерватори\", \"Гражданска сила\", \"Движение за равноправен обществен модел (ДРОМ)\", \"Движение народен юмрук за защита на пенсионери, безработни и социално слаби граждани\", \"Другата България\", \"Европейска сигурност и интеграция (ЕСИ)\", \"Либертас България\", \"Народняшка земеделска партия Никола Петков\", \"Национално патриотично обединение\", \"Обединена България\", \"Политическо движение заедно за Сливен\", \"Роден край\" и \"Съюз на демократичните партии и движения\". Четири от тези партии  правят за втора поредна година нарушението  и заради това Сметната палата ще сигнализира прокуратурата. Според Закона за политическите партии съдът може да постанови разпускане на дадена партия, когато тя \"не е подала годишните си финансови отчети пред Сметната палата за две последователни години\". Четирите политически сили са \"Български земеделски съюз\", \"Гражданска сила\", \"Народняшка земеделска партия Никола Петков\" и \"Национално патриотично обединение\". Седемте партии, които не са подали отчети и са прекратени през 2017 г., са \"Български граждани ЗБОРИМ\", \"Движение за благоденствие и възход\", \"Камара на експертите\", \"Национално движение за свобода и демокрация (НДСД)\", \"Обединена партия на пенсионерите в България (ОППБ)\", \"Партия движение за социална солидарност\" и \"Съюз на репресираните в България след 09.09.1944 г.\". Какви са глобите От Сметната палата уточняват, че \"Национално движение за стабилност и възход (НДСВ)\" и \"Нова сила\" са подали финансовите си отчети в срок, но не са спазили изискванията за формата, съдържанието и начина на подаване. По закон всички партии, които не са представили отчети, както и тези, чиито отчети не отговарят на изискванията, ще бъдат глобени. Санкцията е от 5000 до 10 000 лв.", "date": "2018.04.16", "title": "Общо 25 партии не са подали финансовите си отчети за 2017 г."}
{"url": "https://www.dnevnik.bg/evropa/2018/04/16/3163731_trima_evrodeputati_biaha_nakazani_zaradi_ocenki_za/", "text": "Трима евродепутати изненадаха колегите си с присъствието си като наблюдатели на президентския вот в Азербайджан и с оценките си, че изборите са били свободни и са се провели в конкурентна политическа атмосфера. Дейвид Камбъл Банърман, Ришард Чарнецки и Косма Злотовски са били членове на наблюдателната мисия на групата на Европейските консерватори и реформисти (ECR). \"Тяхното присъствие в Азербайджан по време на изборния процес и последвалите публични коментари, меко казано, ни изненада\", се посочва в изявление на съпредседателите на Групата за подкрепа на демокрацията и координация на изборите към Европейския парламент. Според наблюдателите от ECR президентските избори в Азербайджан на 11 април са се провели в конкурентна политическа атмосфера. \"Цялостната атмосфера беше спокойна и всичко отговаряше на високи стандарти. Свободата на избирателите и тайната на вота бяха напълно гарантирани\", се посочва в тяхно изявление. Според него наблюдателите не са станали свидетели на никакви инциденти, а процесът на гласуването е съответствал на международните стандарти и практика. \"Не видяхме никакви нарушения на изборния кодекс в деня на изборите. Не видяхме никакви външни намеси или натиск върху избирателите\". Преди изборите Групата на Европейския парламент за подкрепа на демокрацията и координация на изборите е взела единодушно решение да не изпраща официална делегация за наблюдението им предвид влошаващото се състояние на демокрацията в Азербайджан. Опозицията в страната е бойкотирала изборите заради липсата на реална конкуренция между кандидатите. Преди вота е било публикувано съобщение, че Европейският парламент няма да изпраща делегация и никой от членовете му няма мандат да наблюдава или коментира процеса от името на институцията. \"Членове на вашата група знаеха за това изявление, целящо да се предотвратят евентуални злоупотреби от страна на местни медии с коментарите на поканени в лично качество международни наблюдатели... Както вече се случи в няколко страни и в Азербайджан по време на президентските избори през 2013 г. и на конституционния референдум през 2016 г., има явна тенденция контролираните от държавата медии на международно ниво да създадат несигурност за мандата на поканени в частно качество международни наблюдатели, което кара аудиторията им да вярва, че те представляват нашата институция\", се казва в изявление на Групата за подкрепа на демокрацията и координация на изборите, отправено към ECR. \"Признавайки правото на всяка политическа група да изпраща делегация в трети страни по време на избори, смятаме, че изпращането на \"наблюдатели\" в държави, които европарламентът изрично е заявил, че няма да наблюдава, е изключително вредно за имиджа на Европейския парламент\", се казва още в изявлението. В него се посочва освен това, че коментарите на тримата евродепутати за провеждането на изборите ярко контрастират с предварителните оценки на мисията на Организацията за сигурност и сътрудничество в Европа, съставена от международно признати, опитни, професионални и независими експерти и наблюдатели, които са присъствали на място. Заради провинението си тримата евродепутати няма да бъдат изпращани на повече мисии на Европейския парламент за наблюдение на избори.", "date": "2018.04.16", "title": "Трима евродепутати бяха наказани заради оценки за изборите в Азербайджан"}
{"url": "https://www.dnevnik.bg/evropa/2018/04/16/3163741_es_produljava_da_e_razdelen_za_politikata_kum_rusiia_v/", "text": "Въздушните удари по Сирия,  нанесени от САЩ, Франция и Великобритания , далеч не получават единодушна подкрепа от Европейския съюз и френският първи дипломат Жан-Ив льо Дриан ще се опита да получи по-единодушна подкрепа на днешната среща с колегите си в Люксембург. Вярно, че германският канцлер Ангела Меркел определи ударите като необходими и подходящи. Но в другите столици на ЕС наблегнаха на необходимостта да се предотврати всякаква военна ескалация. Всички страни членки са на мнение, че използването на химически оръжия на 7 април  срещу бунтовническия бастион Дума , в близост до Дамаск - за което е обвиняван сирийският режим - е неприемливо и не трябва да остане ненаказано. Декларацията, публикувана в събота от върховния представител на ЕС по външната политика и сигурността Федерика Могерини от името на 28-те страни, набляга на необходимостта виновните за военни престъпления да си получат заслуженото. Но тя не оправдава ударите. \"Това не е изненада\", обясни европейски източник. 28-те държави са разделени. От едната страна на шахматната дъска са Франция и Великобритания. От другата са неутралните. По средата са членове на НАТО, много от които са на различно мнение по отношение на ударите, както показа и реакцията на Италия, която увери, че \"тези ограничени действия няма да бъдат началото на ескалация\". \"Декларацията на 28-те е максимумът на това, което можеше да бъде казано\", подчертава източникът. Подкрепата на НАТО обаче беше по-изрична. Много европейски правителства са недоволни, защото се опасяват от реакцията на Владимир Путин, поддръжник на сирийския президент Башар Асад. В навечерието на ударите руският президент предупреди в разговор с френския държавен глава Еманюел Макрон, че всякакви \"необмислени и опасни действия в Сирия\" могат да доведат до \"непредвидими последствия\". Да остане единен \"Европейският съюз трябва да остане единен. Трябва да се избегне възможността всяка страна да води автономна политика спрямо Москва. Това е важно за съществуването на ЕС\", обяснява европейски представител, пожелал анонимност. Москва се възползва от разделението в ЕС. Реакциите след отравянето на бившия руски двоен агент Сергей Скрипал, извършено във Великобритания - за което Лондон обвинява Русия - го показаха. \"Всички направиха същите констатации. Всички разбраха фактите по един и същ начин, но не всички реагираха по един и същ начин\", подчертава европейски дипломатически източник. Общо 19 страни - членки на ЕС, експулсираха от своята територия руски дипломати, пет просто повикаха посланиците си за консултация, а три не предприеха действия. И щеше да е необходимо сериозно убеждаване, за да бъдат накарани 28-те да обвинят Москва. На ежемесечната си среща в Люксембург министрите на външните работи на 28-те страни ще се опитат да постигнат разбирателство за политиката, която да водят по отношение на Москва, за да се опитат да намерят изход от войната, разкъсваща Сирия. \"Не можем да продължаваме така. Трябва да засилим натиска над Русия, за да я убедим да промени отношението си. Това е необходимо условие за решаването на сирийския конфликт\", смята  германският външен министър Хайко Маас . \"Сега остава да се надяваме Русия да разбере, че след ответния военен удар ние трябва да обединим усилията си, за да подкрепим политически процес в Сирия, който да позволи излизане от кризата. Франция е готова да съдейства за постигането на това\", добави неговият френски колега Жан-Ив льо Дриан. В телевизионно интервю снощи Еманюел Макрон обясни, че иска да \"убеди\" Русия и Турция да седнат на масата за преговори, и подчерта, че иска \"да говори с всички\". Париж иска Москва да приеме възстановяване на съвместния механизъм на ООН и Организацията за забрана на химическите оръжия (ОЗХО) за разследване на нападенията с химически оръжия, който беше премахнат в края на миналата година. Мандатът на комисията не беше подновен, след като Русия използва на няколко пъти правото си на вето. /БТА", "date": "2018.04.16", "title": "ЕС продължава да е разделен за политиката към Русия в Сирия"}
{"url": "https://www.dnevnik.bg/bulgaria/2018/04/16/3163740_cacarov_predlaga_opasnite_prestupnici_da_sa_v_edin/", "text": "Главният прокурор Сотир Цацаров смята, че рискът от бягство от затворите ще се намали, ако лишените от свобода, изтърпяващи присъди за тежки престъпления, лежат в един затвор със строг режим. Това заяви Цацаров, цитиран  от news.lex.bg  в Пловдив. Там той присъства на раздаването на дипломите на абсолвентите от Юридическия факултет на Пловдивския университет \"Паисий Хилендарски\". Главният прокурор коментира бягството на  двамата рецидивисти - Владимир Пелов и Радослав Колев,  от Софийския централен затвор от началото на април. Двамата все още се издирват, а по думите на Цацаров той нямал информация МВР да са \"постигнали някакъв напредък в издирването на двамата\". Разследването срещу двамата избягали е от места за лишаване от свобода. Според Цацаров на този етап в България няма затвор, който да отговаря на съвременните критерии за строг режим и да гарантира безопасност на надзирателите. Той добави, че в момента състоянието на надзорноохранителния състав в местата за лишаване от свобода е такова, че рано или късно е щяло да се случи бягство като на Пелов и Колев. \"Състоянието е извън всякакви стандарт и затова е необходима сериозна реформа. Увеличен брой надзиратели и заплати, тъй като ниските възнаграждения водят до текучество, незаети места и корупция. Няма нищо лошо, нищо нередно да кажем, че трябва да се забрани всякакво внасяне на предмети отвън освен тези, които са от първа необходимост. И че всички затворници с такъв режим трябва да бъдат с униформи и при абсолютно еднакви условия. Докато не се осигури необходимото материално и техническо осигуряване на надзирателите, всичкото това ще се повтаря всеки път\", каза Цацаров и не изключи скоро да има още подобни инциденти. Главният прокурор смята, че трябва отвън в затворите, като допусна това да е позволено само за неща от първа необходимост. Пелов и Колев избягаха, използвайки оръжия, за които все още не е установено как са попаднали при тях.  Заместник-министърът на правосъдието Николай Проданов  прогнозира в петък, че е възможно и никога да не се разбере как пистолетът и ножът, с които двамата са били, са попаднали при тях.", "date": "2018.04.16", "title": "Цацаров предлага опасните престъпници да са в един затвор със строг режим"}
{"url": "https://www.dnevnik.bg/bulgaria/2018/04/16/3163753_evropeiskata_komisiia_dobavi_novi_iziskvaniia_pri/", "text": "Европейската комисия добави нови изисквания към необходимите документи за кандидатстване на общини за осигуряването на пари за интернет връзка в малките селища в България. Инициативата за безплатен безжичен интернет на обществени места е популярна като WiFi4EU. До момента 209 български общини са се регистрирали за участие в първия конкурс. Преди да бъдат подадени крайните предложения на 15 май, е необходимо да бъдат предоставени придружаващи документи като копие на документ за самоличност на кмета или упълномощен от него служител; документ, който удостоверява, че той е законният представител на общината (например акт за номиниране), и други. Общините могат да използват бюджет от 15 хил. евро за създаването на точки за безплатен интернет. Инициативата ще продължи 18 месеца. В случай че бъде получена оферта за мрежата WiFi4EU, която отговаря на изискванията, но е за стойност под 15 хил. евро, общините трябва да изискат предлагането на допълнително оборудване, така че да бъде достигната отпуснатата сума. Информацията за новите документи, които се изискват, може да видите тук.", "date": "2018.04.16", "title": "Европейската комисия добави нови изисквания при отпускането на пари за интеренет в малките селища"}
{"url": "https://www.dnevnik.bg/politika/2018/04/16/3163761_borisov_bez_sporazumenie_mejdu_kosovo_i_surbiia_niama/", "text": "\"Мога само да кажа, че ако не направите това споразумение, нито Косово, нито Сърбия ще види ЕС.\" Това каза премиерът Бойко Борисов след срещата с президента на Косово Хашим Тачи в Прищина за отлаганото с години споразумение за нормализиране на отношенията между двете държави. Борисов добави, че не може да дава съвети на Балканите, но може да сподели опит. \"Лидерите да седнат, да се затворят за няколко дни и да намерят решение\", сподели опита си Борисов от преговорите с премиера на Македония Зоран Заев за подписването на договора за добросъседство. Борисов каза още, че раните от войните в Югославия са пресни, но на срещата ЕС - Западни Балкани на 17 май в София политическите елити трябва да покажат, че вървят напред. \"ЕС иска да знае, че ще приеме държави без проблеми и техните лидери да водят така държавите си без война. Предишната алтернатива я видяхме и паравоенните формирования... не искам да се връщам към този отвратителен за Балканите период\", каза още Борисов. \"Забравете егоизма! Егоизмът на една държава може да предизвика катаклизъм във всички на Балканите\", добави той. Борисов изрази надежда проблемът между Косово и Атина да се реши. Гърция не признава независимостта на Косово. \"Не евросъюзът трябва да се промени към Балканите, а Балканите трябва да се променят\", заяви Борисов. Според него трябва да се нормализират отношенията с Русия и Турция, които имат влияние върху региона, за да може и отношенията на Балканите да се нормализират. Тачи добави, че преговарят с Русия за признаване на Косово. Той благодари на Борисов за посещението и вниманието, което отделя на района. \"Интеграцията на нашата страна е единственият път. Косово трябва да стане част от ЕС и НАТО. ЕС ще бъде пълен тогава, когато цяла Югоизточна Европа стане част от него. Това означава, че ще има мир, стабилност и увеличаване на благосъстоянието на гражданите\", каза Тачи. Той добави, че Косово не само ще продължи диалога със Сърбия, но и ще извърши процес на мир и стабилност. Борисов и Тачи са разговаряли и за изграждането на инфраструктурни коридори, които да свържат всички балкански държави, с финансиране от ЕС. Косово ще се включи с магистралата Тирана - Прищина - Ниш. Борисов демонстрира карта с коридорите, като всички според него обслужват и Косово. Той каза, че следващия път ще дойде с министрите на икономиката, туризма, енергетиката и т.н., за да разговарят за конкретни инвестиции и съвместни проекти. Важната тема за Прищина е падането на визите за ЕС. \"Настояваме да бъде либерализиран визовият режим. Косово е изпълнил 95% от критериите от закона за демаркацията с Хърватия, критериите са изпълнени\", каза Тачи. Борисов отговори и на въпроса за визите, зададен няколко пъти от местните журналисти. Според него организираната престъпност намира начин да вземе визи. Тачи ще представлява Косово в София на срещата в София. Борисов обеща да бъде намерена форма, под която на срещата да бъде представено Косово така, че да могат да участват и държави, които не признават републиката. Той удостои Борисов с Ордена на независимостта за заслугите му за свободата и независимостта на страната. \"Високото държавно отличие се връчва по случай 10-годишнината от обявяването на независимостта на Косово. Този орден е за личните Ви заслуги и лична ангажираност в подкрепа на Косово, за заслугите на българския народ за развитието на приятелските отношения между двете страни, за предстоящата среща в София. Знаем, че българите навсякъде ще ни посрещат и навсякъде ще усещаме българския дух\", посочи президентът Тачи. \"Приемам го като знак към българския народ, който изстрада войната, но винаги е подкрепял борбата за свобода, независимост, демокрация, мир и просперитет на целия регион\", каза министър-председателят Бойко Борисов.", "date": "2018.04.16", "title": "Борисов: Без споразумение между Косово и Сърбия няма ЕС"}
{"url": "https://www.dnevnik.bg/sviat/2018/04/16/3163755_makron_obiavi_che_ubedil_trump_sasht_da_ne_napuskat/", "text": "Френският президент Еманюел Макрон каза вчера вечерта, че той самият е убедил американския си колега Доналд Тръмп за нуждата американските военнослужещи в Сирия да не се изтеглят, а да поемат \"дългосрочен ангажимент\", предаде Би Би Си. По-рано този месец самият Тръмп каза, че САЩ ще напуснат \"много скоро\" Сирия - идея, с която  Пентагонът не се съгласи , - и повтори принципната позиция на Вашингтон \"за\" изтегляне независимо от въздушните удари миналата седмица. Последните бяха определени от Макрон като \"успешни\" от \"военна гледна точка\", предаде \"Франс прес\". В интервю, излъчено по френска телевизия, Макрон добави, че е убедил американския държавен глава и за нуждата от ограничен удар (в който  участваха и Великобритания и Франция ) само по обекти, свързани с производството и разработката на химически оръжия. Междувременно в. \"Уолстрийт джърнъл\" обвърза решението на Тръмп - алтернатива, на което е било да бъдат изпратени ракети  и срещу руски и ирански обекти , - с настояването на американския министър на отбраната Джеймс Матис, и с решението на новия му съветник за националната сигурност Джон Болтън за по-сдържан удар. Малко след това Белият дом обяви, че Тръмп все още иска войските на САЩ да напуснат Сирия. \"Мисията на САЩ не се е променила - президентът даде ясно да се разбере, че иска американските сили  да се приберат у дома  колкото е възможно по-бързо,\" каза говорителят на институцията Сара Сандърс. \"Ние сме решени напълно да смажем (\"Ислямска държава\") и да създадем условията, които ще предотвратят завръщането на тази организация. Освен това очакваме регионалните ни съюзници и партньори да поемат по-голяма отговорност както във военно, така и във финансово отношение, за да бъде гарантирана сигурността в региона\", каза тя. \"Франция не е във война с Асад\" В интервюто Макрон добави, че операцията на САЩ, Великобритания и Франция \"бе намеса на международната общност\", посочва АФП, цитирана от БТА. Президентът отбелязва, че макар операцията да е била извън рамките на ООН, участвалите в удара страни са имали \"пълна международна легитимност\". \"Три страни членки на Съвета за сигурност на ООН предприеха действията\", подчерта френският президент в интервю за телевизия Бе Еф Ем, радио \"Монте Карло\" и интернет сайта \"Медиапар\". Франция не е обявила война на режима на президента Башар ал Асад, продължи френският президент и изтъкна, че Париж е за политическо решение на конфликта в Сирия, включващо всички замесени страни. За постигането на трайно политическо решение на сирийския конфликт \"трябва да водим диалог с Русия, Турция и Иран\", изтъкна френският президент. Той потвърди, че ще направи посещение в Санкт Петербург в края на май, както е планирано.", "date": "2018.04.16", "title": "Макрон обяви, че убедил Тръмп САЩ да не напускат Сирия, Белият дом го опроверга"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/04/16/3163653_dostavchicite_ne_sa_sklonni_da_namaliat_cenite_na/", "text": "Фирмите-доставчици не са склонни да намалят цените на имплантите заради решението на НЗОК. От 23 фирми, към които е изпратено запитване, отрицателно са отговорили 13. Това информира проф. Генчо Начев, национален консултант по кардиохирургия, в интервю за вестник \"Труд\". НЗОК намалява с до 20% своя дял от плащането на медицински изделия . Надзорният съвет е утвърдил списъка със стойности, до които здравната каса плаща за медицински изделия от 1 април тази година, съобщиха от касата преди седмица. Доплащането за някои видове медицински изделия, които досега са били безплатни, ще е от порядъка на 200 лв., но за други е за над 10 000 лв. Не е изключено цената да стигне и до 30 000 лв., цитира вестник \"24 часа\" позиция на Българската асоциация на търговците на медицински изделия. Според нея касата е намалила дела си от плащането с до 70%. Намалени са парите за болниците за животоспасяващи консумативи в кардиологията, кардиохирургията и ортопедията като стентове, клапи, протези и други. Проф. Начев коментира, че е получил уверение за повторното разглеждане на мярката. Един от въпросите, върху които ще се акцентира, е дали намалението на цената, която плаща касата, трябва да е еднакво за всички консумативи. Той дава пример с изкуствените сърца, където плащането е намалено с 20% и достига 30 000 лева. Модерните клапи, които се поставят чрез катетър, също са намалени с 20% – от 50 000 на 40 000 лева. В същото време клапите, които най-често се поставят, са намалени с едва 12%. Специалистът призовава да се помисли за схема, при която колкото по-скъп е продуктът, толкова по-малко да е доплащането като процент. \"В момента по статистика парите, които се вадят директно от джоба на пациента, са 40% от общите пари за здравеопазване, като максимумът в Европа е 20%\", обяснява проф. Начев и акцентира, че проблемът е, че не се знае за какво точно се плаща. Той заявява, че трябва се приеме националната здравна карта, въз основа на която във всяка област трябва да се прецени какви са предлагането и търсенето. \"Тогава ще се установи, че на много места се предлага повече, отколкото е търсенето, и касата ще трябва да сключи договори само с онези болници, които отговарят на определени изисквания и дават най-доброто\", обясни още той. Трябва да се въведе контрол Проф. Начев смята, че трябва да се въведе и оценка на качеството. \"Това не изисква пари. Научните дружества трябва да бъдат оторизирани да са експертни съвети, които на всеки три или шест месеца да проверяват качеството на услугите в тяхната специалност\", каза той и добави, че в момента ситуацията е такава, че касата е задължена да сключи договор с всички, които се явяват на пазара, и изкупува всичко, дори да не е качествена. Националният консултант по кардиохирургия насочва вниманието към друг парадокс – съотношението между парите, които се дават за лекарства, и парите за болнична помощ. \"В Европа навсякъде съотношението на болничната помощ към лекарствата е три към едно в полза на болничната помощ. Пазарът на лекарствата е един много хубав пазар. Ще ви кажа само един факт – петте най-големи световни фармацевтични фирми имат годишен оборот, по-голям от брутния вътрешен продукт на всички страни в Африка, на юг от екватора\", разяснява той. \"За реформата са необходими поне шест месеца, което е никакъв срок на фона на загубените години. Въпросът най-напред трябва да се постави на обществено обсъждане, за да няма напрежение\", смята професорът. \"Крайно време е политическите партии да се обединят поне в областта на здравеопазването, а не да търсят само да спечелят следващите избори\", обобщава още той. За неплащащите здравни осигуровки По повод статистиката, че 719 хиляди не си плащат здравни осигуровки, Начев отново напомни, че задължителното здравно осигуряване е закон. \"Тези, които нарушават закона, трябва да си понесат последствията. Тоест законът трябва да каже какви ще са последствията – дали ще му се конфискува имущество, дали ще му се откаже здравна помощ, където може, защото, ако е спешен случай – не може\", казва Начев. По думите му не е нормално държавата да плаща 50% осигуровките на деца, пенсионери и студенти. \"Поне се прие закон, според който всяка година държавата увеличава участието си на плащане на тези осигуровки. Вярно, че е в много дълъг период от време, но поне това се прие\", казва кардиологът.", "date": "2018.04.16", "title": "Доставчици не искат да намалят цените на имплантите заради решението на здравната каса"}
{"url": "https://www.dnevnik.bg/sport/2018/04/16/3163615_grigor_dimitrov_predi_turnira_v_monte_karlo_hubavo_e/", "text": "Григор Димитров очаква с нетърпение първия голям турнир на червени кортове - мастърса в Монте Карло. Българският тенисист заяви, че винаги е приятно да играеш у дома. Като много от водещите спортисти той е регистриран в Монте Карло и се подготвя в княжеството, когато не участва в турнири. \"Това е първият мастърс на клей. Различно място, страхотна гледка, чудесно е. Чувството да си у дома е приятно, хубаво е да си у дома. Успях да се разкарам наоколо, да отделя малко време за себе си и да се подготвя у дома на тези кортове\", каза Димитров в интервю за официалния сайт на АТП. Днес той започва участието си в надпреварата на двойки , където си партнира с друг от базираните в Монте Карло тенисисти - Давид Гофен. В индивидуалния турнир българинът почива на старта като поставен под №4 и очаква победителя от мача между Паоло Лоренци и Пиер-Юг Ербер. Преди две години, когато  получи званието почетен гражданин на Хасково , Димитров се разплака по време на церемонията и заяви, че Хасково е неговият дом, а настоящата му резиденция Монте Карло е \"просто моята база\". Той неколкократно се е  определял като \"гражданин на света\". В навечерието на мастърса в Монте Карло Димитров изрази надежда, че ще се представи по-добре на червените кортове, отколкото през 2017 г. Световният №5 има да защитава само 200 точки за целия сезон на клей, след като миналата година напусна Маракеш, Монте Карло и Рим още след първия си мач, а в Мадрид и \"Ролан Гарос\" беше отстранен в третия кръг. \"Не мога да кажа, че една от целите преди сезона е била сезонът на клей, но със сигурност искам да се представя по-добре от миналата година. Това е добра цел. Аз съм израснал на тази настилка и искам да се представя силно във всеки турнир на клей, в който играя. Мисля, че тялото и движението ми пасват на червените кортове. Невинаги обаче съм успявал да печеля тези оспорвани мачове на клей. Това сега е цел №1. Ако го направя, ще имам успех\", коментира Димитров. \"Приключих сезона на твърди кортове малко по-рано, така че имах повече време за почивка и възстановяване на тялото. Мисля, че до момента върша правилните неща и единственото, което мога да направя сега, е да изляза на корта и да се състезавам. Това е приоритет №1 за мен в момента - да спечеля няколко мача и да започна да се движа на клея по най-добрия начин, на който съм способен\", каза още той.", "date": "2018.04.16", "title": "Григор Димитров преди турнира в Монте Карло: Хубаво е да си у дома (видео)"}
{"url": "https://www.dnevnik.bg/politika/2018/04/16/3163751_prezidentut_v_siriia_ne_moje_da_se_izpolzvat_strategii/", "text": "Президентът Румен Радев обяви, че тъй като конфликтът в Сирия се различава от други войни заради подкрепата на Башар ал-Асад от страна на Русия, не трябва да се прилагат стратегии от минали конфликти. Повод за коментара му бяха  въздушните удари, които САЩ, Великобритания и Франция над Дамаск и Хомс . \"Ситуацията в Сирия се различава много от двете войни в залива, от Косово и Либия. Тогава беше просто - имахме коалиция срещу режима. Сега на театъра на военните действия в Сирия имаме, от една страна - САЩ, Франция и Великобритания; имаме и други силни играчи - Турция, Израел, Иран. И най-вече голямата разлика - Асад е подкрепян от Русия с възстановена военна мощ и осезаемо присъствие и ангажимент. Това трябва да се осъзнае от всички. И да се осъзнае, че в тая ситуация не могат да се прилагат стратегии от минали конфликти, защото те могат да ни изправят пред по-големи предизвикателства\", обяви Радев в отговор на студентски въпрос по време на лекция в Университета за национално и световно стопанство (УНСС). Според президента операцията в Дамаск и Хомс има \"военен ефект - пренебрежим, финансов - минус половин милиард долара, политически ефект - предимно вътрешен за държавите, които нанесоха удар\". \"Основен ефект беше върху Организацията на обединените нации (ООН). Тази операция доказа, че ООН е все по-често пренебрегвана, а никой не може да я замести засега. А това увеличава риска за света, вместо да го намалява\", каза още Радев. Според него политиците се съблазняват да привеждат в действие самолети, кораби и друга техника, за да реализират своите политически амбиции, но тези оръжия се управляват от хора с техните емоции и страхове. \"Само едно изтърване на нервите, една грешка и сме на прага на директен сблъсък. Ето това трябва да се отчита. Затова моят призив е по-малко оръжие, повече диалог\", каза още държавният глава. Румен Радев обяви, че на заседанието на Консултативния съвет за национална сигурност в четвъртък ще бъде разгледана обстановката не само в Сирия, а и на Балканите. \"Ще разгледаме какво правят съседите около нас, какви модернизационни програми разгръщат, какви разходи дават за въоръжение, за какво се готвят\", обяви още държавният глава. Президентът каза още, че позицията на правителството ни за ударите в Сирия не е съгласувана с него, но той е отворен за комуникация и диалог. .", "date": "2018.04.16", "title": "Президентът: В Сирия не може да се използват стратегии от минали конфликти, защото Русия подкрепя Асад"}
{"url": "https://www.dnevnik.bg/evropa/2018/04/16/3163783_maslinite_ot_andalusiia_-_drugata_tleeshta_turgovska/", "text": "Американското знаме се вее наред с други национални флагове пред завода на \"АгроСевиля\" (AgroSevilla) - най-големият световен износител на черни маслини, разказва \"Франс прес\". Андалуското кооперативно предприятие обаче се бои, че може да се наложи скоро да го махне, ако наскоро въведеното увеличение на митата на САЩ, най-големият му партньор,  стане окончателно . Ако американското решение стане факт, френските сирена и италианските вина могат също да се окажат засегнати, предупреждава Мадрид. От тази зима и след внезапното увеличение на митата \"изгубихме много договори и се наложи да съкращаваме работници за пръв път в нашата история\", изтъква със съжаление Габриел Редондо, председател на обединението от около 4000 земеделци, които доставят маслини в завода в Южна Испания, между Севиля и Гренада. В това предприятие се обработват маслините, които се берат зелени, топят се в саламура, нарязват се и се слагат в буркани, след което се изпращат в 72 страни - за пицариите, производителите на сандвичи и салатни барове - пазар, който е в пълен бум, особено в Съединените щати. \"АгроСевиля\" изнася 25 процента от годишната си продукция за САЩ, така че заводът беше оборудван специално, за да отговаря на нуждите на този ключово важен клиент. За няколко месеца обаче хоризонтът се помрачи за кооперативното предприятие и целия сектор на черните маслини, където работят на пълен работен ден 8000 души, а 16 000 плантации в Андалусия се прехранват от тази дейност. През 2017 година две калифорнийски компании подадоха жалба срещу испанските си конкуренти пред американското министерство на търговията, обвинявайки ги в дъмпинг, тоест, че продават продуктите си на прекалено ниски цени в САЩ, възползвайки се от европейските субсидии, за да печелят пазарни дялове. Започна разследване. Окончателното решение ще стане известно едва в средата на юли, но още миналата зима САЩ временно увеличиха с над 20 на сто митата за испанските маслини. Този конфликт възниква успоредно с международното напрежение, предизвикано от правителството на Доналд Тръмп, което увеличи митата за вноса на стомана и алуминий, макар че засега Европа е освободена от тях. /БТА", "date": "2018.04.16", "title": "Маслините от Андалусия - другата тлееща търговска война"}
{"url": "https://www.dnevnik.bg/sport/2018/04/16/3163772_fotoalbum_predstavia_cska_kato_svetoven_fenomen_v/", "text": "Фотоалбум, разказващ историята и успехите на спортните клубове на ЦСКА, беше представен днес на стадион \"Българска армия\". Изданието, което излиза по повод юбилея на червените и се нарича \"70 години ЦСКА\", съдържа 360 страници с повече от хиляда фотографии. Освен снимки албумът включва текстове и статистики, най-великите мигове, личности и постижения - както във футбола, така и в останалите над 30 спорта, които е развивал ЦСКА. Над 200 страници са посветени на футболния отбор. \"Вероятно и 3000 страници нямаше да стигнат за да се опишат и фотодокументират успехите на многото футболисти и спортисти, донесли на България слава и поводи за национална гордост\", заяви един от авторите - Боян Бойчев. Другите двама са Тодор Шабански и Бончук Андонов. Фотоалбумът е разделен на различни секции. Една от тях е озаглавена \"Първите\", разказаха авторите, и представя пионери в българския спорт - първия олимпийски медалист, първия олимпийски шампион, първия световен първенец, първите носители на \"Златна обувка\" и \"Златна топка\", първия европейски клубен шампион, първия с медал от зимна олимпиада и др. В представянето на албума участваха капитанът на първия отбор на \"ЦСКА - София\" Божидар Чорбаджийски, Димитър Пенев, Аспарух Никодимов, Таня Богомилова, Валентин Йорданов и др. \"70 години ЦСКА\" е на цена 40 лева и може да бъде закупен от фен магазина на стадион \"Българска армия\".", "date": "2018.04.16", "title": "Фотоалбум представя ЦСКА като световен феномен в спорта"}
{"url": "https://www.dnevnik.bg/bulgaria/2018/04/16/3163654_zashto_e_vajno_obuchenieto_na_slujitelite/", "text": "Все още има работодатели, които инвестират в по-високата квалификация на служителите си с ясното съзнание, че това ги прави по-големи професионалисти, а освен това по този начин се допринася за бързия растеж на бизнеса. Като за начало е добре мениджърът на компанията или отдела да осъзнае  необходимостта от допълнително обучение . Ето и стъпките, които трябва да бъдат предприети, за да се осигури допълнително обучение и квалификация на персонала в една фирма. Важно е преди предприемането на тази важна стъпка за компанията всички детайли да бъдат изяснени и да се уточнят целите, които е необходимо да бъдат постигнати. Всяка  длъжност има определена схема от обучения , която трябва да се следва. Не може всички служители да бъдат подложени на стандартизирани курсове. Практиката сочи, че е полезно да се съчетават различни методи на обучение, включително и т.нар.  e-learning (електронно обучение) . Мениджмънтът трябва да помисли и за възможността за  training voucher  – служителите сами да избират от какви курсове имат нужда и какви умения искат да придобият. Не е задължително те да бъдат пряко свързани с работата им. Важна стъпка при организирането на фирменото обучение е определянето на бюджет. Компаниите все повече залагат на метода да инвестират в ключови служители. Това изисква много по-малко средства и е много по-ползотворно за бизнеса. Най-често компаниите разделят на етапи обучителните си програми. Трябва да се има предвид, че ако курсовете са твърде много, те ще развалят нормалния ритъм на работа. Така обученията могат да повлияят негативно върху развитието на фирмата. С въвеждането на постоянни обучителни програми се добавя стойност и към дейността на самата компания, защото клиентите усещат промените в кратък срок. Ако вашият работодател не влага никакви средства във вашето развитие и обучение, това може и да значи, че не сте на подходящото работно място. Разгледайте топ обявите за работа на Karieri.bg. търси: Репортер за \"Дневник\" Стажанти за \"Капитал\" Project Manager / Digital Projects  търси  Communication Officer, NO-2, Fixed-term contract търси  Специалист \"Бизнес развитие\" - Източна Европа  търси  Logistics Specialist Truck Loads  търси  Senior Consultant  търси  Senior Media Planner  търси: Senior Accountant, Tax & Bookkeeping Outsourcing Junior Auditor Tax Graduates  търси: Computer Programmer Voucher Examiner (Accounts Payable Specialist) – Temporary  търси  Стажанти  търси: Sales Executive Strategy & Business Development Manager", "date": "2018.04.16", "title": "Защо е важно обучението на служителите"}
{"url": "https://www.dnevnik.bg/politika/2018/04/16/3163777_prezidentut_pred_studenti_ot_tumnoto_drugi_hora/", "text": "Президентът Румен Радев обяви днес, че България е на тъмно, и видя, че е дошло крайно време да включим прожекторите. Държавният глава изнесе лекция на тема \"Социално-икономическо развитие на България – предизвикателства и перспективи\" пред студенти, посланици и официални гости в Университета за национално и световно стопанство, в която критикува и парламента, и изпълнителната, и съдебната власт. На въпрос дали ще прави партия той отвърна, че е президент на всички българи, но очаква да се появят нови политически проекти, ако разочарованието на хората от политическото статукво продължава да расте. \"В момента България прилича на една строителна площадка, където нещо строят, но не знаем точно какво, защото е тъмно. Някакви хора носят строителен материал и се връщат за нов - в това време други хора го крадат, защото е тъмно. Някакви хора ръководят строежа, размахват чертежи, но други хора съвместно от тъмното всъщност управляват тях. Някакви хора строят стена, ограда, но тя е толкова рехава и нестабилна, че трябва да почнат да я ремонтират още преди да са приключили, защото е тъмно. Други хора наоколо прокарват пътища и магистрали, но нещо бъркат пропорциите и след тях остават веднага дупки, защото е тъмно\", описа обстановката в страната държавният глава. Според него не се знае кои са \"реалните собственици, строителите и реалната стойност на обекта и какво точно и на кого се плаща, защото е тъмно\". \"Медиите не показват истината, защото не могат да я видят в тъмното или защото не искат да я видят\", каза още Румен Радев. На въпрос на журналисти кои са хората на тъмно той отвърна, че навсякъде, във всички процеси има такива. \"Да включим прожекторите\" За президента едно е ясно - в тази ситуация младите и предприемчивите и малкото чужди инвеститори напускат площадката и търсят друга. \"Крайно време е да включим прожекторите - това е най-важното и неотложно, което трябва да направим за България, за да я има България. Да осветлим процесите в държавата, да има прозрачност на собственост и управленски решения, на харчене на публични ресурси, да има ясно установени правила, които да важат за всички\", призова той. Според държавния глава пиар блъфовете могат да представят една политика за успешна, но това не може да трае дълго, ако тя не носи реално ползи на хората като високо качество на живот. \"Прокуратурата и съдът имат последен шанс да върнат доверието в тях и в България, като погнат безкомпромисно крадците, корумпираните, пристъпилите закона, независимо дали са от управляващи, от опозиция, от собствените магистратски редици. Когато изискваме и установим ясни и прозрачни правила и демократични принципи, когато върнем доверието в държавата и държавността, то тогава абсолютно съм сигурен, че инициативата и предприемчивостта на българина много бързо ще доведат до желаните икономически резултати\", каза Румен Радев. Той обяви, че е нужна непримиримост към произвола и престъпленията, активна гражданска позиция. \"Качествено образование и информация\" \"Времето показва, че трябват хора с адекватно образование и култура, с познание за икономическите и обществените процеси, с друг опит и с други идеи за бъдещето. И най-важното - с друга енергия и друг морал. А тези хора сте вие. От вас зависи бъдещето и ваша е отговорността за него\", каза още Румен Радев. За държавния глава има поне две абсолютно задължителни мерки за промяна на ситуацията в страната - качествено образование и информация. Според него все още няма реформа в образованието, тъй като тя не може да основава само върху увеличение на възнагражденията и нова инфраструктура. Освен дали ще прави партия студентите питаха президента за  атаките в Сирия , за влизането ни в еврозоната и за кохезионната политика. ", "date": "2018.04.16", "title": "Президентът: От тъмното други хора управляват ръководителите на строителната площадка \"България\""}
{"url": "https://www.dnevnik.bg/analizi/2018/04/16/3163818_napuskash_mjunhen_i_se_ozovavash_v_pazardjik_i_kakvo/", "text": "Поне веднъж годишно окайваме някое демографско изследване. Там са всичките ни драми: неувереността в бъдещето на нацията, тъгата по заминалите млади хора, комплексът, че вече сме стари и няма за кога да правим деца. Според последните данни на БАН през миналата година сме намалели с 51 хиляди човека (един Видин). Застаряване, най-висока смъртност в ЕС, ниска раждаемост, емиграция. С тези темпове през 2019 ще сме паднали под 7 милиона, а окончателното изчезване ще се състои след 140 години. В същия момент \"Дойче веле\" представи едно  германско демографско изследване . Германия е страна с раждаемост, която е по-ниска дори и от българската. Но научихме едно удивително число: в тази страна днес живеят над 10 милиона чужди граждани. Един на всеки осем! Отделно са по-старите имигранти, които вече имат германски паспорт. Половината от чужденците са от Европейския съюз, като българите са около 310 хиляди (една Варна). Останалите са от трети страни. Именно този трудов ресурс задвижва суперуспешната германска икономика, която търси да наеме още милион и нещо работници. Германия расте, става все по-силна, а България гордо изчезва. Интересен контраст, нали? На какво залагат в развития свят Германският пример ни дава представа какво се прави в развития свят - привличат се и се интегрират мигранти. В страни като Канада и САЩ това става планомерно, дори с квоти. Спецификата на Федералната република се състои в това, че тя рязко се отваря за масирана имиграция, като това дори поражда политически трусове. Но друг механизъм капитализмът не е измислил - чакаме роботите да заменят хората, само дето не е сигурно дали няма да заменят и нас самите. Мигрантите са нужни не само за да запълнят вакантните места и да вършат работа, която местните не желаят. Повечето от тях са млади и раждат деца; тръгват от нулата и съответно купуват къщи, коли, обзавеждане, с което задвижват потреблението. И още: мигрантите идват със своите култури, обогатяват приемащата страна и са жива връзка с местата, от които пристигат. А заедно с работниците идват и инвеститори: ако една култура се е научила да взаимодейства със сирийския бежанец, тя по-лесно ще се разбере със саудитския принц. Да, и в западните общества има съпротива срещу новодошлите. И там има хора, които предпочитат да са само сред свои. Само дето така си оставаш слаб, малък, неразвит. В днешна България тази посока за търсене на решение изглежда невъзможна. Расизмът се превърна в медийна норма, а демографите, които обсъждат проблема, дори не смеят да споменат варианта миграция, за да не ядосат някого. А когато работодателите отворят дума за внос на работна ръка, левите веднага скачат, защото виждат в тази мярка дъмпинг на трудовия пазар. И защото мислят икономиката като игра с нулева сума. В същото време в Германия дойдоха милиони и спечелиха всички. Тънкият момент тук е съпротивата срещу чуждите инвеститори, която се обосновава не с цвета на кожата, а с патриотичната защита на местния капитал. Но защо да ме е грижа за печалбите на местния капиталист? Може пък чуждият да има по-добро ноу-хау, да осигурява по-добри условия на съгражданите ми. Но ето че им се създават всякакви пречки - като се започне от непрекъснатата смяна на закони и се стигне до феодализма по места, който си иска процент. Та сега стоим и чакаме нашите олигарси да преперат достатъчно пари, които да вкарат тук през офшорките си под формата на \"чужди инвестиции\". \"Да върнем нашите деца!\" Втората възможност е по-популярна: да върнем нашите собствени емигранти. Кой не би се радвал? Не разбирам само защо хората, които го повтарят, си мислят, че тези дълго отсъствали сънародници лесно ще се интегрират в нашата действителност. Да, знаят езика, познават страната, но дотолкова са се откъснали от средата, че ще им струва доста усилия да се включат отново в шуробаджанашките мрежи. Тук ще са чужденци като виетнамците или мароканците - и това е едно от нещата, които ги спира, не само по-ниските заплати. Вземете университета: пристига младеж с диплома от Кеймбридж, но не си мислете, че се изтрепваме да го вземем. Нали си имаме тукашни, които са се въртели около нас няколко години. Политиката за привличане на емигрирали сънародници предполага радикална подкрепа и улесняване на всички възможни нива - например някаква агенция да се заеме с всичко, което човекът трябва да направи, за да си дойде: от работата, през жилището до легализирането на дипломите. Тази подкрепа спокойно може да се разпростре върху чуждите специалисти, които следва да привлечем, ако някак преодолеем етническия си солипсизъм. Но ще има двусмислена реакция от страна на местните: значи на тях давате, а на нас - не? Видяхме това двусмислие и в националпопулистките партии, които най-силно разпалват демографските страсти - искат да върнат емигрантите, но опитаха да ограничат правото им на гласуване. Привличането на качествени хора е в днешно време един вид състезание, в което различните места мобилизират много ресурси. Наред с практическите неща трябва да споменем и качеството на живота, което става все по-важен фактор при екзистенциалния избор. Напускаш Мюнхен и се озоваваш в Пазарджик. Какво правиш там? Особено когато говорим за топ специалисти, от каквито ще имаме все по-остра нужда, този фактор е особено важен. Но не виждам политика за привличане на \"креативната класа\" с цялостен дизайн на средата (освен може би в Пловдив - дали градът не дръпна и заради това, че стана едно много приятно място?). Проблемът с раждаемостта Третият подход е най-силно желан: подкрепа за раждаемостта. Показателно е, че нашите суверенисти се кълнат в примера на Орбан, който яростно противопоставя натализма на имиграцията. Проблемът е, че въпреки заявката до 2030 раждаемостта в Унгария да се вдигне над санитарния минимум (2.1 деца на жена) засега не се забелязва раздвижване. Чудя се дали проблемът не е в това, че неговите мерки са основно финансови. Традиционните семейства, каквито ги бленуват новите консерватори, отдавна не съществуват. Жените се стремят към обществена реализация, а самите двойки лесно се свързват и разпадат. Затова смятам, че подкрепата за родителството трябва да върви в съвсем друга посока - обществото да поема все по-голяма част от грижата за децата. Наместо да се раздават пари, да се осигуряват целодневни училища и детски градини, безплатни допълнителни занимания по език или спорт. Именно в тази посока тръгна Макрон, следвайки френската етатистка традиция - записването на дете в детска градина ще стане там задължително от 3-годишна възраст. Вероятно ви звучи комунистически, но няма как да върнем жената в кухнята, няма как да стабилизираме любовните отношения. Затова отглеждането на децата трябва да се облекчи максимално - за да бъде радост, а не бреме (тук обаче едни етнически хора избухват: откъде накъде ще даваме и на циганите. И така всякаква политика замира). Да не забравяме и това: раждаемостта ще реши проблемите ни след най-малко 20 години. В момента новородените само ще натоварят социалната система. Затова разумната политика би комбинирала трите подхода - би привличала подбрани по някакви критерии мигранти, би улеснявала адаптацията, би инвестирала в бъдещето за няколко десетилетия напред. Но тематиката е твърде удобна за идеологизиране - съдбата, нацията, чуждите нашествия... И така нищо няма да се изведе докрай. Затова пък всеки нов сезон ще изживяваме нови и нови демографски трагедии.", "date": "2018.04.16", "title": "Напускаш Мюнхен и се озоваваш в Пазарджик... и какво ще правиш там"}
{"url": "https://www.dnevnik.bg/detski_dnevnik/2018/04/16/3163826_decata_za_sofiia_mrusna_i_zadrustena/", "text": "Това казва едно от над 70-те деца между 4 и 18 години, попитани от Национална мрежа за децата какво мислят за своя град. Прекалено много автомобили  , допълва друго. Инициативата всъщност е на неправителствената организация \"Визия за София\", а в допитването са включени и близо 20 специалисти, най-вече от образователни институции. Боклуците, разбитата инфраструктура, твърде многото автомобили, рушащите се и зле изглеждащи сгради оставят неприятно впечатление у най-малките жители на града и са най-важните неща, които те искат да променят, показа допитването. е друг детски коментар. Повечето деца в доюношеска и ранна юношеска възраст прекарват по-голямата част от времето си в комплексите, където живеят и където ходят на детска градина или основно училище. Парковете, градинките и моловете са традиционни места за срещи и прекарване на свободното време, но непосредствено близките до жилищата публични площи остават неразвити и децата казват, че биха искали в кварталите да има  с връстници и кварталните общности. Децата забелязват и асиметрията в развитието на централните и периферните градски части. Този проблем е преодолим за по-големите, които могат да се придвижват свободно из столицата, но по-малките и непривилегировани, които са по-затворени в кварталите, имат нужда от  , както и от други културни прояви и средища, където да могат да прекарват свободното си време. Липса на сигурност се усеща сред малките жители на София. Проблемът се появява постоянно в контекста на различните теми – като неприятно изживяване от неосветените части на града, където  , като усещане за липса на безопасност на пътя и множество безнаказани нарушения и като бездействие от страна на полицията. споделя наблюдението си един от възрастните специалисти, участващи в допитването. Според юноши в гимназиалния курс  , а в центъра на София това става по-трудно. Ясно се откроява качеството на живота в квартала, където живеят децата от ромски произход, с които от Национална мрежа за децата са разговаряли. Те   и сякаш не вярват, че някога ще бъдат адресирани. В квартала им няма нито детска площадка, нито близка болница.  , казват децата от квартала към общината. , които водят затворен в дома и рядко в квартала живот поради сериозни затруднения, най-вече с придвижването из града. За тях по-важно от всичко друго при пътуването с градски транспорт е ,  .", "date": "2018.04.16", "title": "Децата за София: мръсна и задръстена"}
{"url": "https://www.dnevnik.bg/evropa/2018/04/16/3163824_vunshnite_ministri_na_es_obmisliat_sankcii_za_siriia/", "text": "Външните министри на Европейския съюз заплашиха Сирия с нови санкции заради  предполагаемата химическа атака  в град Дума, но не се присъединиха към очакваните  мерки на САЩ срещу Русия , предаде \"Ройтерс\". \"ЕС ще продължи да обсъжда допълнителни ограничителни мерки срещу Сирия, докато репресиите продължават\", се посочва в изявление на 28-те външни министри след разговорите им в Люксембург. Те изразиха подкрепа  за въздушните удари на САЩ, Великобритания и Франция , осъществени в събота в отговор на химическата атака на 7 април срещу град Дума. \"Много е важно да се подчертае, че (ударите) не са опит да се промени ходът на войната в Сирия или да има промяна на режима\", заяви британският първи дипломат Борис Джонсън при пристигането си на срещата. \"Опасявам се, че войната в Сирия ще продължи по този ужасен начин. Но светът каза, че иска край на използването на химически оръжия\", допълни той. Евентуалните нови санкции срещу Асад ще допълнят серията от наказателни мерки, обявени след 2011 г. Те варират от оръжейно ембарго до замразяване на активи на сирийски официални лица, военни, бизнесмени и учени, обвинени в развиване на химически оръжия. Дипломати от ЕС обаче заявиха, че не е имало дискусия за санкциониране на руски военни, които заедно с Иран позволиха на Асад да си върне контролирани от бунтовниците територии и които Западът обвинява във военни престъпления. Очаква се САЩ да обявят нови икономически санкции срещу Русия, насочени към компании, които според Вашингтон се занимават с оборудване, свързано с химически оръжия, заяви по-рано посланикът на САЩ в ООН Ники Хейли. Дипломати от ЕС обаче казаха, че докато европейските правителства нямат по-голяма представа какво планират САЩ, е невъзможно бързо да последват примера им. В миналото мерките от страна на ЕС са идвали месеци след тези на Вашингтон. Траен мир В заключенията от срещата се посочва също, че всяко трайно решение в Сирия изисква политически преход и запазването на целостта и суверенитета на страната, а постигането на траен мир е главната цел, за чието постигане ЕС няма да жали средства, предаде БТА. За да има траен мир, необходимо е раздаването на правосъдие и постигането на национално помирение. ЕС отново призовава въпросът да бъде разгледан от Международния наказателен съд и огънят да бъде незабавно прекратен, се допълва в текста. ЕС отчита, че конфликтът в Сирия навлезе в осмата година, белязан от широко разпространено насилие, ярки нарушения на международното право от всички участници, както и от употребата на химическо оръжие от режима и от \"Ислямска държава\" (ИД). Сирийският режим носи основната отговорност за катастрофалната хуманитарна обстановка и за страданието на сирийския народ. Съветът на ЕС подкрепя всяко действие, насочено към предотвратяване на употребата на химическо оръжие. Необходимо е да се използват възможностите за постигането на политическо решение, защото според ЕС военно решение е невъзможно. Сирийският режим, подкрепян от Русия и Иран, увеличи употребата на военна мощ без оглед на цивилните жертви. Незабавно трябва да бъде прекратено възпрепятстването на хуманитарния достъп до пострадалите, заявяват европейските външни министри. Всички страни в сирийския конфликт трябва да се борят срещу ИД. Действията на Турция в Северозападна Сирия допълнително влошават обстановката. ЕС изразява дълбока загриженост от изкуствените промени в картата на сирийското население. ЕС няма да участва във възстановяването на райони в Сирия, засегнати от този подход, се посочва в заключенията. В Сирия днес над 13 милиона души имат нужда от помощ, над шест милиона са напуснали домовете си, а три милиона са изтласкани в труднодостъпни области. ЕС осъжда използването на глада като военно средство. Защитата на обикновените хора е не само законово, но и морално задължение. Досега ЕС е осигурил 10.6 милиарда евро за Сирия, отбелязват министрите. \"Единственото решение е мирен процес чрез Съвета за сигурност\", подчерта холандският първи дипломат Стеф Блок. \"Ще има решение, включващо всички, които имат влияние в региона\", посочи германският му колега Хайко Маас. \"Никой не може да си представи човек, използващ химически оръжия срещу собствения си народ, да бъде част от това решение\", каза още той. Следващата седмица ЕС ще проведе международна донорска конференция за Сирия. Русия и Иран да не допускат Сирия да използва химическо оръжие Междувременно представителят на ЕС в (Организацията за забрана на химически оръжия) ОЗХО призова Русия и Иран да използват влиянието си върху сирийското правителство, за да не допуснат по-нататъшно използване на химическо оръжие от негова страна, предаде \"Ройтерс\". \"ЕС призовава всички държави, особено Русия и Иран, да използват влиянието си, за да не допуснат по-нататъшно използване на химическо оръжие, особено от сирийския режим\", каза той. България, като ротационен председател на Съвета на ЕС, заяви на срещата, че решението на сирийската криза се намира изключително в политическата плоскост, предаде ТАСС. В Хага днес  се провежда извънредно заседание  на Изпълнителния съвет на ОЗХО, посветено на предполагаемото използване на химическо оръжие на 7 април в Сирия. Това твърдение бе направено от неправителствената организация \"Белите каски\", която според руското министерство на отбраната не е достоверен източник на информация, посочва ТАСС. Агенцията отбелязва, че представители на руския Център за помирение на враждуващите страни в Сирия на 9 април са били на оглед в сирийския град Дума, но не са открили следи от използване на химическо оръжие. Британският представител в ОЗХО Питър Уилсън каза на заседанието, че от 2014 г. организацията е регистрирала над 390 предполагаеми инцидента с незаконно използване на отровни муниции в Сирия, предаде \"Ройтерс\". Той призова за колективни ответни действия след нападението в Дума. Френският представител на на заседанието посланик Филип Лайо каза, цитиран от \"Франс прес\", че след въздушните удари на Запада в Сирия приоритет трябва да бъде да се позволи на ОЗХО да ликвидира напълно нелегалната сирийска химическа програма.", "date": "2018.04.16", "title": "Външните министри на ЕС обмислят санкции за Сирия, не се включват към тези на САЩ срещу Русия"}
{"url": "https://www.dnevnik.bg/sport/2018/04/16/3163737_bulgarskite_shahmatisti_za_zaplasheni_ot_zanuliavane/", "text": "Българските състезатели по шахмат са изправени пред угрозата да останат с нулев рейтинг (ЕЛО) в ранглистата на Международната шахматна федерация (ФИДЕ). Организацията е поставила ултиматум за разрешаване на проблемите в българския шах до края на април. Ако това не се случи, ще се стигне до налагане на санкцията. \"Считано от 1 май, всички български играчи ще имат рейтинг нула. Това означава, че те ще трябва да започнат своята кариера отначало. Единственото сигурно спасение за шахматистите e да отидат във федерация на друга държава\", каза един от най-добрите български шахматисти и вицепрезидент на сдружение \"Шахматна федерация България\" Кирил Георгиев. С последното си решение от 8 април от ФИДЕ искат да получат информация относно плащанията от банковата й сметка към фалшивата сметка на Европейския шахматен съюз (ЕШС) за периода 2011 - 2014 г. По това време президент на ЕШС беше Силвио Данаилов, който беше начело и на Българската федерация по шах (БФШ).  Международната федерация е отправила и запитване защо е отнело на прокуратурата четири години, \"без да предприеме никакви действия по отношение на 1 милион евро, откраднати от българското правителство\". От организацията са категорични, че докато не бъдат уредени тези въпроси, няма да бъдат предприети никакви  действия за признаването  на която и да било шахматна федерация в България. Миналия август министърът на спорта  Красен Кралев отне лиценза на БФШ . През декември ММС даде лиценз на  новосъздадената  \"Българска федерация по шахмат 1928\" , в чието ръководство са депутатите Иван Генов и Руслан Тошев. Последва жалба от страна на  \"Шахматна федерация България\" , като през март Върховният административен съд (ВАС) нареди на ММС да започне наново разглеждането на заявленията за избирането на федерация, която да ръководи шахмата в страната. От сдружението обвиниха Кралев за \"неетична и неморална намеса\" в подкрепа на \"Българска федерация по шахмат 1928\". Според президента на \"Шахматна федерация България\" Методи Стойнев министърът на спорта ще направи всичко, за да откаже отново издаването на лиценз в тяхна полза с приемането на наредба №6 от 2018 г. за реда за лицензиране на спортните организации в България. На 27 април изтича 30-дневният срок за общественото обсъждане на наредбата. Според Стойнев тя ще даде време на Кралев, докато бъде приет новият закон за физическото възпитание и спорта. Той урежда подробно реда за лицензиране на спортните организации, като отпада правомощието на министъра да издава наредба за същата материя.  От \"Шахматна федерация България\" твърдят, че са нарушени два закона. \"Министърът няма право да присъства на каквото и да било събрание на организация с идеална цел. Освен това докараш ли до фалит такава организация, нямаш право да си в ръководството на следващата в рамките на пет години. Обаче шестима настоящи членове на \"Българска федерация по шахмат 1928\" са били част от старата\", каза Стойнев, който обвини Кралев, че е назначил свои хора в новата федерация. Той определи възможните последици за българския шах след 1 май като трагични. \"Ще има нулева година за федерацията, която ще загуби много пари. Спечелените квоти на състезателите ще бъдат загубени, а също така няма да имаме право да домакинстваме надпревари\", каза още Стойнев.", "date": "2018.04.16", "title": "Българските шахматисти са заплашени от зануляване на рейтингите"}
{"url": "https://www.dnevnik.bg/bulgaria/2018/04/16/3163854_deloto_sreshtu_petur_moskov_ne_zapochna_zaradi_otvod/", "text": "Делото срещу бившия здравен министър Петър Москов, неговия заместник Адам Персенски и още трима души от \"Бул Био НЦЗПБ\" ЕООД не започна в Специализирания наказателен съд. За днес беше насрочено разпоредително заседание, което не се проведе, защото един от съдебните заседатели си направи отвод, съобщава  news.lex.bg . Мотивът - участвала като вещо лице по административни дела между държавното дружество \"Бул Био\" и Агенция \"Митници\". Москов е предаден на съд  по три обвинения  във връзка с ваксините \"Пентаксим\", \"Еувакс Б\" и \"Тетадиф\", внос от Турция. \"Бул био\" е производителят на тези ваксини. Още две причини станаха повод за отлагане на процеса и насрочването му за 18 юни. На първо място, като пострадал от сделката е било призовано финансовото министерство, което обаче отговорило, че ощетено е било здравното ведомство, защото е самостоятелен разпоредител на бюджетни средства. Освен това се оказа, че защитата на Москов и на бившия му заместник Адам Персенски не е успяла да се запознае с всички материали по делото, което също доведе до отлагане на процеса. Според прокуратурата Москов е извършил престъпление по служба, защото през юли 2015 г. е приел дарените от Турция ваксини \"Пентаксим\" и \"Еувакс Б\", които не са разрешени за ползване в България, и от това са настъпили вреди за над 325 000 лева от платен ДДС за ваксините. Освен това според държавното обвинение, които предадоха на съд Москов и останалите в началото на март, е било създадено недоверие във възможността на Министерството на здравеопазването да контролира лекарствената политика и е било породено недоверие у гражданите за дейността по ваксиниране на децата. Още за обвиненията вижте  тук . Разследването започна преди близо две години, малко след като вторият кабинет на Бойко Борисов подаде оставка. Москов през цялото време твърди, че няма проблем с ваксините, и дори настояваше прокуратурата да разследва кой е създал напрежението и атаката срещу министерството. Пред журналисти днес той заяви, че действията му са били \"единственият възможен път, който да защити здравния интерес и да има на разположение ваксини за имунизационния календар\". \"От друга страна, това се оказа и изгодно от финансова гледна точка за държавата решение. Цялата тази гадост, която българските родители на малки деца бяха принудени да изслушат и вероятно да изживеят, сега вече и от поддръжниците ѝ, престава да бъде разказ. Сега вече разказът е за това дали държавата е ощетена с нещо. Ощетяването изглежда като това, че Министерството на здравеопазването е внесло ДДС в републиканския бюджет\", заяви още бившият здравен министър.", "date": "2018.04.16", "title": "Делото срещу Петър Москов не започна заради отвод на съдебен заседател"}
{"url": "https://www.dnevnik.bg/bulgaria/2018/04/16/3163862_podobriava_se_sustoianieto_na_postradalite_ot/", "text": "Има подобрение в състоянието на пострадалите при  автобусната катастрофа до Вакарел , която стана в петък и взе шест жертви. Пациентите, настанени в болница \"Св.Анна\"- София, са стабилизирани, контактни и са на собствено дишане. Няма пряка опасност за живота им, но все още са възможни усложнения. Предстои им операция, съобщава \"Фокус\" Две от пациентките, които бяха настанени във ВМА, ще бъдат изписани днес. По-тежко пострадалата жена, която е на 62 години, остава за медицинско наблюдение в клиниката по неврохирургия. Само 13-годишното момче, което пострада при катастрофата, остава за лечение в \"Пирогов\". Състоянието му е стабилно. Останалите две жени на 48 и 49 години са изписани. Изписано е 19-годишно момиче с комоцио, което беше настанено в УМБАЛ \"Царица Йоанна – ИСУЛ\" . То остава под медицинско наблюдение. Други трима пострадали са преминали за преглед през Спешно отделение и са били освободени за домашно лечение. Изписан е шофьорът на автобуса. Шестима души загинаха и над 20 бяха ранени, след като пътнически автобус на фирма \"Юнион Ивкони\" по линията Бургас-София се обърна на 27-ия километър на автомагистрала \"Тракия\" в района на Вакарел. Инцидентът е станал след сблъсък на автобуса с лек автомобил. ", "date": "2018.04.16", "title": "Подобрява се състоянието на пострадалите от катастрофата на \"Тракия\""}
{"url": "https://www.dnevnik.bg/sport/2018/04/16/3163936_djokovich_preskochi_purviia_krug_v_monte_karlo_za_56/", "text": "Носителят на 12 титли от Големия шлем Новак Джокович записа впечатляваща победа в първия си мач на червени кортове през 2018 г. Сръбският тенисист имаше нужда от едва 56 минути, за да надиграе сънародника си Душан Лайович с 6:0, 6:1 в първия кръг на мастърса в Монте Карло. Първият сет приключи за 22 минути. Джокович реализира три от четирите си точки за пробив и не даде нито една възможност на Лайович в своите подавания. Двукратният шампион в Монте Карло загуби едва три точки на свой сервис в тази първа част и спечели 13 от 18-те, в които посрещаше. Втората част беше малко по-оспорвана. Лайович успя да спечели първи гейм за 1:1, след което дори имаше шанс да пробие. 27-годишният сърбин, който заема 93-ото място в световната ранглиста, не се възползва и беше пробит в следващия гейм. Лайович получи възможност за рибрейк, но Джокович се спаси и затвърди предимството си за 4:1. Бившият №1, който сега е 13-и в света, веднага направи още един пробив, след което спаси две брейк точки и приключи мача при свой сервис. Джокович сложи край на серия от три поредни поражения във всички турнири и записа четвърта победа за сезона. Сърбинът беше елиминиран в осминафиналите на Australian Open от Хьон Чун, след което загуби още първите си мачове на мастърсите в Индиан Уелс (от Таро Даниел) и Маями (от Беноа Пер). Шампионът от 2013 и 2015 г., който е поставен под №9 в основната схема, ще играе с голямата надежда на хърватския тенис Борна Чорич във втория кръг. 21-годишният тенисист постигна първа победа при четвъртото си участие в Монте Карло, след като надигра категорично французина Жюлиен Бенето - 6:3, 6:2. Томаш Бердих е първият от поставените, който напусна надпреварата. Чешкият тенисист допусна обрат срещу Кей Нишикори - 6:4, 2:6, 1:6. Японецът, който заради проблеми с контузии падна до №36 в света, ще играе с руснака Даниил Медведев във втория кръг. Напред продължават още Милош Раонич, Роберто Баутиста Агут, Алберт Рамос, Миша Зверев и Жил Мюлер. Поставеният под №4 Григор Димитров ще разбере днес първия си съперник в турнира. Българинът очаква победителя от мача между френския квалификант Пиер-Юг Ербер и Паоло Лоренци от Италия. Димитров попадна в половината на световния №1  Рафаел Надал, който ще преследва 11 титла от мастърса в Монте Карло. Първият поставен, когото българинът може да срещне, е Рамос в третия кръг. В четвъртфиналите е възможен двубой с  партньора му на двойки Давид Гофен.", "date": "2018.04.16", "title": "Джокович прескочи първия кръг в Монте Карло за 56 минути"}
{"url": "https://www.dnevnik.bg/gradska_sreda/2018/04/16/3163958_komisiia_odobri_imenata_na_stanciite_po_tretata_liniia/", "text": "Днес комисията по образование, култура, наука и културно многообразие към Столичния общински съвет е приела решение за именуване на станциите от третата линия на метрото, която се очаква да бъде завършена през 2019г., съобщи организацията \"Спаси София\". Имената по бъдещата линия, която ще свърже кварталите \"Хаджи Димитър\" и \"Горна баня\" са: \"Ген. Вл. Вазов\", \"Тракия\", \"Стадион Георги Аспарухов\", \"Театрална\", \"Орлов мост\", \"Бул. Патриарх Евтимий\", \"Бул. Христо Ботев\", \"Медицинска академия\", \"Бул. България\", \"Бул. Цар Борис Трети\", \"Мизия\", \"Овча купел\", \"Овча купел II\", Горна баня. Нарушено е правилото трансферните станции да имат еднакви имена, както и връзката между имената на станциите с имената на големите транспортни артерии вблизост, отбелязват от \"Спаси София\". Организацията обръща внимание и върху това, че е нарушен и географският принцип - бъдещата станция \"Тракия\" е предвидено да се намира на североизночния изход от София в посока георгафската област Мизия, докато станция \"Мизия\" ще е в югозападния край на града.", "date": "2018.04.16", "title": "Комисия одобри имената на станциите по третата линия на метрото"}
{"url": "https://www.dnevnik.bg/ot_vas/novini_ot_vas/2018/04/16/3163867_predstoiashtiiat_remont_na_grafa_i_solunska_-_shans/", "text": "След много десетилетия разруха жителите и гостите на София заслужават нормална градска среда, включително пешеходни пространства. На снимката: Дори пред Президентството мърлявщината е налице.", "date": "2018.04.16", "title": "Предстоящият ремонт на \"Графа\" и \"Солунска\" - шанс или... същата мизерия"}
{"url": "https://www.dnevnik.bg/sviat/2018/04/16/3163939_ilun_musk_iska_da_vrushta_raketni_stepeni_na_zemiata_s/", "text": "Компанията \"Спейс екс\" (SpaceX) \"ще опита да върне горната степен на ракетите от орбитална скорост, използвайки гигантски парти балон\". Този туит на изпълнителния директор на компанията Илън Мъск дойде половин месец след първоаприлската му шега, че  друга негова знакова компания  - \"Тесла\", е фалирала. Този път той не даде индикации, че се шегува, но в началото уточни: \"Ще прозвучи налудничаво, но...\" След коментари в \"Туитър\" той уточни, че балонът би помогнал да се създаде \"гигантски обект, който запазва формата си\", намалява балистичния коефициент и забавя степента на ракетата. В момента вторите (горни) степени на ракетите \"Фалкън\", изстрелвани от \"Спейс екс\", се приводняват в неплавателни райони на Тихия океан. Мъск не уточни дали става дума за двустепенните \"Фалкън\" - през 2015 г. компанията му за пръв път успешно върна първата степен на ракетата Falcon 9 и оттогава са извършени общо множество кацания, но и  повторни изстрелвания  на рециклирани  компоненти . Той неведнъж е заявявал, че иска да може да използва повторно всички степени на ракетите си. В случая, ако успее, това може да е много полезно на \"Спейс екс\", отбелязва технологичното издание Endgadget. Към 2018 г. изстрелванията струват 62 млн. долара всяко, като се отчита успешното приземяване на първите степени. \"Ако надеждно може да възстановява горните степени с относително нискобюджетен метод като балон, може както да намали разходите си, така и да направи изстрелванията по-привлекателни за клиенти\", пише Endgadget. \"Като се добави и липсата на вреден ефект за природата... може да си струва да се опита употребата на балон, колкото и нелепо да звучи в първия момент.\" Мъск повече от веднъж е осъществявал нелепо звучащи идеи и дори ги е превръщал в успешни бизнес начинания, но какво ще стане с такъв балон в космическия вакуум? Как точно ще се върне в атмосферата? Въпросите остават, пише Mashable.", "date": "2018.04.16", "title": "Илън Мъск иска да приземява ракетни степени с... балони"}
{"url": "https://www.dnevnik.bg/politika/2018/04/16/3163960_volia_pripozna_za_kandidat_za_energiiniia_regulator/", "text": "Парламентарната група на Веселин Марешки \"Воля\" е внесла в Народното събрание кандидатурата на Георги Златев за член на Комисията за енергийно и водно регулиране, се вижда от сайта на парламента. Досега Златев беше член на регулатора, издигнат от Български демократичен център в предишното Народно събрание, но жребий, предвиден в Закона за енергетиката, го вади от състава му. Златев е бивш изпълнителен директор на \"Брикел\", Гълъбово, а до 2015 г. - на \"Мини Марица-изток\" ЕАД, Раднево. Четиримата членове на КЕВР, които жребият определи за смяна, са Ремзи Осман (ДПС), Георги Златев (досега от Българския демократичен център), Александър Йорданов (досега от Патриотичния фронт), Валентин Петков (досега от Реформаторския/ блок). От четиримата и Ремзи Осман е предложен да остане в регулатора за нов шестгодишен мандат от партията си ДПС. Никоя друга политическа сила все още не е внесла кандидатурите си 24 часа преди крайния срок, който изтича утре. Красимир Янков от БСП съобщи пред БНТ, че в партията има решение да бъдат номинирани Любомир Денев и Явор Куюмджиев. Куюмджиев беше зам.-министър на енергетиката в кабинета \"Станишев\", а след това депутат, но не влезе в сегашното Народно събрание. Денчев е бил изпълнителен директор на \"Булгаргаз\" също при управлението на тройната коалиция. По информация на \"Медиапул\" управляващите от ГЕРБ няма да издигат кандидати, защото техните представители Евгения Харитонова и Светла Тодорова благодарение на жребия запазиха постовете си за още три години. ", "date": "2018.04.16", "title": "\"Воля\" припозна за кандидат за енергийния регулатор досегашния член от БДЦ"}
{"url": "https://www.dnevnik.bg/sviat/2018/04/16/3163962_politikata_na_es_za_migrantite_zaplashva_evreite/", "text": "Политиката на Европейския съюз за мигрантите е безотговорна и разпалва в Западна Европа религиозна нетолерантност, заплашваща евреите в Европа. Това се казва в съобщение на кабинета на премиера Виктор Орбан, който на 8 април спечели отново конституционно парламентарно мнозинство след предизборна кампания преминала изключително под знака на антиимигрантски послания от управляващите. Част от агитацията използваше нападки срещу роденият в Унгария американски милиардер от еврейски произход Джордж Сорос с обвинения, че прокарвал в страната и в Централна и Rзточна Европа тезата за отворени към имигрантите врати. Сорос отхвърля обвиненията, че плащал на активисти \"да превърнат Унгария в страна за имигранти\" и обвини Орбан в \"изкривяване на реалността и лъжи\", целящи да изградят образа на измислен външен враг, с когото да се отклонява вниманието на унгарците. Съобщението бе по повод деня в Унгария в памет на жертвите на Холокоста. \"Единственият начин да се контрира тревожното засилване на антисемитизма е Европа да се върне към ценностите си, произтичащи от юдео-християнските традиции\", е казва в текста, цитиран от \"Ройтерс\". \"Религиозната нетолерантност, заплашваща Европа и идваща като пряка последица от безотговорната миграционна политика на Брюксел - се превръща в безпрецедентно насилие в западната част на континента\", допълват от кабинета, визирайки вълната от смъртоносни атентати от 2015г. насам. Орбан на няколко пъти се е обявявал за категорично неприемане на антисемитизма. Но миналата година той направи няколко коментара, които разгневиха унгарските евреи. Сред тях бе е похвала за Миклош Хорти, лидерът на съюзната с нацистите Унгария по време на Втората световна война, замразил депортирането на евреи през 1944г., едва след като половин милион вече бяха загинали в газовите камери на концлагерите.", "date": "2018.04.16", "title": "Политиката на ЕС за мигрантите заплашва евреите, обяви Орбан"}
{"url": "https://www.dnevnik.bg/evropa/2018/04/16/3163800_udarite_v_siriia_makron_zasili_imidja_si_na_chovek_na/", "text": "Когато в ранните часове в събота френски изтребители полетяха към Сирия, френският президент Еманюел Макрон седеше в командна зала без прозорци под Елисейския дворец. Четиридесетгодишният френски лидер, обграден от висши военни и дипломати, следящи военната операция, беше \"спокоен и непоколебим\", каза източник от Елисейския дворец. Решението на Макрон  да разпореди френски ракетни удари срещу Сирия заедно със САЩ и Великобритания  бележи нов етап в неговото президентство. Това е първият път, когато най-младият президент в съвременната история на Франция, който е на власт от година, използва конституционните си правомощия като върховен главнокомандващ на армията, за да заповяда военен удар. От избирането му през май миналата година Той скъса с традицията, като направи дългото си преминаване по \"Шан-з-Елизе\" при встъпването си в длъжност, застанал в открит военен джип. Макар да е първият френски президент, който нито е служил в армията, нито е карал задължителна военна служба, той се е обличал в униформа на военновъздушните сили и е бил сниман да пристига с хеликоптер на ядрена подводница. Макрон реши да продължи военните намеси на предишното френско правителство в чужбина - важни операции срещу джихадистите в Западна Африка и \"Ислямска държава\" в Сирия и Ирак, но не беше предприемал военни действия. Френските военновъздушни сили действат в Сирия от 2015 г., водейки борба с ИДИЛ, но до този уикенд никога не бяха атакували правителствени обекти. Още преди френските изтребители да се върнат на родна земя, служители от Елисейския дворец горяха от желание да подчертаят, че Макрон пристъпва към \"следващия етап\" с цялата сила на огромната френска мрежа за чуждестранна дипломация. Служителите обясниха, че Макрон се стреми да използва импулса от ударите, за да продължи да настоява за прекратяване на огъня и \"политически процес\" в Сирия. За центристкия президент външната политика означава да тласне Франция към предната линия на сложната и фрагментираща се световна сцена, опитвайки се да разговаря с всички - с особен фокус върху тези, които може да не искат да чуят какво той има да каже. Смята се, че при управлението на Макрон оставени от по-дистанцирания Тръмп и британския министър-председател, чието внимание е погълнато от Брекзит. Макрон беше единственият лидер от триото, провел според френски служител откровен телефонен разговор с руския президент Владимир Путин преди ударите и твърд разговор с турския президент Реджеп Тайип Ердоган след това. Бившият френски външен министър Юбер Ведрин настоя, че ударите са подсилили дипломацията на Франция, показвайки, че на Париж може да се има доверие. Макрон постави на карта политическата си репутация в момента, когато миналата година обеща, че доказаната употреба на химически оръжия в Сирия лично за него е червена линия. Той ми каза миналото лято: \"Когато прокарваш червени линии, ако не знаеш как да се увериш, че те се спазват, избираш да си слаб. Това не е моят избор.\" Ръководителят на социологическата агенция \"Виавойс\" Франсоа Мике-Марти каза: \"Като се има предвид, че Макрон се стреми да си изгради ясен политически образ, щеше да му е трудно да не се намеси. способен да предприема твърди действия там, където предшественици му не успяха.\" През 2013 г. бившият социалистически президент Франсоа Оланд искаше да нанесе удар срещу Сирия заради използването на химически оръжия, но не можа да действа сам, след като САЩ при президентството на Барак Обама не се намесиха. Мике-Марти обаче каза, че ударите в Сирия са намеса, която е по-трудна да се обясни на френското обществено мнение, отколкото военните действия на Оланд срещу джихадистите в Мали и после срещу ИДИЛ. Мишените на Оланд се смятаха от френското обществено мнение за \"абсолютен враг\", докато въпросът със Сирия е по-сложен. Франция - бившата колониална сила в Сирия, се опита да обясни на общественото мнение, че е поразила обектите за производство и складиране на химически оръжия като част от задължението си да защитава международното право. Близо 100 години след като Франция преживя химически атаки на своя земя през Първата световна война, Париж каза, че е действал, за да предотврати още убийства. Сирия обаче продължава да е огромно предизвикателство за Макрон в Макрон от месеци се сблъсква със  стачки на работещите в железопътния транспорт  заради значителните промени в националната железопътна система, както и със студентски протести заради новата процедура за прием в университетите. Той настоява, че ще остане непоколебим. Но макар рейтингът му на одобрение да остава, общо взето, стабилен - около 40 процента, подкрепата му сред по-бедните избиратели и тези от работническата класа намалява, което създава впечатление, че страната е разделена между имащите и нямащите. Външната политика обаче винаги е била силата на Макрон според социологическите проучвания. Досега анкетите показват, че две трети от френските избиратели одобряват действията му на световната сцена, \"дори тези с умерени доходи\", каза Мике-Марти. Макрон нямаше нужда от парламентарна подкрепа, за да удари Сирия, но трябва да уведоми Националното събрание в идните дни и ще се проведат дебати без гласуване. Част от политическата опозиция вече критикува Макрон. Жан-Люк Меланшон от крайната левица нарече ударите \"северноамериканска атака на отмъщение и безотговорна ескалация\", в която Франция не е трябвало да участва. Крайнодесният лидер Марин льо Пен каза, че Франция е пропуснала възможност да покаже, че е \"независима сила\" на международната сцена. Политологът Жером Фурке от Френския институт за изследване на общественото мнение каза: \"Политическите реакции отразяват усещането, че няма съгласие от едната или другата страна. Това е сложна тема, а ситуацията на място е доста объркана. За да се усложнят нещата, Франция все още е изправена пред съвсем реална терористична заплаха, която оказва влияние върху общественото мнение.\" /БТА", "date": "2018.04.16", "title": "Ударите в Сирия: Макрон засили имиджа си на човек на действието"}
{"url": "https://www.dnevnik.bg/sviat/2018/04/16/3163966_rumunskiiat_prezident_otkaza_da_uvolni_specialniia/", "text": "Президентът на Румъния отхвърли искането на министъра на правосъдието да уволни ръководителката на специалната агенция за борба с корупцията по високите етажи на властта. Това е поредният епизод в политическа драма в борбата за върховенство на закона, заради която през последните две години десетки хиляди румънци често излизат да протестират. Министър Тудорел Тоадер обвини Лаура Кьовеши в превишаване на правомощията и накърняване образа на страната зад граница, след което през февруари поиска отстраняването ѝ. Сега Клаус Йоханис отговори, че аргументите на министъра срещу ръководителката на специалната разследваща прокуратура DNA не са го убедили. \"Повечето от основанията не отговарят дори на правните изисквания\", допълни държавният глава. В отговор Тоадер написа във \"Фейсбук\", че правителството ще обжалва президентското решение пред Конституцонния съд. От DNA изпратихме на съд близо 1000 души през миналата година, включително трима министри, шестима депутати и двама зам.-министри, заяви преди време Кьовеши. Една трета от обвиненията са за злоупотреби с европейски средства. Подчинените ѝ прокурори са спечелили 713 дела, включително срещу четирима депутати, 28 кметове и 30 ръководители на държавни компании и институции. Част от делата продължиха години.", "date": "2018.04.16", "title": "Румънският президент отказа да уволни специалния прокурор за борба с корупцията"}
{"url": "https://www.dnevnik.bg/bulgaria/2018/04/16/3163970_danuchni_izliazoha_na_protest_zaradi_ochakvani/", "text": "Данъчни служители от различни градове на страната излязоха на протест тази вечер пред централното управление на Националната агенция за приходите (НАП) заради заплаха от съкращения. Миналата седмица ръководството на данъчната администрация реши да закрие изцяло звеното за оперативни проверки след като прокуратурата уличи негови служители в приемане на подкупи и пране на пари. Предвижда се от 1 май да бъдат съкратени около 300 души по данни на синдикатите. По-рано днес финасовият министър Владислав Горанов коментира, цитиран от БНТ, че не вижда никакъв драматизъм в решението на ръководството на НАП, което той лично подкрепя. Уточни, че става дума за преструктуриране, а не за съкращения. Ще бъдат разкрити нови работни места в звеното за фискален контрол. Според Горанов това ще е шанс голяма част от съкратените, които са постъпили в НАП в миналото без конкурс, да покажат нивото си. \"Държавата няма никаква полза да отслабва, а напротив – целта й е да усилва капацитета на приходната агенция за контролиране изпълнението на бюджета\", коментира Горанов. Според протестиращите ръководството на приходната агенция постъпва с тях \"по безцеремонен начин\". Според синдикалистите така се хвърля петно върху репутацията на всички, предвидени за съкращения, без до този момент вината на който и да е от тях да е доказана.", "date": "2018.04.16", "title": "Данъчни излязоха на протест заради очаквани съкращения"}
{"url": "https://www.dnevnik.bg/citat_na_deniia/2018/04/16/3163971_citat_na_denia_nai-hubavo_e_da_si_prezident/", "text": "Председателят на парламентарната група на ГЕРБ Цветан Цветанов в отговор на критиките,  отправени от президента Румен Радев  към управлението на институциите в страната и призива му за изсветляване на собствеността и прозрачност на управленските решения. \"Най-хубаво е да си президент в България, защото президентът може само да намира кусури, но нищо не зависи от неговите действия, защото нито носи политическа отговорност за това, което се случва в държавата, нито пък има някакъв механизъм и лост, с който може да допринесе тези проблеми да бъдат решени\", заяви Цветанов в Смолян, цитиран от БНР. ", "date": "2018.04.16", "title": "Цитат на деня: Най-хубаво е да си президент"}
{"url": "https://www.dnevnik.bg/photos/2018/04/16/3163563_fotogaleriia_svetovnite_snimki_na_denia_za_16_april/", "text": "Полярната мечка Аврора си играе с пластмасова туба в плувен басейн в зоопарка в сибирския град Красноярск, Русия.", "date": "2018.04.16", "title": "Фотогалерия: Световните снимки на деня за 16 април 2018"}
