{"url": "https://www.dnevnik.bg/ot_vas/galeriiotvas/2018/06/22/3204666_chitatelska_fotogaleriia_gulfos_skogafos_selialandsfos/", "text": "Гълфос (Златният водопад; \"фос\" на исландски е водопад) е емблематичният водопад на Исландия. Той предлага великолепна гледка към силата и красотата на недокоснатата природа. Гълфос е част от тура \"Златният кръг\" в Южна Исландия.", "date": "2018.06.22", "title": "Читателска фотогалерия: Гълфос, Скогафос, Селяландсфос и исландските елфи"}
{"url": "https://www.dnevnik.bg/sport/2018/06/22/3204707_federer_premina_oshte_edin_truden_test_i_stigna/", "text": "Световният №1 Роджър Федерер преодоля още един труден тест по пътя към десетата титла от тенис турнир в Хале. 36-годишният швейцарец победи австралиеца Матю Ебдън със 7:6 (2), 7:5 и се класира за полуфиналите на тревни кортове в германския град. Федерер трябваше да мине през тайбрек в първата част, а във втората съперникът му сервираше за сета. Носителят на 20 титли от Големия шлем обаче се измъкна от трудната ситуация и избегна втори пореден трисетов мач. В предишния кръг той спаси два мачбола, преди да  обърне драматично французина Беноа Пер . Федерер и Ебдън сервираха изключително солидно в първия сет. Швейцарецът загуби едва четири от разиграни 27 точки в своите подавания и не даде нито един шанс за пробив на съперника. Австралиецът, който заема 60-ото място в световната ранглиста, имаше трудности, когато първият му сервис не влизаше. Той обаче позволи на Федерер да стигне само до един шанс за пробив, успя да го отрази и се добра до тайбрек. В решаващия гейм по-голямата класа на Федерер все пак си каза думата и Ебдън спечели само две точки. В началото на втората част деветкратният шампион в Хале поведе с 40:0 в първото подаване на Ебдън. 30-годишният австралиец обаче показа здрави нерви и обърна подаването си. В ответния гейм се стигна до неочакван спад в играта на Федерер, който даде първият шанс за пробив на Ебдън в мача. 60-ият в света се възползва, след което затвърди предимството си и поведе с 3:1. Началният удар на австралиеца продължаваше да бъде на ниво и той съумяваше да поддържаше аванса си до 5:4, когато получи шанс да сервира за спечелването на сета. В този момент Федерер превключи на друга предавка и започна да обсипва Ебдън с печеливши минаващи удари. Швейцарецът спечели три поредни гейма и обърне втората част в своя полза, за да се доближи на две победи от 99-ата титла в кариерата си. В полуфиналите Федерер, който записа 19-и пореден успех на трева, ще се изправи срещу американския квалификант Денис Кудла.", "date": "2018.06.22", "title": "Федерер премина още един труден тест и стигна полуфиналите в Хале"}
{"url": "https://www.dnevnik.bg/biznes/2018/06/22/3204745_kakvo_dava_selskata_programa_na_es_na_mladite_fermeri/", "text": "Програмата за развитие на селските райони (ПРСР) е една от най-популярните мерки за подпомагане на младите фермери. През настоящия програмен период началната помощ за младите земеделски стопани има за цел да увеличи техния дял, което е необходимо както за устойчивото развитие, така и за структурната реформа в отрасъла. Това посочи министърът на земеделието Румен Порожанов в отговор на въпрос от депутатите от БСП Светла Бъчварова и Николай Пенев, цитиран от БТА. Порожанов уточни, че до момента по мярката са проведени два приема, първият от които през 2015 г. с общ бюджет 35 млн. евро. Общо постъпилите заявления за подпомагане в рамките на този прием са били 2664, от тях одобрени са 1400. Това потвърждава и вашето твърдение, че парите не са достатъчно, коментира Порожанов. Приемът, приключил преди няколко дни, е с бюджет 22 млн. евро, остатъчен бюджет по мярката с 1800 проектни предложения с размер на заявената финансова помощ 45 млн. евро, което е два пъти повече от първия прием. Специално внимание е отделено и за помощта за повишаване на квалификацията по други мерки от програмата. Младите фермери получават подкрепа и с подмярка 4.1 за инвестиции в земеделските стопанства, с което те могат да разширят фермите си, посочи Порожанов. Подпомагането по мярката насърчава приемствеността на поколенията, сътрудничеството между отделните стопани чрез подпомагане на групи и сдружения за предлагане на пазара и съхранение на продукцията. С регламент от 2017 г. на ЕС се дава възможност за увеличаване на ставката за единно плащане на площ за младите стопани от 25 на сто до 50 на сто, припомни още министърът. С изменението на закона младите фермери сега получават за първите 30 ха за подпомагане 50 на сто от размера на плащанията по тази схема, обясни той. В преговорите за новата обща селскостопанска политика, които текат сега, Министерството на земеделието ще настоява за подпомагане на младите земеделски стопани, защото застаряването на работещите в този бранш е огромен проблем в световен мащаб. Дигитализацията и цифровото земеделие също създават предпоставки за навлизането на по-млади в този бизнес, така че \"по-голямата тема ще бъде какво да заложим като национален инструментариум допълнително предвид това, че парите никога няма да стигат, още повече с намалението на новия бюджет за земеделие с 15 процента\", посочи Порожанов. ", "date": "2018.06.22", "title": "Какво дава селската програма на ЕС на младите фермери"}
{"url": "https://www.dnevnik.bg/evropa/2018/06/22/3204762_cheshkoto_pravitelstvo_podkrepia_proektozakon/", "text": "Чешкото правителство изрази подкрепата си днес за проектозакон, разрешаващ еднополовите бракове, предаде \"Ройтерс\", цитирана от БТА. Чехия даде възможност през 2006 г. на еднополовите двойки да регистрират партньорства (граждански съюзи с правни последици). Група от 46 депутати състави новия проектозакон за браковете с аргумента, че хомосексуалните двойки заслужават да получат пълен брачен статус. Други 37 парламентаристи настояват дефиницията за брака като съюз между мъж и жена да бъде записана в конституцията. За да бъде приет, законопроектът за еднополовите бракове трябва да бъде одобрен с обикновено мнозинство от 200-членния парламент. Конституционна промяна обаче изисква 120 гласа. Той би бил първият подобен в държава от бившия комунистически лагер в Европа. За разлика от съседните Полша и Словакия Чехия е една от най-светските държави на европейския континент и гласът на религиозните групи е относително слаб, отбелязва \"Ройтерс\". В социално проучване, проведено през май, 50 процента от анкетираните са изразили подкрепата си за еднополовите бракове, а 74 процента са одобрили съществуващата и сега възможност за регистрация на партньорство.", "date": "2018.06.22", "title": "Чешкото правителство подкрепя проектозакон, разрешаващ еднополовите бракове"}
{"url": "https://www.dnevnik.bg/sport/2018/06/22/3204639_braziliia_izstrada_purva_pobeda_na_svetovnoto_s_golove/", "text": "Бразилия взе първа победа на световното първенство след драматичен успех с 2:0 над Коста Рика. Петкратните световни шампиони трябваше да чакат до добавеното време, за да пробият защитата на костариканците, след като попаденията на Филипе Коутиньо и Неймар паднаха след изтичане на редовните 90 минути. Коутиньо се разписа във втората минута на добавеното време, след като Роберто Фирмино спечели топката във въздуха и халфът нямаше как да пропусне от пет метра. Вторият гол, дело на Неймар, падна в седмата минута на продължението. Срещу себе си бразилците имаха много добре организиран тим на Коста Рика. Когато защитата се пропукваше, със силни изяви се отчете и вратарят Кейлор Навас. Четвърт час преди края съдията Бьорн Кайперс първоначално отсъди дузпа за бразилците, но после я отмени, считайки, че Неймар не е бил фаулиран. След два мача съставът, воден от Тите, има четири точки и направи решителна крачка към класиране на осминафиналите. Селекционерът на Бразилия Тите направи само една промяна в титулярния си състав, като вместо контузения Данило започна Фагнер. Коста Рика също беше с една промяна от 11-те, които загубиха от Сърбия. Като ляв халфбек започна Браян Овиедо вместо Франсиско Калво. От самото начало Бразилия взе инициативата и се настани трайно в половината на съперника си. Петкратните световни шампиони използваха главно левия фланг и нападаха чрез Неймар и Марсело. От другата страна обаче много рядко с топката играеше Уилиан, което разбалансира бразилския състав. Костариканците залагаха на здрава и компактна игра в защита, след което разчитаха на бързи контраатаки, ако успеят да откраднат топката в централната зона на терена. Най-добрата възможност за тима беше в 13-ата минута, когато Кристиан Гамбоа намери Селсо Борхес, но ударът на последния мина встрани от левия стълб. Бразилия така и не успяваше да влезе в наказателното поле с топката, сблъсквайки се със сгъстената защита на Коста Рика. Футболистите в синьо трябваше да предприемат обходни действия, но те пък убиваха остротата в атаките. В 26-ата минута бразилците все пак вкараха гол, но той беше отменен заради засада на Габриел Жезуш. Марсело шутира, но топката рикошира в защитник и попадна в Жезуш. Повторенията ясно показаха, че при изстрела на левия защитник, нападателят е зад последния в костариканската отбрана. Малко след отменения гол Бразилия беше много близо до това да открие. Прекрасно подаване на Коутиньо намери Неймар в наказателното поле, но звездата на бразилците не успя да овладее топката и Навас се намеси. До края на първата част няколко пъти бразилски играчи излизаха на добри позиции, но последният пас се оказа грешен. Едва в 41-ата минута Бразилия успя да отправи първи точен удар в мача, дело на Марсело. Изстрелът на защитника обаче беше спасен от Навас. Второто полувреме започна със смяна в бразилския лагер, след като Дъглас Коста смени инертния Уилиан и петкратните световни шампиони заиграха много по-активно. Темпото вече беше много по-високо, а в първите пет минути Навас няколко пъти беше застрашен. Първо вратарят на Коста Рика имаше късмет, след като Неймар не успя да засече центриране и Навас улови. В 52-ата минута Коутиньо стреля от около 10 метра, но застаналият на голлинията Гамбоа успя да отклони топката и тя излезе в корнер. Две минути по-късно вратарят на Коста Рика трябваше да се намесва отново след удар на Коутиньо. Халфът на бразилците засече центриране от много трудна позиция, но с върха на пръстите си Навас успя да изчисти. Натискът на бразилците ставаше все по-силен, но защитата в бяло успяваше да удържи на атаките на южноамериканците. Вместо това Бразилия дори се оголи в защита и за малко не допусна гол, когато нападател на Коста Рика се озова пред вратата, но в последния момент Жоао Миранда притича и изби с глава. С напредване на времето и треньорът на бразилците Тите погледна по-смело в атака, сменяйки постройката. Той извади един от халфовете си Паулиньо, за да пусне на терена Роберто Фирмино. В 72-ата минута за пръв път Коста Рика допусна сериозна грешка в защита, след като остави Неймар непокрит с празно пространство към вратата на Навас. Нападателят овладя и опита да вкара много красиво с фалцов удар от около 22 метра, въпреки че около него нямаше играч на костариканците. Изстрелът на Неймар премина встрани от целта. Малко по-късно и Каземиро стреля с глава след центриране от корнер, но прекалено слабо. Най-важният момент в мача беше в 79-ата минута, когато Бразилия организира контраатака. Жезуш намери по отличен начин Неймар в наказателното поле, а той залъга Джанкарло Гонсалес и падна. Първоначално реферът Бьорн Кайперс отсъди дузпа, но после прегледа повторение и прецени, че нарушение срещу бразилската звезда няма. Това още повече изнерви бразилците, които започнаха да спорят постоянно със съдията Кайперс. При всяка ситуация футболистите в синьо имаха претенции към холандеца, което пък доведе до жълти картони на Неймар и Коутиньо. Всичко отиваше към второ равенство за бразилците, когато резервата Роберто Фирмино се отчете с ключова намеса. Той спечели висока топка в наказателното поле на Коста Рика, а Коутиньо се разписа от пет метра, давайки победата на бразилците - 1:0. Плеймейкърът на \"селесао\" беше изпуснат от защитата на Коста Рика и с премерен удар прати топката зад Кейлор Навас. Вече успокоени след първия гол, бразилците имаха още няколко добри шанса да удвоят аванса си. При първия Фирмино пропусна, стреляйки много неточно от точката на дузпата. Неймар обаче не пропусна в последната минута на продължението и се разписа след подаване на Дъглас Коста. Попадението на звездата на бразилците беше записано в 96:49 минута, което го направи най-късният гол на световните първенства от 1966 г. досега. Също така с точния си изстрел Неймар вече има 56 гола за Бразилия, като изпревари легендата Ромарио на третото място. Пред Неймар са единствено Пеле (77) и Роналдо (62).", "date": "2018.06.22", "title": "Бразилия изстрада първа победа на световното с голове в добавеното време"}
{"url": "https://www.dnevnik.bg/gradska_sreda/2018/06/22/3204767_avtobusite_v_sofiia_shte_zapochnat_da_se_dvijat_po/", "text": "Автобусите в София ще започнат да се движат по трамвайните линии, по булевардите и улиците, където маршрутите им съвпадат. През юли ще започнат ремонтни дейности по булевардите \"Константин Величков\" и \"Възкресение\", като линиите ще бъдат отделени от пътните платна с ограничители, като ще бъдат изградени и перони по спирките. Това каза пред \"Дневник\" зам.-кметът по транспорт Евгени Крусев. Промяната ще бъде възможна и по други булеварди, като един от тях е \"Черни връх\", но те ще бъдат обособявани от догодина. \"Това ще са първите скоростни трасета за автобуси\", посочи Крусев, като практиката е заимствана от други европейски градове и позволява по-бързо придвижване на градския транспорт. От 1 юли пък трамваите  няма да се движат по бул. \"България \", като ще бъдат заменени с автобуси. Промяната е във връзка със започваща реконструкция на трамвайното трасе, като дейностите ще продължат месец и половина.", "date": "2018.06.22", "title": "Автобусите в София ще започнат да се движат по трамвайните линии още от това лято"}
{"url": "https://www.dnevnik.bg/sport/2018/06/22/3204732_v_mach_s_mnogo_greshki_voleibolistite_otstupiha/", "text": "Мъжкият национален отбор по волейбол записа осма загуба в Лигата на нациите. Българите отстъпиха драматично с 2:3 (25:21, 22:25, 25:23, 23:25, 13:15) срещу Германия в първия си мач от турнира в Техеран, Иран. В отсъствието на капитана Виктор Йосифов и либерото Теодор Салпаров националите изиграха слаб мач въпреки многото грешки на съперника. Германците завършиха двубоя с цели 50 грешки, докато българите имаха със седем по-малко. В събота националите ще играят с Иран в 16.30 часа, а в неделя от 14.00 възпитаниците на Пламен Константинов приключват участието си в Лигата на нациите срещу Южна Корея. Най-резултатен в двубоя беше Мориц Райхерт с 18 точки, а Зимон Хирш добави 17 за успеха за германците. За българите пореден силен мач направи диагоналът Боян Йорданов, който завърши с 50% (13/26) успеваемост в атака. Той записа 14 точки, с една по-малко от Валентин Братоев. В първия гейм българите превъзхождаха съперника си на блокада. Националите записаха четири точки от този елемент срещу две за германците. Те имаха много брак в играта си, като допуснаха цели 13 грешки, с четири повече от българите. Двубоят започна равностойно, като първото техническо прекъсване дойде при 8:7 за българите. Двата отбора играеха точка за точка, но българите взеха инициативата в края на гейма. С добри изяви на блок на 20-годишния Алекс Грозданов и хитро пускане на разпределителя Георги Сеганов българите поведоха с 20:18. Две грешки в атака на германците увеличи разликата на четири точки, като националите нямаха проблем да затворят гейма с 25:21. Във втория гейм ролите се размениха, като блокадата на българите спря да работи. Германците заиграха по-концентрирано и намалиха значително грешките. Възпитаниците на Андреа Джани водеха с 8:6 при първото техническо прекъсване, а до второто увеличиха преднината си – 16:12. Със силен сервис германците разстроиха посрещането на българите и поведоха с пет точки. Преднината беше достатъчна за европейския вицешампион да вземе втория гейм с 25:22. Двата отбора си размениха по един завързан гейм. Първо българите измъкнаха третата част с 25:23, а в четвъртия германците надделяха също с две точки разлика. Четвъртата част завърши с четири поредни грешки от сервис на националите. В тайбрека грешките продължиха да валят, като германците сбъркаха седем от първите си осем начални удара. Българите обаче не се възползваха и отстъпиха с 13:15.", "date": "2018.06.22", "title": "В мач с много грешки волейболистите отстъпиха драматично срещу Германия"}
{"url": "https://www.dnevnik.bg/sviat/2018/06/22/3204605_ne_otvrushtaite_na_provokacii_-_rusiia_razsekreti/", "text": "На 22-23.06 е възможно внезапно нападение на немците [което] може да започне с провокационни действия. Задачата на нашите войски е да не се поддават на никакви провокационни действия, които може да предизвикат големи усложнения.\" Това съобщение е подписано от съветския министър на отбраната Семьон Тимошенко в 1:45 през нощта, кодирано и разпратено 45 минути по-късно до командващите 3 армии на западната граница на СССР на 22 юни 1941 г. В 4 часа сутринта армията на нацистка Германия нахлува и започва тази част от Втората световна война, която в страната наричат Велика отечествена война. Документът е сред разсекретените от Министерството на отбраната на Русия по повод 77-годишнината от този ден. В Русия той се отбелязва като Ден на памет и скръб за загиналите - по данни на отбранителното министерство - 27 милиона цивилни и военни граждани на СССР. В същия документ се казва, че съветската армия трябва да бъде \"в пълна бойна готовност, за да посрещне удар на немците или на техните съюзници\". Затова се заповядва до изгрев слънце на 22 юни 1941 г. да бъдат заети всички огневи точки по държавната граница, а по полевите летища да се изкара и маскира цялата авиационна техника, включително бомбардировачите, които иначе са за нанасяне на удари дълбоко в тила на противника. Нарежда се и \"затъмняване на градове и обекти\". Сред публикуваните днес разсекретени документи за пръв път е показана трофейна карта на плана \"Барбароса\" с разположението на германските части и планираното им настъпление. Тук е и бойна заповед на началника на Генералния щаб Георгий Жуков, написана на ръка в 7:15 - три часа след избухването на войната. След като в началото описва какво се знае до момента, той нарежда \"войските с всички сили и средства да се стоварят върху вражеските сили и да ги унищожат в районите, където те са пресекли съветската граница. До изрично нареждане сухопътните части да не прекосяват границата\". Вероятно в Генщаба не са знаели, че в първите часове нацистката армия е унищожила още по летищата значителна част от съветската бойна авиация, защото в заповедта се казва: \"Разузнавателната и бойната авиация да установят местата на съсредоточаване на авиацията на противника и групировките на сухопътните му войски. С мощни удари на бомбардировъчната и щурмовата авиация да се унищожи авиацията по летищата на противника и масирано да се бомбардират основните групировки на наземните му войски. Ударната авиация да атакува Германия в дълбочина до 100-150 км. Масирано да се бомбардират Кьонигсберг (дн. Калининград - бел.ред.) и Мемел (литовското пристанище Клайпеда от другия край на Куршския залив - бел.ред.). По територията на Финландия и Румъния да не се извършват бойни полети до изрично нареждане.\" В спомените си адмирал Николай Кузнецов разказва , че много от хаоса в първите седмици на войната и дадените огромни жертви и пленени (над милион и половина от тях загиват в лагери за военнопленници още преди Нова година) е можело да се избегнат, ако дори месец по-рано е била изградена единна командна структура. Съветът (т.нар. Ставка) на Главното командване на въоръжените сили е създаден на 23 юни, т.е. на втория ден след като германските бронирани колони вече настъпват дълбоко в СССР. Сталин формално е член, но не участва в заседанията, на които председател е министърът на отбраната Тимошенко. \"Като член на Ставката съм присъствал само на едно от заседанията ѝ, но не беше трудно да се забележи: Народният комисар по отбраната не беше подготвен за тази длъжност. Членовете на Ставката - също. Не бяха ясни функциите на всеки от тях, нямаше правилник. Хората, влизащи в него, изобщо не се канеха да се подчиняват на наркома по отбраната. Те изискваха от него доклади, информации и дори отчет за дейността му. (...) На 10 юли учредиха Ставка на Върховното главнокомандване. На 19 юли, почти месец след началото на войната, Сталин беше назначен на нарком (министър - бел.ред.) на отбраната, а на 8 август - и върховен главнокомандващ на Въоръжените сили. Тогава за назначаването му знаеха малцина. Едва след първите успехи на фронтовете в съобщенията в печата започнаха да го наричат върховният главнокомандващ.\" Друг от разсеекретените доклади е от ген. Борис Фомин, който през драматичните дни на началото на войната е началник на оперативния отдел на щаба на 12-а армия от Беларуския военен окръг на западния фронт. В него се потвърждава, че десетки и стотици хиляди съветски военни са били буквално на границата, а не разположени на ешелони за посрещане и отблъскване на атака от Германия. През 1952 г. във Военноисторическото управление на Генщаба е създадена група, която да разкаже за войната. Ето какво пише Фомин в документ от 1952 г. на Военната академия, в който описва събитията: \"Към 21 юни на 400-километров фронт покрай държавната граница (на разстояние 8 до 25-30 км от нея) бяха изцяло съсредоточени 13 стрелкови дивизии, а 14-та се придвижваше. На дълбочина 250-300 км се намираха още 6 стрелкови дивизии, от които 4 бяха в движение. (...) До началото на бойните действия дивизиите не бяха се занимавали с отбраната на границата. Радиостанциите в командването на армиите бяха унищожени от бомбардировки. Наложи се командването да се извършва с офицери за свръзка, тя се поддържаше със самолети У-2 ( ), СБ ( ), бронирани машини и леки коли. (...) Трудността за поддържане на свръзка при толкова подвижни средства се състоеше в това, че и те бяха много ограничени. Освен това авиацията на противника ги унищожаваше както във въздуха, така и на земята. Достатъчен е следният пример: на 26 юни трябваше да се предаде бойна заповед на армиите за оттеглянето им през р. Шара и след това през Налибокската гора. За доставяне на шифрованата заповед във всяка армия изпратих по един самолет У-2 да кацне до командването и да връчи заповедта; по един самолет СБ във всяка армия със заповед да бъдат спуснати около командните пунктове парашутисти с шифрована заповед за връчване и по една бронирана машина с офицер за връчване на същата тази шифрована заповед. Резултатите: всички У-2 бяха свалени, всички бронирани машини бяха изгорени и само на командния пункт на 10-а армия от СБ бяха спуснати двама парашутисти със заповедите. За изясняване къде се намира линията на фронта се налагаше да използваме изтребители.\"", "date": "2018.06.22", "title": "\"Не отвръщайте на провокации\" - Русия разсекрети военни документи за 22 юни 1941 г."}
{"url": "https://www.dnevnik.bg/bulgaria/2018/06/22/3204782_shte_splashat_li_fotokapanite_letovnicite_na_koral/", "text": "В имота има поставени фотокапани. Всяка снимка, заснела лице неправомерно навлезло в частната собственост, ще бъде предоставена на РПУ Царево\" - този надпис е поставен до частен имот в района на къмпинг \"Корал\" край Царево, съобщи гражданското сдружение \"Да опазим \"Корал\". Новата табела е поставена непосредствено до оградата на частния имот до плажа, където друга табела указва, че преминаването през него е възможно само пеша. Преди дни по пътя, който стига до плажа, беше изсипана купчина пръст, но остана неизяснено чие дело е това. Летовниците и плажуващите се оплакват, че подходът към плажа е ограничен от всички страни. Охраната на частния терен пък твърди, че хората, които плажуват на \"Корал\", премахват коловете на оградата, за да могат да влизат с автомобилите си по-близо до пясъчната ивица.", "date": "2018.06.22", "title": "Ще сплашат ли фотокапаните летовниците на \"Корал\""}
{"url": "https://www.dnevnik.bg/sviat/2018/06/22/3204498_kak_germaniia_specheli_miliardi_ot_gruckata_kriza/", "text": "Ето числата: Германия очевидно извлича огромни ползи от милиардните помощи за Гърция: от 2010 г. досега в германския бюджет са се влели общо 2.9 млрд. евро печалби от лихви. Това става ясно от отговор на федералното правителство на запитване на Зелените. Откъде идват тези близо 3 милиарда? Ето и конкретните числа: германският бюджет е спечелил най-много от покупките на гръцки държавни облигации в рамките на програмата Securities Market Programme (SMP). Печалбите от покупката на облигации, натрупани до 2017 г. в германската Бундесбанк, възлизат на 3.4 млрд. евро. Само през 2013 и 2014 г. печалбите са били преведени на европейския спасителен фонд ESM и на самата Гърция. Така под черта остава чиста печалба в размер на 2.5 млрд. евро. Към тази сума се прибавят 400 млн. евро печалби от лихви по кредит на държавната банка за възстановяване и развитие KfW. \"Противно на всички разпространявани митове, Германия очевидно е извлякла огромни ползи от гръцката криза\", казва в тази връзка германският политик от партията на Зелените Свен-Кристиан Киндлер. Не е нормално германското правителство да санира държавния бюджет с печалби, натрупани покрай кризата в Гърция, добавя експертът по бюджетните въпроси. От 2010 г. Гърция е зависима от финансовата подкрепа на МВФ и на европейските си партньори. В замяна на по-евтини кредити в размер на близо 274 млрд. евро страната се задължи да въведе строги мерки за икономии и да проведе структурни реформи. По данни на ЕК само през последните три години в Гърция са били осъществени 450 такива мерки. Край на помощите Срокът на сегашната помощна програма в размер на 86 милиарда евро изтича на 20 август, а днес (21 юни) финансовите министри от еврозоната договарят условията за окончателно прекратяване на помощите. Междувременно Гърция отново отбелязва стопански прираст и дори бюджетен излишък. Ако изключим, естествено, обслужването на дълговете. Въпреки това икономическото положение е всичко друго, но не и розово - всеки пети грък е безработен, а държавните дългове представляват около 180 процента от БВП.", "date": "2018.06.22", "title": "Как Германия спечели милиарди от гръцката криза"}
{"url": "https://www.dnevnik.bg/video/novinite_na_bnt/2018/06/22/3204795_video_drugite_novini/", "text": "Нов интерактивен технологичен център за деца отваря в София. Швеция забрани участието на слонове и морски лъвове в циркови спектакли. Спускане от 300 метров въжен тролей над езерото в \"Дружба\". Исландски фенове пеят \"Калинка\" в очакване на втория исторически мач. Времето показва по-хладната си страна през уикенда.", "date": "2018.06.22", "title": "Видео: Другите новини"}
{"url": "https://www.dnevnik.bg/biznes/2018/06/22/3204828_oepk_uvelichava_dobiva_na_petrol_ot_juli/", "text": "Организацията на страните - износителки на петрол (ОПЕК), постигна днес споразумение, предвиждащо увеличаване на производството на петрол с около 1 милион барела на ден от юли в страните от картела и неговите партньори, предаде \"Ройтерс\".  Става въпрос за номинално увеличение на добива. Реалното увеличение се очаква да бъде по-малко, тъй като много страни, които напоследък произвеждат по-малко петрол от предвиденото, трудно ще се върнат към производствените си квоти, а на други няма да бъде разрешено да запълнят разликата, уточниха източници от ОПЕК. Според \"Блумбърг\", която се позовава на участници в днешната среща на ОПЕК във Виена, фактическото увеличение ще бъде с 600 хил. барела на ден, уточнява ТАСС. Министри от ОПЕК и други големи производители на петрол, сред които Русия, се събраха днес във Виена, за да направят равносметка на политиката им за добив на черно злато на фона на призивите на Съединените щати, Китай и Индия за намаляване на цените на петрола, за да се подкрепи световната икономика. От миналата година ОПЕК и партньорите й постигнаха споразумение, наричано ОПЕК+, за намаляване общия им добив с 1.8 милиона барела на ден, за да се намали свръхпредлагането на световните пазари. В резултат на това споразумение цените на петрола сорт Брент нараснаха до около 73 долара за барел спрямо 27 долара през 2016 г. Сътресенията във Венецуела, Либия и Ангола обаче доведоха до спад на предлагането с около 2.8 милиона барела на ден през последните месеци. Саудитска Арабия и Русия изразиха задоволство, че ще произвеждат повече, но Иран, третият по големина производител от ОПЕК, разкритикува идеята, тъй като е изправен пред американските санкции, орязващи износа му. Изглежда обаче, че само няколко часа преди днешната среща саудитският министър на енергетиката Халид ал Фалих е успял да убеди министъра на петрола на Иран Биджан Намдар Зангане да подкрепи увеличение на добива. Източници от картела посочиха, че Техеран е поискал американските санкции да бъдат споменати в заключителната декларация от срещата. ОПЕК ще се събере отново през септември, за да доуточни споразумението.", "date": "2018.06.22", "title": "ОПЕК увеличава добива на петрол от юли"}
{"url": "https://www.dnevnik.bg/skorost/2018/06/22/3204664_sled_7_godini_polzvane_elektromobilite_se_okazvat/", "text": "Кола на ток, купена през 2018 г., излиза по-евтина, ако се сметнат всички разходи за 7 години напред, отколкото дизелов автомобил от същия клас, купен също през тази година. Това показват резултатите от мащабно проучване на разходите на собствениците на коли в България, проведено от асоциация \"Активни потребители\" и представено на кръгла маса за чистотата на атмосферния въздух в четвъртък, съобщава вестник \"24 часа\". То е част от проучване в целия ЕС, финансирано от Европейската потребителска асоциация, но резултатите за останалите държави ще излязат наесен, съобщи изпълнителният директор на \"Активни потребители\" Богомил Николов. Изследването е правено за три класа коли - малка градска, среден клас и кросоувър, с различни типове двигатели - бензинов, дизелов, хибрид, на ток, водород, на метан и на пропан-бутан. Пробегът е еднакъв за всички типове коли - средно 19 хил. км на година. В разходите е включена поддръжката, застраховката, горивото, плащането на лизинговите вноски, пътният данък, разходите за регистрация, включително и продуктовата такса, както и обезценяването. Собствениците на среден клас кола на ток ще плати общо 35 хил. евро, за да изминава по 19 хил. км годишно за 7 години. За дизелова кола ще се платят малко повече - 38 хил. евро. Разликите идват най-вече от пътния данък, който е по-висок за дизелите, и от многократно по-големите разходи за гориво. При сегашните цени на тока в България разходът за електрическата кола е около 5 пъти по-нисък. Същото е положението и когато се купува кросоувър. Разходът за електрически за 7 години е 50 хил. евро, докато за дизелов е 58 хил. евро. Парите за застраховка на електрически и дизелов кросоувър са еднакви, но поддръжката на този на ток излиза около три пъти по-евтино от дизеловия. Ситуацията е различна само при сравнението на малкия тип градски коли - при тях почти няма разлика в разходите за 7-годишен период. Сумите за застраховката и пътния данък са на практика еднакви, но има разлика в разходите за гориво и за текущата поддръжка. Дизеловата излиза към 90 хил. евро за целия ѝ жизнен цикъл, а бензиновата е към 110 хил. евро - възможно най-големия разход от всички типове автомобили. За отбелязване е, че според типа двигател най-много като разход към електрическата кола се доближава тази, която използва метан. При колите на ток големият разход настъпва след деветата година, когато обичайно идва време за подмяна на батерията. Този харч е най-голям при средния тип градска кола - около 5 хил. евро. При кросоувърите това струва към 4 хил. евро, а при най-малкия тип градски коли - около 2 хил. евро. Дори с този разход обаче и при трите основни типа автомобили общите харчове на колите на ток остават по-ниски, отколкото за дизеловите или бензиновите коли. Причината е, че при толкова дълга експлоатация бензинът и дизеловото гориво за същия пробег вече струват повече заради амортизацията и по-голямата консумация. В изследването е посочено също, че съществува тенденция общите разходи за колите на ток да намаляват през следващите години. След 14-ата година за колата се плаща 16 лв. годишен данък В България няма данъчен стимул хората да подменят старите си автомобили с нови, защото след 14-ата година за една кола от среден клас се плащат по около 16 лв. на година пътен данък, казва председателят на Асоциацията на вносителите на автомобили Христо Христов. По думите му заради разпоредбите на Закона за местните данъци и такси колите се облагат според мощността на двигателя и коефициент. За тези над 14-годишна възраст получената сума всъщност не се увеличава, тъй като коефициентът е единица, докато за по-новите се умножава с по-големи стойности и данъкът е по-висок. Експерти искат да се премахне \"екотаксата\" Продуктовата такса за унищожаване на старите автомобили, т.нар. \"екотакса\", трябва да се премахне или поне да се намери по-справедлив начин за разпределянето на приходите от нея. Това посъветваха експерти от автомобилната администрация на транспортното министерство, от браншови сдружения и от други неправителствени организации.", "date": "2018.06.22", "title": "След 7 години ползване електромобилите се оказват по-евтини от дизелите"}
{"url": "https://www.dnevnik.bg/zelen/2018/06/22/3204836_industriiata_na_butiliranite_vodi_shte_subira_90_ot/", "text": "90% от пластмасовите бутилки от материала \"полиетилен терафталат\" ще бъдат събирани за рециклиране. Най-малко 25% от рециклирания материал ще бъде влаган повторно в нови пластмасови бутилки. Това са двата основни ангажимента, които си поставя Европейската федерация на индустриите с бутилирана вода, а целта им е да отговорят на новите изисквания и законодателство на Европейския съюз.  За ангажиментите на индустрията съобщи президентът й Жан Пиер Дефис. Според него това е пътят да заработи на практика кръгова икономика в техния сектор: производство – събиране – рециклиране – повторно използване. В момента в Европа средната събираемост на пластмасови опаковки е 60%. Пластмасата от типа \"полетилен терафталат\" е възможно най-добрата за рециклиране, безопасен е за съдържанието на бутилката и е изключително лек, подчерта Дефис.  Той подчерта, че асоциацията е много отговорна и държи да ограничи до минимум замърсяването на околната среда, защото именно от природата черпят те основният си ресурс за производство. Начинът според тях е по пътя на кръгова икономика: да се произвеждат опаковките, да се събират разделно и след това се рециклират и използват повторно.  \"В основата на процеса за успешна кръгова икономика е събираемостта на използвания материал. От това зависи колко материал ще бъде преработен и използван повторно,\" каза още председателят на федерацията.  Жана Величкова, председател на федерацията обясни, че бизнесът им настоява за законодателни промени в Закона за храните, с които да се въведе практикувания в Европа принцип \"един извод - един бранд - един оператор\", за да са ясни отговорностите и ангажиментите.  Само за 2017 г. в България са бутилирани 750 млн. литра вода. Това се равнява на 106 литра на глава от населението. Според данни на федерацията, консумацията на бутилирана минерална вода расте. По думите на ге. Секретар Патриша Фоселард ограничаването достъпа до вода в пластмасови шишета, това няма да намали употребата на пластмаса, а само ще предизвика замяната с друг тип опаковки. ", "date": "2018.06.22", "title": "Индустрията на бутилираните води ще събира 90% от пластмасата"}
{"url": "https://www.dnevnik.bg/bulgaria/2018/06/22/3204837_borisov_e_zapoznal_orban_s_ideite_si_za_migrantite/", "text": "Премиерът Бойко Борисов е разговарял по телефона с унгарския си колега Виктор Орбан и го е запознал с позицията, която ще представи на работната среща в Брюксел в неделя по въпросите на миграцията и предоставяне на убежище, съобщи правителствената пресслужба.", "date": "2018.06.22", "title": "Борисов е запознал Орбан с идеите си за мигрантите"}
{"url": "https://www.dnevnik.bg/evropa/2018/06/22/3203811_es_nalaga_ot_dnes_mita_za_stoki_ot_sasht_na_stoinost/", "text": "Европейският съюз започва от днес да налага мита от 25% върху вноса на редица продукти от САЩ. Решението е в отговор на наложените от Вашингтон мита за европейските стомана и алуминий,  обявени по-рано този месец . Сред стоките, които ще бъдат засегнати от митата на ЕС, са джинсите, бърбънът, мотоциклетите, стоманени и алуминиеви продукти и други на обща стойност 2.8 млрд. евро, предаде \"Ройтерс\". \"Не искаме да сме в тази позиция\", каза  при обявяването на мерките  еврокомисарят за търговията Сесилия Малмстрьом, като добави, че \"едностранното и необосновано\" решение на САЩ не е оставило на ЕС друг избор. Тя заяви, че отговорът на ЕС е пропорционален и съответства на правилата на Световната търговска организация. По думите й митата ще бъдат премахнати, ако Вашингтон направи същото. Износът на стомана и алуминий, който е засегнат от американските тарифи, е на стойност 6.4 милиарда евро. През 2017 година Европейският съюз е изнесъл за САЩ стомана за 5.3 милиарда евро и алуминий за 1.1 милиарда евро. Европейските контрамерки срещу стоките в списъка имат за цел да компенсират на първо време с 2.8 милиарда евро щетите, които ще нанесат американските мита на европейската промишленост. Тази сума е \"премерена\" според комисията, която държи процедурата да отговаря изцяло на правилата на СТО. Възможно е в бъдеще и други продукти да бъдат облагани от ЕС на стойност 3.6 милиарда евро, ако общността спечели спора й със САЩ пред СТО във връзка с жалбата й, подадена на 1 юни. Мексико наложи в началото на юни ответни мерки срещу САЩ, а в началото на юли това смята да направи и Канада. Опасността е още по-голяма, тъй като Тръмп обмисля да наложи мита и на чуждестранните автомобили, което ще нанесе особени вреди на японските и германските производители. \"Избрахме продукти като (моторите) \"Харли-Дейвидсън\", фъстъченото масло и бърбъна, защото има алтернативи на (европейския) пазар. Не искаме да навредим на потребителите\", обясни вчера заместник-председателят на Европейската комисия Юрки Катайнен, цитиран от БТА. \"Освен това тези продукти имат силно символично значение от политическа гледна точка\", добави той. Включването на емблематични за САЩ продукти в списъка на ЕС в някои случаи засяга американски щати, повечето с преобладаващо селско стопанство, които са гласували за президента Доналд Тръмп през 2016 година, отбелязва АФП. Това са продукти, произвеждани на американска територия, които не се продават от американски марки - каквито могат да се произвеждат навсякъде по света. Тези стоки са включени в списъка според много прецизна митническа номенклатура, която не посочва поименно нито марка, нито конкретна компания, макар че в началото на март председателят на Еврокомисията Жан-Клод Юнкер цитира мотоциклетите \"Харли-Дейвидсън\" (Harley-Davidson) и джинсите \"Левис\" (Levi's). Ето някои от продуктите, включени в списъка, който можете да видите  тук: Няколко десетки стоки, сред които някои ламинирани стомани, неръждаеми стоманени пръти, безшевни тръби, стоманена тел, врати, прозорци и други. Боб, царевица и ориз (преработени или не), боровинки, портокалов сок, фъстъчено масло, бърбън, пури, цигари, тютюн за лула, насипен тютюн за цигари. Памучни, вълнени или синтенични тениски и фланелки, панталони от \"деним\" (тоест джинси) или от памук, шорти, памучно спално бельо и някои кожени обувки. Мотоциклети с кубатура над 500 куб. сантиметра, развлекателни или спортни платноходки, със или без двигател, с гребла, както и канута. Гримове за очи, лакове за нокти, фон дьо тен и карти за игра.", "date": "2018.06.22", "title": "ЕС налага от днес мита за стоки от САЩ на стойност 2.8 млрд. евро (допълнена)"}
{"url": "https://www.dnevnik.bg/sport/2018/06/22/3204152_dnes_na_svetovnoto_braziliia_surbiia_i_islandiia/", "text": "Деветият ден на  световното първенство  може да донесе развръзка в две от групите на турнира – D и Е. Срещите започват в 15 ч. с Бразилия и Коста Рика, които нямат право на грешка и ще търсят задължителна победа. В 21 ч. в същата група Е играят Сърбия и Швейцария, докато в 18 часа. е двубоят между Нигерия и Исландия. Съставът на  Бразилия завърши наравно в първия си мач срещу Швейцария , затова този път се нуждае от победата. Традициите са на страната на петкратните световни шампиони, които не са отпадали в групите от 1966 г. Освен това Бразилия има девет победи в десетте си срещи с Коста Рика, а единственото им поражение е от 1960 г. Селекционерът Тите изрази увереност, че Бразилия ще спечели втория си мач и не е притеснен от първата среща. Въпреки въпросите около Неймар и състоянието му, Тите обясни, че нападателят остава основна фигура. \"Няма да го караме да променя своя начин на игра. Неймар е готов за мача и вярвам, че с негова помощ и на всички останали ще спечелим\", каза Тите. Малко вероятно е треньорът да направи промени, като преди мача той говори по различни теми от тактиката си. Тите разкри, че ще продължи практиката да сменя капитаните на Бразилия и за втория мач ще даде лентата на Тиаго Силва, след като срещу Швейцария тя беше на ръката на Марсело. При победа бразилците ще увеличат шансовете си за класиране на осминафинал. Съперникът Коста Рика няма точка на световното първенство след поражението си от Сърбия. Въпреки това костариканците обявиха, че ще играят със самочувствие, за което загатна и капитанът Кейлор Навас. Срещата е в 15 часа на стадион \"Крестовский\" в Санкт Петербург. Другият мач от групата противопоставя Сърбия и Швейцария, като победата в него е с огромна цена. След успеха си над Коста Рика сръбският тим се надява на нов успех, който да го прати на осминафинал. След разделянето на Югославия тимът само веднъж е прескачал групата (1998). \"Ние няма да играем за равенство, в главата ни е само победа и нови три точки. Ако излезем за равен ще имаме проблеми, затова нагласата ни е различна\", каза капитанът Александър Коларов, който вкара  единствения гол срещу Коста Рика . За Швейцарият основният проблем беше голямото разстояние, което трябваше да бъде изминато. Тимът направи преход от 2000 километра между базата си в Самара и Калининград, където е мачът. \"Оправданията са за слабите и за тези, които не са уверени в себе си. Ние не сме такива, това е част от играта и ние ще се справим. Мисля, че мачът ще бъде тежък, пълен с физически сблъсъци\", каза треньорът на Швейцария Владимир Петкович. Дори и точка може да остави швейцарците в играта за класиране напред, стига те да спечелят последния си двубой срещу Коста Рика. Деветият ден на световното ще предложи и мач между Нигерия и Сърбия, който е с голям заряд. Двата отбора освен, че ще се борят за собствените си цели, държат и в ръцете си и съдбата на Аржентина. Победа на Исландия може да доближи аржентинците до изхода на световното, след като те  загубиха от Хърватия . Успех на Нигерия или равенство обаче ще заплете още повече възела в група D. Исландците поднесоха голямата изненада в първия си мач, но сега влизат в ролята на фаворит въпреки по-малкия опит от тима на Исландия. Треньорът Хеймир Халгримсон обаче не мисли, че в отбора му има напрежение, въпреки очакванията за първа победа на световни финали. \"Ние знаем какво трябва да правим, подготвени сме и имаме достатъчно увереност в силите си. Няма как да подценим отбор, който разполага с добър нападател като Одион Игало. Срещу Нигерия ще ни бъде много трудно\", каза исландският селекционер. От лагера на Нигерия също обясниха важността на мача. Супер орлите никога не са стигали по-напред от осминафинал на световни първенства, където се класираха и преди четири години. Този път обаче само победа ще запази шансовете им. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.22", "title": "Днес на световното: Бразилия, Сърбия и Исландия отправят поглед към осминафиналите"}
{"url": "https://www.dnevnik.bg/sviat/2018/06/22/3200922_kak_izborite_v_nedelia_shte_preobraziat_turciia/", "text": "Само след два дни  Турция ще гласува на избори , които ще променят политическата ѝ система, официално въвеждайки резултатите от референдума на 16 април миналата година - страната ще се превърне от парламентарна в президентска република. Залогът на изборите  в Турция е толкова голям заради факта, че който и да е президент след вота, ще управлява с по-големи правомощия; която и партия или съюз да има мнозинство в парламента, ще разчита на по-малко власт от досегашните политически сили, но все пак ще може да оформя дневния ред, а на книга ще може и да отстранява президента. Критиците на президента Реджеп Тайип Ердоган го обвиняват, че независимо от парламентарния режим той, като президент, досега е оказвал влияние върху системата, значително надхвърлящо правомощието му. Преустройството, което според него ще направи управлението в Турция \"по-ефикасно\" обаче, въвежда и други промени. Какво ще прави президентът Ще може да издава закони с указ, без парламентарно решение; да избира министри и най-високопоставените съдии; да разпуска парламента (на каквото поиска основание), но това ще предизвиква предсрочни избори. (Съществува правна възможност указите му да се обявяват за нищожни с гласуване на други подобни актове от парламента.) Единствен ще може да обявява извънредно положение и да \"представя\" на парламента указите, с които то да се одобрява. Държавният глава също така ще може да назначава и уволнява вицепрезиденти. В негови ръце ще е изготвянето на бюджета - задача, която досега изпълняваше кабинетът. Ще бъде ли \"надпартиен\" Не. Ще може да е лидер на политическа партия (какъвто отново стана Ердоган още след приемането на поправките на референдума). Подобно на други президентски републики победата на партията му в парламента ще води до силно припокриване на законодателната и изпълнителната власт. Колко дълго ще бъде на власт Най-много два мандата. В Турция имаше дебат дали това означава, че Ердоган, ако спечели изборите, може да остане на власт само за един мандат след тях, но управляващите твърдят, че мандатите му ще трябва да се броят по новите правила, по които ще бъде избран. Конституцията в новия си вид казва, че президентът има право само на два мандата от по пет години, но че може да следва още един мандат, ако по време на втория парламентът реши, че трябва да има предсрочни избори. Тази поправка предизвика критики от Венецианската комисия към Съвета на Европа, защото би могла да доведе до неограчинето подновяване на мандата на държавния глава. Какво ще се случи с правителството  Турция няма да има премиер, а кабинетът ще е на подчинение на държавния глава, който поема всички функции на министър-председателя. По-голям (и по-слаб) парламент За първа година местата са 600 - досега в законодателния орган имаше 550 депутати. Управляващите изтъкват като предимство и факта, че минималната възраст, за да се кандидатира човек за депутат, ще бъде свалена - всеки, навършил 18 г., вече може да го направи (досега прагът беше 25 г.) Парламентът също така ще трябва да одобрява бюджета (и тази функция не може да бъде заобиколена от президента). Няма обаче да съществува понятето \"парламентарен контрол\" - въпроси до министри, президенти и вицепрезиденти ще могат да се задават в писмен вид. Кой може да контролира президента Парламентът на теория ще има възможност да го отстрани. Процедурата обаче не предполага това да става лесно. За започване на процедура ще са нужни 301 от 600 гласа (обикновено мнозинство), специална комисия ще се създава с 360, а за свалянето на държавния глава трябват 400 гласа след таен вот. А армията?  Въоръжените сили, които някога се представяха като \"гарант\" на стабилността и светския характер на Турция, с годините се оказаха подчинени на изпълнителната власт. Сега те ще могат да бъдат разследвани от Държавния надзорен съвет, и това според държавната телевизия TRT я превръща в разновидност на изпълнителната власт. Свидетелство за промяната във властта ѝ е фактът, че за пръв път Конституционният съд, досега със 17 членове, ще има 15, защото в него вече няма да се избират двама военни съдии. Понятието \"военно положение\", използвано след досегашните преврати (трите \"фактически\" от 1960 г. насам), вече няма да съществува в основния закон.", "date": "2018.06.22", "title": "Как изборите в неделя ще преобразят Турция"}
{"url": "https://www.dnevnik.bg/politika/2018/06/22/3203796_gerb_veche_nabeliazva_kandidati_za_kmetove_bsp_shte/", "text": "ГЕРБ ще заложи на голяма част от сегашните си кметове за местните избори, които трябва да се проведат през октомври догодина. Ще издигне и ще подкрепи и кандидати на други партии и инициативни комитети. Сред кметовете, които по всяка вероятност ще се борят за пореден мандат са на София – Йорданка Фандъкова, Варна – Иван Портних, Бургас – Димитър Николов, Пловдив – Иван Тотев и Стара Загора – Живко Тодоров. Заместник-председателят на ГЕРБ Цветан Цветанов уточни пред \"Дневник\", че окончателно решение все още няма. \"Това е процес, който е в обсъждане, но за нас темата за местните избори е в подготовка 2-3 години преди това, а не 2 месеца преди изборите\", каза Цветанов. Той допълни, че оценката за Фандъкова, Портних, Николов, Тотев и Тодоров е \"изключително висока и това е оценка на местните хора\". Ако се върнем 10 години назад всеки може да направи оценката как са се променили и София и Варна, Пловдив, Бургас и Стара Загора, каза Цветанов. Мога да кажа и Ямбол и Шумен, Търговище, Разград, Смолян, добави той. Цветан Цветанов преценява настроенията по места  и има срещи с партийните структури. \"Хората, които имат качества и са допринесли за коренната промяна на средата за живот към по-добро, смятам че трябва да бъдат подкрепяни и да се съобразяваме с обществените нагласи\", каза тойв. Даде за пример и \"една малка община – Златоград и кмета Мирослав Янчев\". От 265 общини ГЕРБ има кметове в 130. В партията вече са почти готови със селекцията и за местата, където досега не са печелили. Управляващите ще подкрепят или издигнат и кметове, поддържани на предните избори от \"Реформаторския блок\" и според източници на \"Дневник\" на някои места преговорите са почти приключили. \"Когато има успешни хора, които са издигнати от инициативен комитет, които в общи линии са показали, че могат да управляват, с които имаме добър диалог, смятам, че няма нищо лошо да бъдат подкрепени и такива хора\", каза Цветанов за кмета на Свищов Генчо Генчев. Той беше независим кандидат, но бе избран с подкрепата на БСП. Цветанов припомни, че Генчев е бил в младежкото СДС и смята, че за него са гласували всички, които са искали промяна в Свищов. Генчо работи ежедневно за решаване на проблемите на хората, каза Цветанов и добави, че той и депутатите от ГЕРБ винаги са му помагали. БСП ще започне процедурата година преди изборите БСП ще започне процедурата по издигане на кандидати за кметове година преди изборите, обясни пред \"Дневник\" зам.-председателят на партията Кирил Добрев. По устав номинациите се правят от общинските организации, като кандидатите за големите градове се одобряват от Националния съвет на партията. В  интервю за \"Дневник\"  преди месец лидерът на БСП Корнелия Нинова обяви, че на местните избори е трудно да се сложи рамка за кандидатите. \"Някъде ще търсим надпартийни кандидати, другаде - ще издигнем успешни кметове или нови партийни кандидати\", каза още тя. Социалистите в София вече обявиха, че ще търсят кандидат, силен като президента Румен Радев. Номинациите обаче още не са започнали. На местните избори през 2015 г. БСП реално остана на трето място, тъй като има партийни кметове в 33 общини, докато ДПС има в 37, припомнят от \"Позитано\" 20. В тази бройка не влизали подкрепените от БСП. Депутати от ДПС обясниха, че има партийна процедура, но до местните избори има време.", "date": "2018.06.22", "title": "ГЕРБ вече набелязва кандидати за кметове, БСП ще мисли наесен за изборите догодина"}
{"url": "https://www.dnevnik.bg/analizi/2018/06/22/3203859_princinipite_na_oon_eroziraha_no_miastoto_ne_e_na/", "text": "САЩ излизат от Съвета за човешките права към ООН поради нежелание да подкрепят една \"лицемерна организация\". Генералният секретар на НАТО предупреждава в статия, че алиансът може да се разпадне заради разприте между САЩ и Европа. Най-простият отговор защо става това, е да посочим с пръст президента на САЩ Доналд Тръмп и неговата политика. Това обаче съвсем не изчерпва нещата. Ерозия на принципите Западните институции, създадени след Втората световна война в подкрепа на съществуващия ред - ООН, Европейският съюз, НАТО - са в криза, при все че още е рано да ги оплакваме, смята Джон Лаф, експерт от Кралския институт за международни отношения. Проблемът е как се схващат и определят принципите и ценностите, залегнали в основата на тези организации. Студената война помагаше да се държи във фокус истински важното, без отклонения от базовите принципи на следвоенния западен свят. През последните десетилетия обаче тези принципи претърпяха видима ерозия. Стана ясно, че с много страни може да се работи, при все че управляващите режими там явно не отговарят на западните демократични и социални норми. Сред тях е и Русия - както се смяташе в началото на 90-те, страната е поела по пътя на демокрацията от западен тип, преживява труден преход и заслужава по-меко отношение, що се отнася до разстрела на парламента и други \"престаравания\". А за саудитските \"излишества\" например се търсеше обяснение в регионалната специфика - при това кралството оставаше верен съюзник на Запада в Близкия изток, за капак осигуряваше и петрола на западния свят. Междувременно пък довтаса и Фукуяма със своя \"край на историята\". След падането на съветския режим и бавните, но наглед необратими пазарни преобразования в Китай победата на демокрацията в цял свят изглеждаше в кърпа вързана. Разтегливи ценности Прекомерно еластичното прилагане на основополагащите принципи на западната хуманистична демокрация в угода на моментни тактически съображения създаде в политическото поле почва за появата на Доналд Тръмп, който според Джон Лаф изобщо не проумява тези принципи. Внезапно се разбра, че връзките, сплотяващи западните демокрации, не са тъй здрави, нито пък вечни сами по себе си. Поддържането им изисква големи усилия; никой сякаш не оспорва нуждата от тях, но не бърза да се включи и той самият. Външнополитическият вектор на новото американско правителство, сменил многостранните съюзи в международните отношения с лозунга \"Америка над всичко\", строго погледнато, не е изобретен от Тръмп. А и политическото поле на Запад се сегментира не от вчера. По време на най-топлите отношения с Русия многомилиардните разходи за отбрана и самото съществуване на НАТО може да са изглеждали анахронизъм, но важността на общоевропейското единство не подлежеше на съмнение. ЕС се разширяваше под звуците на фанфарите, съпровождащи триумфалното шествие на западните ценности - докато не се сблъска с \"арабската пролет\" и миграционната криза. Тогава пролича, че мнозина извън \"златния милиард\" не искат да използват западните рецепти за благоденствие, а доста хора от \"милиарда\" нямат желание да споделят това благоденствие с пришълци, макар признавайки (теоретично) правата им върху него. Общите принципи на западното световно устройство все така не се подлагат на съмнение, но хората имат все по-малко желание да доверят на международни организации претворяването им в дела. Оттук всъщност идват и Брекзит, и европейският национализъм. Назад към Палмерстън Днешните събития са опасни, не защото действията на САЩ \"ще разклатят лодката\", разцепвайки западния свят на дребни регионални парченца - запасът от якост на демократичните институции май още не е изчерпан. Естествено ако бъдат поддържани в работно състояние. Но с действията си американското правителство демонстрира: някои базови принципи на западния световен ред може да се тълкуват свободно - това няма да срути света. И този пример може да стане заразителен. Понякога изглежда, че светът постепенно се връща към времената на лорд Палмерстън - страните нямат приятели и врагове, но имат интереси. Подобна политика води днес Китай, който създава тактически съюзи, избягвайки по възможност открита конфронтация. И не се занимава с износ на ценности, предпочита да действа с икономически лостове. Проектът \"Един пояс, един път\" впрочем може да се разглежда като един вид аналог на ЕС; мнозина обаче виждат в него не твърде добре маскиран локомотив на китайската икономическа експанзия. Най-мрачно настроените анализатори допускат дори по релсите, прокарани в рамките на този проект, един ден да тръгнат вагони с китайски войници. За обикновения гражданин глобалните институции олицетворяват глобалния дневен ред, в който няма място за него самия. Освен това глобализацията, представяна едва ли не като панацея за всички обществено-политически неуредици, не реши проблема с имущественото разслояване: богатите станаха по-богати, а бедните - по-бедни. Според някои социолози именно липсата на видимо подобрение в обозрим период (каквото явно не би имало и в идеални условия) е подкопала доверието в западния модел за развитие и благополучие. Казано по-просто, на хората им е втръснало да чакат, докато парите почнат да растат по дърветата. Покрай това си патят и институциите, осигуряващи въпросното развитие. Лесно се събаря, трудно се гради Следвоенните поколения в западния свят са забравили несгодите и ужасите на войната, коментира политологът Фьодор Лукянов. Малцина вече помнят, че при създаването на ЕС целта бе да не се допусне нов военен сблъсък на европейския континент - бившите съпернички да се обвържат с икономически връзки. За реда в следвоенния свят се очакваше да бди ООН. Тя обаче се превърна в свръхобширна бюрократична организация и голяма част от човечеството не изпитва към нея особен пиетет. В тази светлина е обяснимо защо САЩ напускат още една агенция на ООН, смята Джон Лаф. Международните организации, бранещи базовите ценности и принципи, явно имат нужда от реформа, а имиджът им - от сериозен ретуш. Както впрочем признават и те самите. Нещо повече, реформите не бива да се протакат, защото по много позиции кредитът от доверие към тези институции вече е стопен. Въпросът е доколко има смисъл да съборим цялата конструкция от международни отношения, за да я градим после наново - на пепелището след поредна световна война. /БТА", "date": "2018.06.22", "title": "ООН не оправда очакванията, но мястото ѝ не е на бунището на историята"}
{"url": "https://www.dnevnik.bg/detski_dnevnik/2018/06/22/3204100_nov_centur_za_ljubopitni_deca_i_roditeli_shte_bude/", "text": "Не само на тези въпроси ще отговори новият интерактивен технологичен център за деца и младежи Techno Land, който отваря врати в \"София тех парк\" на 23 юни, съобщиха от центъра. В него ученици, преподаватели и родители ще могат да опознаят науката и технологиите отблизо - чрез правене и чрез забавление. На над 1300 кв. м площ са разположени близо 40 интерактивни и познавателни експеримента от областта на природните науки, математиката и информационните технологии – т.нар. STEM области, които подготвят днешните деца за професиите на бъдещето. Въпреки че е подходящ и за възрастни, TechnoMagicLand е територия за децата – чрез собствените си усилия те ще разгадават загадките на физиката, математиката, химията, компютрите и изкуствения интелект, ще придобиват нови знания и ще виждат как на практика работи науката. Особено популярни сред първите гости на парка – деца и ученици на възраст от 7 до 15 години, се оказаха експериментите с гигантски сапунени мехури, виртуалната реалност и единствена в София зона с криви огледала. Акцентът в TechnoMagicLand обаче са експонатите, които дават на посетителите възможност да се запознаят с основни природни закони като сили на триене, магнетизъм, смесване на цветовете, оптични илюзии и др., както и с технологичния напредък от последните години чрез 3D сканиране и принтиране, програмиране на роботи и изкуствен интелект, дигитализиране на звук, сглобяване на компютър. Центърът е свободна селфи зона, така че представителите на дигиталното поколение да се чувстват у дома си и да споделят емоцията с приятелите си. Придвижването и активирането на експонатите в TechnoMagicLand става чрез специални гривни могат да бъдат купени от посетителите. С нарастването на броя спечелени точки всеки от тях може да се изкачи на по-високо ниво – \"Търсач\", \"Откривател\" или \"Магьосник\". Центърът ще работи от 10 до 19 ч. всеки ден от седмицата без понеделник. Цените на билетите са 4 лева за деца до 14 години и 7 лева за всеки над тази възраст. Предвидени са и билети за групови посещения, като гостуванията на училищни класове са още по-достъпни. Демонстрационната зала и лабораториите на центъра го правят атрактивно място за групови посещения и екскурзии на ученици от страната. Лабораторията на TechnoMagicLand има специализирано оборудване по химия, физика и роботика. TechnoMagicLand е проект на софтуерната компания \"ТехноЛогика\".", "date": "2018.06.22", "title": "Нов център за любопитни деца и родители ще бъде открит в София"}
{"url": "https://www.dnevnik.bg/sviat/2018/06/22/3203324_rusnacite_spriaha_da_obviniavat_stalin_i_komandvaneto/", "text": "За 27 години след разпадането на бившия СССР руснаците, обвиняващи грешките на Сталин за гибелта на милиони свои сънародници във Втората световна война, са намалели четири пъти. Ако през май 1991 г. така са смятали над една трета (36%), днес по-малко от един от десет (9%) посочват на първо място, че политическо ръководство и военно командване е водело войната, без да се съобразява с жертвите в Червената армия и цивилното население. Това сочат  данни на московския социологически \"Левада център\" , разпространени в навечерието на днешната годишнина от началото на т.нар. Велика отечествена война с нахлуването на нацистката армия в СССР. В същото време значително се е увеличил (от 20% на 36%) делът на вярващите, че обяснението за човешките жертви е внезапното нападение. Още по-чувствителна и бърза е промяната в отношението към версията, че съветското ръководство е било изненадано. Ако през 2005 г. тази причина на първо място са изтъкнали 16%, то три години по-късно така смятат над два пъти повече от анкетираните (38%). Огромните загуби на хора днешните руснаци все повече си обясняват с военното и техническо превъзходство на Германия (+14 пункта спрямо данните от 1991г.) и жестокостта на хитлеристите (+5 пункта). За 13 години се е увеличил с 13 пункта до почти 50% делът на абсолютно убедените, че Сталин не е планирал пръв да нападне Хитлер през 1941 г. Военни историци развиват тази теза като обяснение защо Червената армия е била дислоцирана толкова близо до границата, а не да е разположена в отбранителни ешелони в дълбочина. Благодарение на това Вермахтът унищожава още в първите часове и дни огромна част от самолетите, бронираната и транспортна техника на противника и за няколко седмици пленява милиони военни.", "date": "2018.06.22", "title": "Руснаците спряха да обвиняват Сталин и командването за милионите загинали във войната"}
{"url": "https://www.dnevnik.bg/sport/2018/06/22/3203887_goliamata_pobeda_na_iranskite_jeni_na_svetovnoto/", "text": "Иран може да  загуби от Испания втория си мач на световното , но иранските фенки имаха повод да празнуват. Жените в страната постигнаха победа срещу религиозните схващания и ограниченията. В Иран дълги години съществуваше забрана за жените да присъстват на спортни събития, в които участват мъже. Нарушаването на правилата можеше да доведе до глоби и дори затвор. Промяната обаче вероятно вече е започнала, след като официалният профил на националния отбор на Иран в \"Туитър\" публикува снимка на футболна фенка на стадион \"Асади\" в столицата Техеран. По-късно се появиха кадри на други жени, които са гледали на голям екран в столицата изявите на тима срещу Испания на световното. Иран допусна загуба с 0:1 от иберийците, но имаше силна женска подкрепа по трибуните в Казан. Кръг преди края на груповата фаза отборът запазва шансове за класиране за осминафиналите въпреки поражението. Иран е на трето място с три точки, като изостава с една от Испания и Португалия. \"Те са тези, които спечелиха тази вечер. Надявам се да са първите от много други\", каза капитанът на Испания Серхио Рамос след мача. В изявление пред Си Ен Ен президентът на ФИФА Джани Инфантино съобщи, че е получил уверение от президента на ислямската република Хасан Рухани за вдигане на забраната на жени да присъстват на спортни събития.  Преди началото на шампионата швейцарецът обеща, че жените в Иран ще бъдат допуснати до стадионите много скоро. Тогава Инфантино изгледа на живо дербито на Техеран между \"Естеглал\" и \"Персеполис\", като изтъкна, че визитата му \"може да помогне на много жени по света\". \"Всичко, което искат, е да бъдат третирани като равни\", написа Центърът за защита на човешките права.", "date": "2018.06.22", "title": "Иранските жени и тяхната голяма футболна победа"}
{"url": "https://www.dnevnik.bg/intervju/2018/06/22/3201824_arboristut_dimitur_zahariev_izriazvaneto_na_koronata/", "text": "Арборизмът е науката за поддържане на дърветата в градска среда. А също и професия, която набира популярност в България и има важна мисия: грижа за дърветата в града. В Австралия, Нова Зеладия, САЩ и Германия арборизмът е широко практикуван. За призванието си, за рисковете и правилата в арборизма, както и за спецификите на работното място разговаряме с един от първите арбористи у нас – Димитър Захариев. Той има сертификат по специалността от Германия и от Полша - там е изучавал не само височинно катерене по дървета, а и биологията и начина на работа по тях. Арбористът (произходът на думата идва от латинското название за дърво: arbor) трябва много добре да владее техниките за катерене и спускане на алпинистите, да пази баланс по специфичен начин, докато върши основния си ангажимент - да се грижи и спасява дърветата около нас. Този вид катерене е едно от най-сложните, казва Димитър Захариев.  – Най-важното е дърветата в града да се поддържат, за да са безопасни за хората.  Горските служители работят в много по-големи мащаби - на макрониво трябва да поддържат огромни пространства с дървета и да се грижат за благосъстоянието на гората. Там концентрацията на хора е много малка и не е толкова важно дали има сух клон, който застрашава някого. Но в града нещата са различни, защото ако вие минавате с детето си всеки ден под това дърво или паркирате там колата си, ви засяга пряко то да е безопасно. В града ценим и естетическата красота на дърветата. Арбористът се обучава да се грижи за едно дърво от самото му засаждане. Обичайно той го засажда, грижи се за него и го оформя докато расте и с годините се грижи за него и като голямо. На Запад тази професия често има наследствена приемственост.  – Ясени и чинари са много подходящи. А също и дъбове, те са изключително здрави и стабилни, освен това са и много красиви. Нашите състезания по катерене ги провеждаме точно на такива дървета - обширни. –  Реално основните ни клиенти са частни лица. Те са отговорни за дърветата в двора си, за безопасността на останалите в съседните дворове. Все повече към нас се обръщат не само за премахване, но и за поддръжка. Доскоро основната ни работа - 90%, да кажем, беше свързана с премахване.  – Имат право само с разрешение на общината, която преценява дали дървото застрашава безопасността на гражданите. Срещал съм много разрешения, но и много откази от страна на общината. Практиката е да отиде квалифициран еколог, който да прецени дали трябва дървото да се реже. И това става въпреки намеренията на собственика. Санкциите за рязане без разрешение са много големи – от 3 до 5 хил. лв. – не само за собственика, но и за този, който е отрязал дървото. Ние отказваме да режем дърво без разрешение от общината, не бих поел риска чисто административно и финансово. Хората трябва да внимават какво засаждат и да се консултират със специалисти. Ние също извършваме и предварителна експертиза, изследваме дървото. – От Столичната община обикновено се обръщат към нас, когато има проблем с конкретно дърво. Ние имаме много препоръки, но общините имат малко финансови възможности. Арборизмът е високо рискова професия и е много скъпо платена, не само като заплащане за труда, а и за заплащане на разходите. Общините ни търсят, когато нещата са наистина сериозни. Напоследък диапазонът им се разширява, търсят ни при сложни дървета. С една от столичните общини работим сега по наполовина изкоренено иглолистно дърво във вътрешен двор, което е наклонено и по него катерач не може да се изкачи. Оказа се, че няма друго решение, трябва да бъде премахнато. Наеха ни като изпълнител по премахването му, защото е изключително опасно. При иглолистните е характерно кореновата система да е разширена, без централен корен. Така при по-силен вятър и сняг се случва често да се накланят на една страна и дървото става нестабилно.  Това дърво е показателно за ролята на арборизма. То е посадено на място, неподходящо за него. Между много сгради се е мъчело да достигне до светлина и е израснало много високо, което го е направило нестабилно. Този грешен избор на дърво в града е създал изключителни технически затруднения, високи финансови разходи за премахването му и страхотно предизвикателство за нашите възможности. Точно тук се намесва арборизмът - ако при засаждането общината се беше консултирала с нас, щяхме да ги посъветваме да не го садят там.  Все повече се обръщат към нас и към наши колеги от Асоциацията на арбористите, когато има нужда от поддръжка на паркове. Държавата все повече се опитва да се грижи за безопасността на гражданите. След последния инцидент с жертва от паднало дърво имаше голяма инициатива от страна на Йорданка Фандъкова. – В България няма нормативни документи за нашата работа – както за биологичната, така и за технологичната страна на работата. Затова от Столичната община се доверяват на нашите чуждестранни сертификати, което като първи стъпки е правилно. Ние имаме много добра комуникация с общината, както и конкретно със \"Зелени системи\". Викат ни за неща, които смятат, че надвишават капацитета на фирмите, с които работят чрез обществени поръчки. Обикновени става дума за озеленяващи фирми, които се занимават с озеленяване на градски пространства и поддръжката им. Но експертизата им за поддържане на дървета на височина е много малка и затова се обръщат към нас. Работим за отделни общини и квартали. Поддръжката на някои част от столицата са поверени на дирекция \"Зелени системи\", други – на съответните общини и кметове. Двете неща са свързани и имат обща цел, но нямат добра комуникация помежду си. Все повече кметове се обръщат към нас, например сега работим с властите на кварталите \"Лозенец\" и \"Възраждане\". – Зависи от редица неща как се поддържа едно дърво. Първо зависи от дървесния вид. Ако става дума за дъб, е едно, защото е масивен, тежък и по-твърд. Ако е липа - подходът е съвсем друг, защото тя е много по-лека. Арбористът трябва да познава дървесните видове, специфични за региона, в който работи. Дъба можем да го подкастрим и да намаляваме короната. Но при бора това не може да стане, кастренето при иглолистните е противопоказно, ако не искаме да ги убием, разбира се. Защото короната им остава от началото до края на живота им една и съща. – Най-простите правила може да се резюмират така: короната на дървото трябва да се поддържа във формата, която максимално отговаря на биологично зададената форма на дървото. Например иглолистните растат с корона конус и е хубаво да не се опитваме да ги правим кръгли. Няма смисъл, това само ще вреди на дървото; тази форма се поддържа по определени правила – клони, които сочат навътре към короната се премахват, между самите клони вътре в короната трябва да има достатъчно въздух, да не са на гъсто; при кастрене клоните трябва да се режат по специален начин, за да не остават чепчета, които да умират и да загниват, да стават храна за гъби и бактерии. – Това не е опасно за дърветата, това е пагубно и ги убива. Аргументът, че всичко е наред, защото след това те постепенно се раззеленяват, е погрешен. Всъщност дървото се опитва да компенсира смъртоносното нараняване, раззеленява се и вади нови клони, но структурата им връзка с короната е много по-крехка. Буквално може да се сравни с едно обезглавяване на пиле, което тича пет минути след като вече е обезглавено. Дървото живее още десет години след това, но в сравнение с естествената продължителност на живот на един ясен например – 200 години, 10 години е несравнимо малко. А и то няма да живее десет години, то ще умира десет години. В Щатите и в други европейски държави тази немарливост при работа се наказва с административно наказание. Глобите са чудовищно високи. Има правила, по които тази работа се извършва. Според американеца  , чиито трудове се считат за Библията на арборизма, подобно обезглавяване на дърветата може да бъде направено само когато те са много млади, тогава съкращаването на живота им е незначително, но ако се направи в зряла възраст, е пагубно. – Просто защото тези правила не са въведени за дърветата в градска среда в България. Нашата асоциация на арбористите в България работи и за въвеждане на правила за поддръжка на градските дървета в страната. Както и за популяризиране и да развиване на нашата професия, искаме да обучим колкото можем повече катерачи. ? – Много по-лесно и много по-бързо е така. Докато за един арборист поддръжката на короната на малко дърво отнема поне 2-3 часа. Подобно пагубно рязане отнема буквално минути за една фирма – около 30 минути. След което те преминават на следващото дърво и това има дава по-голяма продуктивност и по-големи доходи. – С въжета се катерим и се подсигуряваме, не използваме кранове. Има случаи с тежки товари, когато дървото е много голямо, няма достъп за кранове, има много фактори, които усложняват нашата работа от техническа гледна точка. Техническата работа в случая е само едната страна, биологичната е другата и тя е много важна и сериозна. Ако един арборист не знае какво прави от гледна точка на биологията, той може много лесно да убие дървото или да му навреди много.", "date": "2018.06.22", "title": "Арбористът Димитър Захариев: Изрязването на короната на дърветата ги убива"}
{"url": "https://www.dnevnik.bg/sviat/2018/06/22/3204148_naistina_li_zeehofer_e_polezniiat_idiot_na_sasht_i/", "text": "Демонстративните битки, които германският вътрешен министър води по въпроса за бежанската политика, са чиста демагогия - включително и поради това, че до границите на Бавария достигат твърде малко бежанци. А фактът, че Зеехофер не познава или отрича съществуващите европейски правила, не може да оправдае неговия политически амок. С това, че сега принуждава германската канцлерка трескаво да търси някакви привидни решения за Германия чрез спешни двустранни договорки, вместо да я подкрепи в усилията ѝ за европейско решение на проблема с мигрантите, той де факто вреди на цяла Европа. Но Зеехофер очевидно не се смущава от този факт. А не е изключено и да го смята за положителен страничен ефект. Броят на пристигащите в Европа мигранти междувременно е направо незначителен в сравнение с онзи от апогея на бежанската криза през 2015 година. Дори спорът около бежанската политика беше поутихнал преди битката за надмощие в Берлин отново да го върне в дневния ред на Европа. Настроенията в повечето европейски държави междувременно се промениха – на много места гледат на мигрантите като на нежелани пришълци, срещу които правителствата трябва да се борят с всички средства. А ширещият се национален егоизъм засега блокира всякакви европейски решения на проблема. Пълна историческа амнезия Младият австрийски канцлер Курц, който явно страда от пълна историческа амнезия, не може да заблуди никого със своята \"коалиция на желаещите\", състояща се от европейските популисти между Мюнхен, Виена и Рим, че тези страни преследват напълно различни интереси. Австрия не желае да приема обратно бежанците, връщани от границата с Бавария, а смята да ги отпраща към Италия. Правителството в Рим обаче също не желае тези хора и иска те да бъдат пренасочвани към останалите държави от общността. Там пък изобщо не са готови да ги приемат - знае се какво е отношението към квотите за бежанци. Ако сега не се намерят европейци, които да дадат добър пример за някакво справедливо решение на проблема, ще се стигне до сблъсък. Засега в ЕС има консенсус единствено по въпроса за нуждата от по-надеждна защита на външните граници. Освен това Ангела Меркел и Еманюел Макрон се опитват да постигнат напредък по дълго отлагания въпрос за хармонизирането на различните законодателства за даване на политическо убежище. Напоследък на мода са и някои доста дръзки предложения за изграждането на големи приемни центрове извън Европа. Подобни идеи се въртят из главите на някои европейци от 15 години насам, но неизменно се проваляха поради това, че се оказваха нереализуеми. Въпросната идея междувременно има и двама нови привърженици - президентите на Франция и Италия. Но къде да се изградят подобни бежански центрове - в беззаконна държава като Либия, в транзитен Нигер или в политически нестабилния Тунис? А и кой да охранява тези центрове - Бундесверът или \"Сини каски\" на ООН? Европейците искат да прехвърлят своята отговорност другиму – това е повече от ясно. Но как привържениците на подобни екстериториални бежански центрове си ги представят по-конкретно: като заточение на лагерни острови, каквито има в Австралия, или като арест в клетки - като по границата на САЩ с Мексико? Ако ЕС също се готви да тръгва по този нов път на нехуманността, е редно да го заяви ясно и открито. Европа има по-съществени проблеми Бежанската политика действа на ЕС като киселина, която го разяжда отвътре. Почти никой вече не смее да предложи на своите сънародници идеи за разумни и хуманни решения. Новият испански премиер е едно от малкото изключения. Но вместо да се раздират от спорове по бежанския въпрос, европейците би трябвало да се посветят на заплахите, свързани с Тръмп и неговите търговски войни, би трябвало да изработят своя нова политика за сигурност, да решават проблемите с Китай и с Путин, с войните в Йемен и Сирия. Наместо това са изоставили инициативата в ръцете на креслива орда от популисти, подтиквани от Вашингтон, с което на практика извършват предателство спрямо устоите на Европа, нейните либерални ценности и западния обществен ред. Ако битката за надмощие в Берлин доведе до смяна на правителството, това ще бъде лошо и за Европа. Никак няма да е добре, ако точно сега загубим най-опитния правителствен ръководител в целия ЕС. А Хорст Зеехофер, който доскоро беше незначителен местен велможа от Бавария, би изиграл ролята на полезния идиот, обслужващ интересите на всички антиевропейци в САЩ и Русия. Но от неговата тясна камбанария той едва ли може и иска да погледне толкова надалеч.", "date": "2018.06.22", "title": "Наистина ли Зеехофер е полезният идиот на САЩ и Русия"}
{"url": "https://www.dnevnik.bg/bulgaria/2018/06/22/3204224_institutut_po_meteorologiia_da_premine_kum/", "text": "Министърът на образованието Красимир Вълчев заяви пред Би Ти Ви, че има основания Националният институт по метеорология и хидрология (НИМХ) към Българската академия на науките (БАН) да бъде изведен от академията и да бъде на подчинение на Министерството на околната среда и водите. Така бюджетът на института ще е на отделен ред. Вълчев обясни пред Би Ти Ви, че след вчерашната си среща с метеоролозите, к оито протестираха по-рано през деня  с искане на средства за нормалното осъществяване на работната си дейност, разбрал, че има едно голямо неразбиране сред тях защо не получават подкрепа от останалите институти в БАН. \"Години наред от БАН обясняваха, че се нуждаят от повече пари и посочваха НИМХ като института, който има най-голяма нужда. Затова увеличихме субсидиите за БАН с 25%\", обясни Вълчев, но не уточни защо не са достигнали тези пари до метеоролозите. По време на вчерашния си протест метеоролозите обявиха, че ако не получат спешно поне 1.15 млн. лв.,  институтът може да спре да работи на 9 юли. ", "date": "2018.06.22", "title": "Институтът по метеорология да излезе от БАН, предлага Красимир Вълчев"}
{"url": "https://www.dnevnik.bg/sport/2018/06/22/3204187_snimka_na_denia_mesi_a_sega_nakude/", "text": "Лионел Меси и съотборниците му получиха знак от хърватските национали, че трябва да поемат към изхода на световното първенство. Небесносините   и сега са поставени до стената. Аржентинският отбор ще трябва да победи Нигерия в последния кръг в групите и да се надява на положителна развръзка в останалите мачове.", "date": "2018.06.22", "title": "Снимка на деня: Меси, а сега накъде"}
{"url": "https://www.dnevnik.bg/photos/2018/06/22/3203865_fotogaleriia_animacionni_geroi_ot_piasuchni_figuri/", "text": "Плаж в Белгия се превърна в гигантска пясъчна галерия, включваща някои от най-популярните анимационни, филмови и комикс герои.", "date": "2018.06.22", "title": "Фотогалерия: Анимационни герои от пясъчни фигури"}
{"url": "https://www.dnevnik.bg/bulgaria/2018/06/22/3204225_kratki_novini_kalfin_se_oplaka_ot_lipsa_na_bulgarska/", "text": "Административните съдии от София се оплакаха от липса на място в бъдещата им сграда Административните съдии от София не са доволни от решението на Висшия съдебен съвет, с което е било разпределено място за тях в сградата на бул. \"Драган Цанков\". Там, където преди се помещаваше Софийския районен съд, след ремонт ще бъдат настанени четири органа на съдебната власт: Административен съд София – град, Административен съд София – област, Софийска градска прокуратура и Софийска окръжна прокуратура. Магистратите от Административния съд в София \"са единодушни и категорични, че предвиденото разпределение на помещенията е крайно нерационално, несправедливо и не решава проблема, който не търпи отлагане. Сформирана бе работна група в съда, която изготви аргументирано официално становище до ВСС. Под становище са се подписали съдиите и в отделна подписка масово са го подкрепили служителите в АССГ\", информираха от съда. Съдът отказа да освободи мъжа, ранил с бомбичка полицаи на мача ЦСКА – \"Левски\" 25-годишния Йордан Исаев, който рани двама полицаи на 18 април след дербито остава в ареста, съобщава БНР. Основният мотив за решението на съда е, че той е с висока степен на обществена опасност. Съдията препоръча да се назначи експертиза на окото на пострадалата служителка на МВР Гергана Зашева и ако се установи, че зрението ѝ не е трайно засегнато, да промени обвинението на Исаев на по-леко. Йордан Исаев и адвокатът му могат да обжалват. Гимназист е пострадал след сбиване с друг Ученик на 19 години от СУ \"Ген. Владимир Стойчев\" в София е пострадал след сбиване с друг възпитаник на гимназията, съобщи агенция \"Фокус\", като цитира столичната полиция. Младежът е откаран за преглед в УМБАЛ \"Св. Анна\", където е установена рана в областта на гръдния кош, както и рана на горната устна. Не се е наложило младежът да остава в болницата и затова е пуснат за домашно лечение.. Полицаи изяснят обстоятелствата около инцидента. От \"Атака\" помнят нападението на хитлеристка Германия срещу Русия  С акция пред паметника на съветската армия от партия \"Атака\" отбелязаха часа и деня на нападението на хитлеристка Германия срещу Русия - в 4 часа сутринта на 22 юни, съобщиха от партията. Лидерът й Волен Сидеров и народните представители от партията поднесоха венци пред паметника. Към тях се присъединиха представители на обществени организации, Съюзът на ветераните в България и директорът на Руския културно-информационен център Павел Журавльов благодари за отбелязването на тази дата. С цветя от партията на земята пред паметника е изписано \"Помним\", а със свещи - отбелязан броят дни на военния конфликт.  Издирването на избягалия затворник продължава с хеликоптер Осъденият за блудство Борис Ангелов Иванов, който вчера избяга от Ловешкия затвор, е имал съучастник, съобщава Би Ти Ви. В хода на разследването става ясно, че след около 2 часа работа на обекта, той избягал, въпреки че другите се опитали да го спрат. Иванов, заедно с неидентифициран мъж, пресичат жп линията на 50 метра от обекта. За последно са забелязани на главния път Ловеч – Троян. Калфин се оплака от липса на българска подкрепа за директорския пост на ОЛАФ Бившият вицепремиер Ивайло Калфин заяви в ефира на БНТ, че амбицията му да се кандидатира за директорския пост на ОЛАФ била, за да \"не се чувстваме като второ качество хора\". Той каза, че преди състезанието е имало изказвания в Европейския парламент, че българин не може да оглави поста.  Калфин загуби битката за поста от финландеца Виле Итала.  \"Накрая състезанието стана междуличностно, а българската държава не ме подкрепи\", каза Калфин. Над 8 хил. ракети срещу градушка са изстреляни за този сезон Над 8 хил. ракети срещу градушка са изстреляни от началото на сезона. Това обяви министърът на земеделието Румен Порожанов пред БНТ. По думите му 1/3 от земеделските площи се покриват от системата за защита, но обхватът трябвало да се разшири. Той каза още, че има нов закон за борбата с градушките, който трябва да влезе за обсъждане в пленарната зала до края на тази сесия на парламента.", "date": "2018.06.22", "title": "Кратки новини: Издирването на избягалия затворник продължава с хеликоптер"}
{"url": "https://www.dnevnik.bg/na_put/2018/06/22/3202350_vkusnite_festivali_do_kraia_na_godinata/", "text": "Фестивал на фестивалите\", чийто домакин е музеят на открито \"Етъра\" край Габрово, представя традициите, свързани с храната в различни части на България. Проявата е тази събота и неделя - 22 и 23 юни и съвпада с честванията на празника на билките Еньовден. Програмата предвижда дискусия на тема \"Храната – поглед към традиционното и природосъобразното\". Включени са организатори на кулинарни празници от различни места на България, базар с демонстрации и дегустация на храни и ястия. Ето списък на кулинарните фестивали, планирани до края на годината, чиито организатори ще участват в празника в \"Етъра\", за които \"Дневник\" успя да събере информация. Голямото тошевско село Спасово отново ще бъде домакин на   житото и Добруджа на Събитието традиционно се провежда след края на жътвата и има за цел да покаже богатството, раждащо се на най-плодородния чернозем. Великотърновското село Никюп се готви за VІІ-то издание на   на   Проявата се е утвърдила като весел летен празник за местните хора - със забавни игри, шествие с динени фенери, карвинг демонстрации и надяждане. ще се състои за 8 път в плевенското село Асеново на  . Идеята се ражда след посещение на читалищни дейци от селото в унгарският град Козард. Целта на фестивала е популяризиране и съхранение на кулинарните традиции на различните населени места и етноси, представени в кулинарни изложби и демонстрации на живо, както и представянето на местния фолклор чрез народни носии и фолклорни изпълнения.  , традиционните храни и занаяти ще има в пловдивското село Куртово Конаре в края на  - 8-ми и 9-ти. Първият фестивал на най-използваните в българската кухня зеленчуци се е състоял през 2009 г. и оттогава всяка година събира многобройна публика. Фестивалът на домашната ракия и рок музиката     се провежда в село Ганчовец, община Дряново през  . Идеята за фестивала се ражда при заснемането на документален филм в селото. След това \"Ракия-магия\" се превръща в очаквано събитие за жителите на с. Ганчовец и околността, както и за всички ценители на най-българското питие и на блус и рок музиката, се казва в сайта на общината. Над 50 избрани домашни ракии се състезават за престижното първо място и традиционната награда – 50 литрово буре. С жури професионално се оценяват качествата на ракията, като се определят 10 финалисти. От тях, на втори кръг се избират първо, второ и трето място, като на състезателите се връчват престижни награди и грамоти. За първи път се провежда през 2008 година. е вписан в тазгодишния културен календар на община Исперих за Очакват се възстановки на ритуали, работилница за деца и царевични игри, както и конкурс за мис Царевичка и мистър Царевичко. Майстори-сладкари и любители-кулинари ще се заемат с производство на тиквеници на  в Севлиево.  в града има своята традиция и запомнящи се постижения - през 2007 г. дължината на тиквеника е достигнала 198 метра, а на следващата - 209 метра. Старозагорското село Голямо Дряново е домакин на  Национален фестивал на ореха . Фестът се провежда   под патронажа на на Националната асоциация на производителите и преработвателите на черупкови плодове. Орехът от десетилетия е в бита на жителите на село Голямо Дряново. Смята се, че тук се е намирал най-старият орех на Балканския полуостров на възраст от 500 години, в чест на който, през 1965 г. е издадена пощенска марка. Тук, в Голямо Дряново, се намира един от най-големите орехови масиви от български сортове, разположени на площ от над 2500 декара.  За  е планиран и фестивалът   чийто домакин е силистренското село Сребърна. Автори на домашни гозби се състезават за най-сполучлива рецепта. Според публикации в медиите през миналата година като най-успешни са били оценени сиромашката гозба и сиромашкият хляб - пример за това как хората са оцелявали и в годините със слаба реколта. Празник на еленския бут  вече е традиция в едноименния град и тази година ще се състои между 2018 г. за седми път. Провежда се всяка последна събота на месец октомври, като идеята е да се възроди една позабравена стара традиция – Еленският събор по Димитровден. Не се помни кога назад във времето еленските балканджии са открили рецептата за тази вкусотия, но със сигурност се знае, че е уникален, вкусен и търсен в цялата страна, се казва в сайта на туристическия борд на града. Пресъздаването на стара еленска традиция връща спомена за пърлене на прасе над трап – ритуал, в който участват само мъже.  Датата на   в Самоков все още не е обявена след като градът го организира за пръв път миналата година след прибирането на реколтата. Очаква се, че ще се проведе през октомври.  Празник на картофите  ще има и в Клисура на  , а проявата е с дълга традиция и през тази година е 32-рото й издание. \"За да сте здрави и засмени, яжте райски ябълки от Хрищени\" - това е мотото на селския  , който тази година ще се проведе за 12-ти път  . Райската ябълка е най-известният символ на старозагорското село.  Дървета с оранжевия плод има в повече от 150 къщи в селото. Според историческите данни първите 16 дръвчета донесъл в Хрищени през 30-те години на миналия век, местният свещеник Николай, който бил приятел с главния овощар на Борис ІІІ. Плодът е много полезен за профилактика на сърдечносъдови заболявания, а освен това забавя отслабването на зрението и стареенето на кожата, твърдят организаторите. Годишният празничен календар завършва с   в старозагорското село Змейово. Той се провежда всяка година в уикенда   Събира производители, които предлагат свои варианти на рецептата, а експерти оценяват продукцията по пивкост, цвят, аромат, бистрота. Всички останали посетители просто се наслаждават на дъхавата напитка.", "date": "2018.06.22", "title": "Вкусните фестивали до края на годината"}
{"url": "https://www.dnevnik.bg/evropa/2018/06/22/3204226_finansovite_ministri_na_evrozonata_dogovoriha_izlizane/", "text": "Финансовите министри на страните от еврозоната договориха последните елементи за излизане на Гърция от продължилата осем години спасителна програма. Министрите постигнаха изненадващо трудно споразумение след разговори, които продължиха до петък сутринта. Те трябваше да завършват сделката между Гърция и международните ѝ кредитори, която ще позволи на страната безопасно да излезе от третата и последна спасителна програма на 20 август и да бъде на капиталовите пазари отново. По думите на френския финансов министър Брюно льо Мер \"трябва да признаем, че Гърция наистина свърши работата си – те изпълниха своите ангажименти\". По силата на споразумението европейските кредитори ще преведат на Гърция последен транш от 15 милиарда евро и ще удължат с 10 години погасителния срок за някои заеми за общо около 100 млрд. евро. Освен това се добавят още 10 години към гратисния период по изплащането на лихвите. Пакетът, който бележи края на третата спасителна програма за Гърция, цели да гарантира, че дългът на страната е устойчив и че Атина няма да се отметне от реформите в момент, когато цели да се върне към капиталовите пазари. Гърция вече получи над 275 милиарда евро финансова подкрепа от международните си кредитори за последните осем години. През този период на два пъти страната опасно се доближи до излизане от еврозоната, каза еврокомисарят по икономически и финансови въпроси Пиер Московиси. \"Бяха направени огромни жертви\", допълни той. \"Искам да обясня значимостта на това, на което станахме свидетели тази вечер - това не е нещо рутинно, а е изключително и историческо. Гръцката криза приключи тази вечер\", каза още Московиси. След излизането от програмата Атина ще е обект на невиждано досега от европейците наблюдение, много по-стриктно от това, приложено в миналото за Португалия, Кипър и Ирландия, пише ДПА. Москивиси все пак отбеляза, че \"след осем години трудни реформи... Гърция ще може да бъде самостоятелна\". По-рано германският финансов министър заяви, че \"правителството и народът на Гърция са свършили много добра работа\". Председателят на Еврогрупата Мариу Сентену също приветства споразумението. \"Това е: успяхме да осигурим меко кацане на това дълго и трудно приспособяване\", посочи той. Растежът на гръцкия БВП достигна 1.4% през 2017 г. и се очаква увеличение тази година (1.9%) и следващата (2.3%), след като икономиката й се сви с 26% от 2010 г. Същевременно Гърция бележи вече бюджетен излишък от 0.8%, след като имаше дефицит от 15.1 на сто през 2009 година. Безработицата слабо намаля тази година, но остава висока – 20% при 43% сред младите хора. Гръцкият премиер Алексис Ципрас прокара строги реформи. Заплатите намаляха с почти 20% от 2020 г., а пенсиите и други социални плащания бяха орязани със 70% за същия период. Размерът на държавния сектор бе намален с 26%.", "date": "2018.06.22", "title": "Гърция илиза от спасителния план и получи голямо облекчение на дълга"}
{"url": "https://www.dnevnik.bg/biznes/2018/06/22/3203988_kak_se_promeniat_spestiavaniiata_i_dulgovete_na/", "text": "От началото на века темпът на спестяванията на домакинствата в Европейския съюз е относително постоянен - около 11-13%. В същото време в някои страни от общността има промени, свързани както с началото на кризата и излизането от нея, така и със специфични особености. Това показват данните на Евростат. Европейската статистическа служба съобщава, че през последната наблюдавана година по този показател - 2016, най-висок дял на спестявания от доходите се вижда в Люксембург (20%), Германия (17%) и Франция (14%) и най-малък в Кипър (-2%), Литва (0), Латвия (3%) и Полша (4%). Евростат наблюдава и съотношението дълг към приходи на домакинствата. Средно за ЕС през 2016 г. той е 75%, като към 2010 г. нараства до 98%. Във всички страни, за които има данни, дългът е по-висок през 2016 г. спрямо ситуацията през 2000 г. с изключение на Германия, където е обратното. В около половината страни от ЕС, съотношението е по-малко през 2016 г. отколкото в периода на разгара на кризата. В половината страни, сред които и България, съотношението е по-ниско през 2016 г. в сравнение с периода на кризата . В България е 33%, 36% в Литва, 45% в Словения, 213% в Холандия, 242% - в Дания. Долната графика показва размера на финансовите активи на домакинствата.", "date": "2018.06.22", "title": "Как се променят спестяванията и дълговете на домакинствата (графика)"}
{"url": "https://www.dnevnik.bg/photos/2018/06/21/3204097_fotogaleriia_nov_centur_za_ljubopitni_deca_i_roditeli/", "text": "На 23 юни отваря врати нов интерактивен технологичен център за деца и младежи TechnoMagicLand в \"София тех парк\". В него ученици, преподаватели и родители ще могат да опознаят науката и технологиите отблизо - чрез правене и чрез забавление.", "date": "2018.06.22", "title": "Фотогалерия: Нов център подготвя децата за професиите на бъдещето"}
{"url": "https://www.dnevnik.bg/intervju/2018/06/22/3203909_asen_vladimirov_kak_edno_telefonno_pozvuniavane/", "text": "- И аз чух мнения, че заглавието е трябвало да бъде \"Жертване на пешки\", за да е напълно ясно. Предпочетох термина от професионалния речник на шахматистите. Те употребяват \"жертва на пешки\", именно когато жертват пешки, за да се получи някое друго предимство.", "date": "2018.06.22", "title": "Асен Владимиров: Как едно телефонно позвъняване преобръща човешки живот"}
{"url": "https://www.dnevnik.bg/evropa/2018/06/22/3204229_holandiia_e_protiv_frensko-germanskoto_predlojenie_za/", "text": "Холандия не подкрепя френско-германското предложение за общ бюджет на еврозоната, каза вчера в Люксембург министърът на финансите на Холандия Вопке Хукстра, цитиран от \"Франс прес\" и БТА. \"Що се отнася до фискалния капацитет и единния бюджет на еврозоната, възниква следният въпрос: какъв вид проблем ще реши това. За нас не е ясно и ние не подкрепяме това предложение\", заяви Хукстра при пристигането си за срещата на министрите на финансите от еврозоната в Люксембург. Той добави все пак, че ще е полезно да се следват идеите на Франция и Германия, за да се реформира еврозоната, тъй като в тях има много добри елементи. Германският канцлер Ангела Меркел и президентът на Франция Еманюел Макрон  се договориха във вторник  по някои предложения за реформи на икономическия и валутен съюз. Сред тях е и бюджетът на еврозоната, който трябва да се увеличи с няколко десетки милиарда евро. В началото на годината осем страни от Северна Европа, сред които наред с Холандия са Ирландия, Финландия и балтийските страни, членки на еврозоната, се обявиха против такъв бюджет. Идеята за инвестиционен бюджет в еврозоната, който да има за цел да поддържа растежа, е сред водещите предложения на Макрон за Европа. Тази седмица членове на консервативния блок на канцлера Ангела Меркел, които са против по-големите финансови вноски за еврозоната, реагираха скептично на споразумението й с френския президент. \"За нас това прилича повече на разделяне на Европа, защото държавите, които не използват еврото, ще бъдат изключени. Смаян съм от обещанието, което бе дадено на Макрон\",  заяви Ханс Михелбах , депутат от Християнсоциалния съюз, баварската сестринска партия на християндемократите на Меркел.", "date": "2018.06.22", "title": "Холандия е против френско-германското предложение за бюджет на еврозоната"}
{"url": "https://www.dnevnik.bg/evropa/2018/06/22/3204233_brjuksel_shte_proveri_dali_ungarskiiat_zakon_stop/", "text": "Европейската комисия изрази вчера безпокойство от новия унгарски закон, който забранява на активисти и неправителствени организации с чуждестранно финансиране да помагат на незаконно пребиваващи в страната мигранти, предаде ДПА, цитирана от БТА. Комисията ще провери дали новото унгарско законодателство е съвместимо с правилата на Европейския съюз и в зависимост от това ще предприеме действия, заяви говорителят й Кристиан Виганд. Унгарският закон, който предвижда до една година затвор за служители и активисти, които \"подпомагат незаконната миграция\",  бе приет по-рано от парламента . Той е част от пакета законодателни промени, наречени \"Стоп Сорос\". Унгарският премиер Виктор Орбан се превърна във водещата фигура на антимигрантската политика в Европа след 2015-2016 година, когато в Европа влязоха повече от един милион мигранти. Оттогава Унгария засили граничния контрол и прие редица закони срещу мигрантите и организациите, които им помагат.", "date": "2018.06.22", "title": "Брюксел ще провери дали унгарският закон \"Стоп Сорос\" нарушава правилата на ЕС"}
{"url": "https://www.dnevnik.bg/sport/2018/06/22/3204259_sampaoli_poe_pulna_otgovornost_za_arjentinskoto_fiasko/", "text": "Селекционерът на Аржентина Хорхе Сампаоли пое пълната отговорност за краха на отбора му във втория мач на световното първенство. Южноамериканците  паднаха тежко с 0:3 от Хърватия и остават притиснати до стената . Той опита да смекчи напрежението върху вратаря Кабайеро, допуснал много груба грешка при първия гол, както и да разсее критиките, насочени към звездата и капитан Лионел Меси. \"Отговорността на треньора не е частична - той носи пълната отговорност\", каза Сампаоли след най-тежката загуба на аржентинците в групова фаза на световни финали от 60 години (след 1:6 срещу Чехословакия през 1958 г.). \"Не е правилно да обвиняваме Кабайеро. Планирах нещата по различен начин, трябваше да се получи различно. Наистина мислех, че нашият план за мача щеше да донесе напрежение за съперника. Но след ужаса на първия гол беше трудно, загубихме се емоционално\", каза селекционерът на аржентинците. \"Нашата водеща сила е Лео (Меси), но не можахме да го намерим. Като отбор работим, за да дадем топката на Лео, но също така съперникът работи, за да го избегне\", посочи той. Сампаоли заяви, че усеща срам и болка за това, че не е успял да донесе радост на аржентинците. \"От много време не съм се чувствал така, а сега се случва с фланелката на моята страна. Много боли.\" Той изтъкна, че остава мачът срещу Нигерия, в който отборът му трябва да използва всяка възможност в търсене на място в осминафиналите.", "date": "2018.06.22", "title": "Сампаоли пое пълна отговорност за аржентинското фиаско срещу Хърватия"}
{"url": "https://www.dnevnik.bg/evropa/2018/06/22/3204275_evrogrupata_ne_se_sporazumia_za_obsht_bjudjet_na/", "text": "Министрите на финансите от Еврогрупата не са постигнали споразумение за създаване на общ бюджет на еврозоната,  какъвто бе предложен от Германия и Франция . Това заяви еврокомисарят по икономическите и финансовите въпроси Пиер Московиси след края на заседанието на Еврогрупата късно тази нощ, предаде ТАСС, цитирана от БТА. Дискусията ще бъде възобновена на  срещата на върха на ЕС на 28 и 29 юни . \"Споразумението на канцлера (на Германия Ангела) Меркел и президента (на Франция) Еманюел Макрон се ползва със значителна подкрепа, макар и не всички да се съгласиха с него. Сега председателят (на Еврогрупата) ще представи доклад за състоянието на дискусията на срещата на върха на ЕС, където обсъжданията ще продължат. Не сме разочаровани, предстои ни сериозна работа\", подчерта той. Берлин и Париж искат да бъде обособен бюджет на еврозоната, отделен от общия бюджет на ЕС, като част от широката реформа на европейския валутен съюз. Предвижда се също създаване на допълнителни финансови инструменти за стимулиране на икономическия растеж и предупреждение при кризи. По-рано министърът на финансите на Холандия Вопке Хукстра  се обяви против идеята . Тази седмица членове на консервативния блок на канцлера Ангела Меркел, които са против по-големите финансови вноски за еврозоната,  също реагираха скептично  на споразумението й с френския президент.", "date": "2018.06.22", "title": "Еврогрупата не се споразумя за общ бюджет на еврозоната"}
{"url": "https://www.dnevnik.bg/sviat/2018/06/22/3204264_desetki_hiliadi_dushi_se_subraha_na_miting_na_turskata/", "text": "Десетки хиляди турци изразиха вчера на  предизборен  митинг в Измир подкрепа за Мухарем Индже, основния противник на президента Реджеп Тайип Ердоган на  президентските избори  в неделя, съобщи \"Франс прес\", цитирана от БТА. Организаторите казаха, че 2.5 млн. души са участвали в демонстрацията, но този брой не може да бъде потвърден от независим източник. Според анализатори Индже  може да се изправи на втори тур  на 8 юли срещу Ердоган за най-високия държавен пост. \"Ердоган е изморен и изолиран, арогантен мъж, който не изпитва уважение към народа си\", заяви Индже пред тълпата. \"Турция иска да диша, иска мир, иска спокойствие\", каза той в интервю за АФП. \"Не изтощен човек, не човек, който крещи и се гневи. Някой по-млад със свежа кръв\", заяви 54-годишният политик, с 10 години по-млад от Ердоган. Кандидат на основната опозиционна формация, Републиканската народна партия,  Индже се наложи като най-върлия критик на Ердоган , който царува на турската политическа сцена от 2003 г. От своя страна Индже се ангажира, ако бъде избран, да управлява, без да изключва никого. \"Забулена или не жена, ляв или десен, турчин или кюрд, алевит или сунит\", каза той. По същото време президентът Ердоган направи първото символично кацане на третото летище в Истанбул, един от големите проекти, които често изтъква в кампанията си за изборите в неделя. То трябва да бъде частично открито на националния празник на Турция. \"Ако е рекъл Аллах, нашето летище ще се превърне в марка, която ще стигне далеч отвъд нашите граници\", заяви той при пристигането си в Истанбул след митинг в южния град Газиантеп.  Разположено на европейския бряг на Истанбул, близо до Черно море, това ще бъде  \"най-голямото летище в света\"  според Анкара със своите 67.5 милиона квадратни метра. Ердоган каза, че до 2023 г. то ще може да обслужва по 150 млн. пътници годишно, а при откриването му вече ще е \"едно от трите най-големи\" с възможност да обслужи около 90 млн. души за година. Според местния  в. \"Йениджаг\"  същата вечер в Истанбул е имало митинг на друг кандидат-президент - лидера на Добрата партия и бивш вътрешен министър  Мерал Акшенер  - но светлините на площада, където се провеждала демонстрацията, внезапно изгаснали.", "date": "2018.06.22", "title": "Десетки хиляди хора се събраха на митинг на турската опозиция в Измир"}
{"url": "https://www.dnevnik.bg/sviat/2018/06/22/3204283_trump_naredi_na_pentagona_da_podsloni_20_hil_deca/", "text": "Пентагонът ще се подготви да настани във военни бази 20 000 непридружени непълнолетни на територията на САЩ по искане на американското министерство на здравеопазването. Това каза говорител на армията, цитиран от \"Франс прес\" и БТА. В своя  указ, подписан в сряда , за да сложи край на  разделянето на границата  на семействата на нелегални мигранти, американският президент Доналд Тръмп нареди на министерството на отбраната да предостави всяка сграда, която може да бъде използвана за настаняване на мигранти. Здравното ведомство от няколко седмици иска да използва някои от многото американски военни бази в южната част на САЩ, за да настанява там непълнолетни мигранти, пристигащи сами в САЩ, за да намери техни близки. От 5 май насам поне 2300 деца са били взети от родителите им след влизане без документи през границата с Мексико съгласно  политиката на \"нулева толерантност\" , въведена през април.", "date": "2018.06.22", "title": "Тръмп нареди на Пентагона да подслони 20 хил. деца мигранти във военни бази"}
{"url": "https://www.dnevnik.bg/video/2018/06/15/3190244_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва съвсем новия стадион на остров Октябърский. Архитектите, вдъхновени от \"Алианц Арена\" в Мюнхен, няколко пъти променяха проекта заради нестабилната почва, а плановете за 45 000 седящи места бяха намалени. След световното първенство това ще е стадионът на \"Балтика\" (Калининград).", "date": "2018.06.22", "title": "Видео: Стадионите за световното по футбол в 360 градуса - Калининград"}
{"url": "https://www.dnevnik.bg/sviat/2018/06/22/3201870_zapadnite_balkani_sa_zarinati_s_orujie_v_chastni_ruce/", "text": "В страните от бивша Югославия все още продължава да има изключително висока концентрация на малокалибрено оръжие в ръцете на цивилни. Пет държави от района попадат сред водещите 20 в света по единици от такова оръжие на глава от населението. Това са Сърбия, Черна гора, Босна и Херцеговина, Македония и Косово. Това показва годишното проучване  Small Arms Survey  на едноименния независим проект, базиран в Женева. Сътрудниците му се опитват да определят приблизително колко огнестрелно оръжие - законно и незаконно - има в населението извън структури като полицията, армията или националната гвардия. Според тях в съседните Сърбия и Македония, както и в много близкото до българската граница Косово в края на 2017 г. е имало в рамките на 39 до 24 единици оръжие на 100 жители. Само сръбското население е официално над 8.7 млн. души, което означава, че в страната има поне 3.4 млн. единици огнестрелно оръжие у населението. Още около 8 млн. души живеят в останалите четири страни, а това прави общо милиони единици, които близо 20 години след края на войните в бивша Югославия продължават да са в цивилното население. За проучването в значителна степен се използва алгоритъм, тъй като от 133 държави и територии с регистър на цивилното оръжие едва 28 разпространяват и информация за това какво има в складовете на военните и с колко са въоръжени правоохранителните органи. Аарън Карп, автор на доклада, казва пред репортери, че проучването на общо 230 държави и територии съдържа \"известен елемент на приблизителност\". Но тази приблизителност стъпва и на социологически проучвания, данни за заловено оръжие, икономическо състояние, законодателство или сходни културни особености, свързани с притежаването и разпространението му. Американците са само 4% от световното население, но притежават около 46% от огнестрелното малокалибрено оръжие, намиращо се в частни ръце. Това са близо 393.3 милиона единици, или 120 на всеки 100 жители на страната. Заключението на експертите е, че към края на 2017 г. на планетата е имало над 1 милиард единици оръжие, от които 857 млн. (85%) са в ръцете на частни лица. Увеличението на личното оръжие е с над 200 млн. спрямо 2006 г., когато бяха изчислени 650 млн. единици. Но Карп коментира, че тенденциите са ясни и повдигат доста въпроси. \"Основната сила, която движи нагоре притежаването на оръжие от граждани, е американският пазар. Всяка година американците купуват около 14 милиона единици ново и вносно оръжие.\" \"Въпросът е защо ги купуват? Това е тема за друг дебат, но преди всичко те купуват, най-вероятно защото оръжието е изключително достъпно.\" След САЩ в класацията за абсолютен брой единици малокалибрено оръжие следват Индия, Китай, Пакистан и Русия. Но подреждането по оръжие 100 души от населението изглежда доста по-различно. Американците пак са №1, но следват Йемен (53), Черна гора и Сърбия (по 39), Канада (35), Германия (20) и Русия (12). Руснаците притежават 17.6 млн. единици пистолети и пушки, което е и най-високият показател в Европа. Германия е с 15.8 млн. единици, но в ръцете на доста по-малобройно население. Авторите на доклада посочват, че не е лесно да се определи какво се има точно предвид под термина малокалибрено \"огнестрелно оръжие\". Причината е, че дори в САЩ отделни щати позволяват притежаването на оръжие, което е изключително за военни цели, докато в други то е забранено. По света има и места, където на цивилни е разрешено да притежават дори леки картечници. Но като цяло се имат предвид предимно пистолети, револвери, пушки, но основният принцип е да е оръжие с малък пълнител. Има различия и по отношение на автоматичното оръжие, с което през последните години бяха извършени поредица кръвопролитни масови убийства в САЩ. В Швейцария например военните от резерва държат оръжието си (т.нар. Sturmgewehre) вкъщи, но само ако е модифицирано единствено за полуавтоматична стрелба. В Норвегия този режим е още по-строг - през март парламентът реши да забрани притежаването дори на полуавтоматично оръжие от частни лица.", "date": "2018.06.22", "title": "Западните Балкани са заринати с оръжие в частни ръце, сочи проучване"}
{"url": "https://www.dnevnik.bg/sviat/2018/06/22/3204154_erdogan_poruchva_muzikata_no_orkesturut_moje_i_da_ne/", "text": "Броени дни преди парламентарните и президентските избори в Турция, с които президентът Ердоган бърза да заздрави властта си, най-оспорваните дискусии в социалните мрежи се въртят около съдбата на едно захвърлено осакатено кученце, комуто някой е отрязал лапите. Повечето хора са шокирани от тази крайна проява на жестокост. Но както повечето други неща в днешна Турция, и този сюжет беше политизиран: представители на управляващите обявиха, че ставало дума за \"истерия\", докато опозицията е на мнение, че проявите на жестокост в страната са станали ежедневие след 16-те години управление на ръководената от Ердоган Партия на справедливостта и развитието (ПСР). Хора с най-различни политически предпочитания - от крайноляво до крайнодясно - се дистанцират от сегашната политическа система в страната. Те знаят, че един авторитарен режим не се задоволява само с това да си присвои цялата държавна власт и да разруши политическата система. Подобни режими искат много повече - опитват се да овладеят човешката душа и да натрапят на обществото своите отровни и измамни ценности. Създават система на неправди и безогледност, изискват абсолютно послушание и почти религиозно благоговение пред своя политически водач. В социалните медии - единственото място, където турските граждани могат да изразяват публично мненията си - дебатът всъщност изобщо не е за осакатеното черно кученце, а за това как да бъдат съхранени разумът и хуманистките ценности на страната, така че хората да не бъдат превръщани в послушни поданици. \"Надеждата е онова, което ни изтощава, а не болката\", бях написала веднъж в една публикация. Това изречение сега отново се разпространява в социалните медии. Защото хората очакват с надежда изхода от изборите на 24 юни. Фактът, че те успяха да съхранят своята надежда, макар и отлично да знаят, че и тези избори ще бъдат манипулирани, се дължи на ентусиазма и страстта, с които опозицията този път се опитва да удари по масата. С обединени сили срещу режима Кандидатът на социалдемократите Мухарем Индже води с истински плам своите предизборните изяви; лидерката на националистите Мерал Акшенер предизвиква Ердоган с огнените си речи, а кандидатът на прокюрдската Демократична партия на народите (ДПН) Селяхатин Демирташ се бори от затвора, където го държат като политически заложник от вече 20 месеца насам. Дори и консервативната ислямистка Партия на добродетелта се обявява против някои несправедливости. Откакто тези партии обединиха силите си срещу Ердоган, те поведоха битката със зъби и нокти. Посланието им е ясно: страната няма бъдеще, ако тези избори срещу едноличния режим на Ердоган бъдат загубени. А турските избиратели в момента са принудени да понасят и цялата политическа помия, с която ги заливат. Появи се например едно видео от среща на Ердоган със съпартийци, на която той открито ги зове да манипулират изборните резултати; както и информации, че емисари на правителството обикалят с автомати в ръце из кюрдските региони, за да склоняват избирателите да гласуват за Ердоган. Достойно е за пример В днешна Турция хората са твърдо решени да съхранят разума, радостта и нормалността - както в личния си живот, така и в живота на обществото. Затова ви моля, замислете се за миг и оценете по достойнство съпротивата на хората, които се борят срещу натрапеното им безумие. Тяхната издръжливост и неотстъпчивост в битката за демокрация би трябвало да вдъхновят всички западни народи, които сравнително отскоро се сблъскаха с абсурдите на десния популизъм, а вече показват признаци на умора и обърканост. Ако пък съвсем не можете да си представите как се чувстват днес турците, за момент си помислете какво щеше да е, ако ви се беше наложило 16 години да живеете под управлението на Доналд Тръмп, Борис Джонсън или на политици от \"Алтернатива за Германия\", които да владеят и трите власти в държавата. И добавете към това хилядите клонинги, нароили се около въпросните управници през всичките тези години. Тогава може би по-добре бихте разбрали какво означава да продължиш да се надяваш и да съхраняваш човешкото у себе си.", "date": "2018.06.22", "title": "Ердоган поръчва музиката, но оркестърът може и да не го послуша"}
{"url": "https://www.dnevnik.bg/bulgaria/2018/06/22/3204285_da_se_reshi_dali_da_ima_zatvori_sus_strog_rejim_ili/", "text": "България трябва да реши от какви затвори има нужда - дали такива, в които затворниците са в изолация, или от открит тип, при който те се превъзпитават чрез труд. Това обяви от парламентарната трибуна зам.-министърът на правосъдието Николай Проданов, който бе изслушан от депутатите, след като вчера  затворник избяга от затворническо общежитие  в Ловеч и днес  издирването му продължава . \"Въпросът е какви затвори подхождат на демократична България – да наблегнем на изолацията или на превъзпитанието чрез труд. Това е важен въпрос, който стои на вашето внимание\", коментира Проданов, цитиран от агенция \"Фокус\". Според него работата на осъдени на външни открити обекти е много добра алтернатива за превъзпитания. В случая с издирвания затворник в Ловеч вероятно се касае за грешна преценка на ръководството на затвора дали той може да работи на открито, смята зам.-министърът.  Той уточни, че вчера сутринта към 10.30 часа служител на фирма, с която държавното предприятие \"Затворно дело\" има сключен договор за отдаване на труд, е информирал ръководството на затвора в Ловеч, че един от работещите лишени от свобода, се е отклонил от работния обект. \"На нас ни беше незабавно докладвано и до обяд беше сформирана комисия на най-високо равнище начело с един от заместник главните директори на Главна дирекция \"Изпълнение на наказанията\", която днес е в Ловеч и ще извърши проверка на обстоятелствата около този инцидент\", допълни заместник-министърът. Цитира данни, според които от 2009 г. има устойчива тенденция за намаляване на отклонилите се затворници от общежития от открит тип. През 2005 г. 17 души са се отклонили от общежития от открит тип, през 2006 г. - 27, през 2007 г. - 49, през 2008 г. - 45, а от 2009 г. - са под 10 души на година. До момента от началото на годината това се е случило с петима души, а през цялата минала - с 8. Към 21 юни в общежитията от открит тип в цялата страна е имало 1899 души, лишени от свобода. Вчера общо 802 от тях са били на работа на външни открити работни обекти, където по принцип няма охрана, се разбра от думите на заместник-министъра. От април досега 5 души са се отклонили от правосъдието - време е управляващото мнозинство да се отклони от изпълнителната власт, коментира народният представител от \"БСП за България\" Иван Ченчев в началото на днешното пленарно заседание.", "date": "2018.06.22", "title": "Зам.-министър призова да се реши от какви затвори има нужда България"}
{"url": "https://www.dnevnik.bg/sviat/2018/06/22/3204286_rusiia_i_sauditska_arabiia_se_dogovoriha_bez_iran_za/", "text": "Русия и Саудитска Арабия ще предложат увеличаване на добива на петрол от ОПЕК и неговите партньори с един милион барела на ден. Това съобщиха снощи енергийните министри на двете страни, които трябва да убедят Иран да не налага вето на решението, предаде \"Франс прес\". Този вариант ще бъде обсъден днес от Организацията на страните - износителки на петрол, и утре от ОПЕК и нейните партньори, заяви руският министър на енергетиката Александър Новак. \"Това трябва да предотврати свиването на пазара\", каза пред журналисти саудитският му колега Халид ал Фалих. Саудитска Арабия обаче трудно ще убеди Иран, който може да се противопостави на мярката, а при ОПЕК е необходимо единодушие между членовете. Иранският министър на петрола Биджан Намдар Зангане също взе участие в срещата, но я напусна по средата и каза пред журналисти, че решение не може да бъде постигнато, предаде ТАСС. Иран, Ирак и Венецуела - три страни с ограничен капацитет за добив и износ - са против увеличаването на производството, искано от Саудитска Арабия, Русия и САЩ заради увеличаването на цените и на световното търсене. Те се страхуват, че при увеличаване на добива приходите им ще спаднат, както и пазарният им дял. ОПЕК и партньорите на организацията от миналата година изпълняват споразумение за намаляване на добива с 1.8 милиона барела дневно. Тази мярка помогна цената на петрола да се повиши от 27 долара през 2016 година до около 75 долара сега. Неочаквано намаляване на добива на Венецуела, Либия и Ангола на практика обаче сви предлагането с 2.8 милиона барела дневно през последните месеци. Добивът на Иран също вероятно ще намалее през второто полугодие заради новите санкции на САЩ. /БТА", "date": "2018.06.22", "title": "Русия и Саудитска Арабия се договориха без Иран за добива на петрол преди срещата ОПЕК+"}
{"url": "https://www.dnevnik.bg/sviat/2018/06/22/3204308_eurbus_zaplashi_da_napusne_velikobritaniia_ako_niama/", "text": "Самолетостроителят \"Еърбъс\" (Airbus) предупреди вчера, че обмисля да изтегли инвестициите си от Великобритания, защото се тревожи, че правителството на острова може да напусне ЕС,  без да сключи споразумение  за преходния период след Брекзит, предаде ДПА. Европейският производител на самолети обясни, че е направил оценка на рисковете, свързани с Брезкит. Ако страната напусне \"едновременно единния пазар  и митническия съюз  незабавно и без преходно споразумение\", това ще предизвика големи смущения в производството ѝ във Великобритания и загуби за милиарди долари. \"Този сценарий ще принуди \"Еърбъс\" да преразгледа инвестициите си в Обединеното кралство и дългосрочната си позиция в страната\", предупреди компанията, цитирана от \"Франс прес\". \"Еърбъс\" има 25 обекта в Обединеното кралство, където произвежда крила на самолети. Компанията дава работа на 14 хил. души на Острова и поддържа по веригата още 100 хил. работни места. Компанията обяви, че и дори планираният засега преходен период е твърде кратък - до декември 2020 г. - за да се правят промени по снабдителната верига, и засега няма да разширява базата си от доставчици в страната. Към момента те са над 4000, предава Би Би Си. Великобритания  трябва официално да излезе от ЕС  на 29 март 2019 г.", "date": "2018.06.22", "title": "\"Еърбъс\" заплаши да напусне Великобритания, ако няма сделка с ЕС"}
{"url": "https://www.dnevnik.bg/sport/2018/06/22/3204305_djokovich_postavi_sebe_si_izvun_favoritite_na_uimbuldun/", "text": "Новак Джокович остави себе си извън списъка с фаворитите за титлата на \"Уимбълдън\". Сърбинът смята, че най-големи възможности за успех има Роджър Федерер, който ще търси рекордна девета купа в надпреварата. Джокович  победи преди ден Григор Димитров в \"Куинс\"  и се класира за четвъртфиналите. Това беше първият му спечелен мач срещу играч от топ 10 от повече от година. Въпреки успеха и постепенното подобряване на формата си сърбинът заяви, че е рано да се мисли за нова титла от Големия шлем. \"Нека не гледаме прекалено напред толкова рано. Определено не съм един от фаворитите на \"Уимбълдън\", каза трикратният шампион в турнира. \"Роджър е явният фаворит без съмнение. Надал може би не е играл добре на \"Уимбълдън\" според своите стандарти, но го е печелил няколко пъти. Той определено е един от кандидатите за титлата\", заяви Джокович. Испанецът, който спечели \"Уимбълдън\" през 2008 и 2010 г., ще започне сезона на трева директно с турнира от Големия шлем. Според Джокович и  завърналият се след контузия Анди Мъри  има възможност да поеме в правилната посока с подкрепата на публиката.", "date": "2018.06.22", "title": "Джокович постави себе си извън фаворитите на \"Уимбълдън\""}
{"url": "https://www.dnevnik.bg/bulgaria/2018/06/22/3204343_durjavata_sushto_da_ohraniava_zatvornicite_koito/", "text": "Отговорността за охраната на затворниците, които работят на открити обекти, не може да е само на работодателя. Държавата също трябва да има отговорности, каза правосъдният министър Цецка Цачева пред журналисти, цитирана от БТА, след като преди ден поредният  затворник избяга от обекта , на който е работел. Цачева обясни, че за целта в Министерството на правосъдието вече се прави оценка на закона. От вчера има проверка дали договорът с фирмата, за която е работел затворникът, е редовен и дали са спазени всички изисквания. А на място в Ловеч върви инспекция как е определен лекият режим на Борис Иванов, който отишъл на работа и после не се върнал в общежитието.  Борис Иванов, който е осъден за блудства и кражби, е имал поощрения, не е бил пускан в отпуск. Цачева посочи, че ще бъде проверено и как е настанен в общежитието край Ловеч и кой е преценил, че той е подходящ за тази работа, за която е бил нает.  Възможността осъдените да работят е най-силният начин за социализация и за това полагането на труд трябва да се стимулира, но при затегнат контрол, посочи правосъдният министър. По-рано нейният заместник   Николай Проданов обяви пред парламента , че трябва да се реши от какви затвори има нужда България - от такива със строг режим или да се набляга на трудовото възпитание.", "date": "2018.06.22", "title": "Държавата също да охранява затворниците, които работят, препоръча правосъдният министър"}
{"url": "https://www.dnevnik.bg/bulgaria/2018/06/22/3204354_zaplatite_sa_se_povishili_s_68_do_mart/", "text": "По предварителни данни на Националния статистически институт през първото тримесечие на 2018 г. общите разходи на работодателите за един отработен час от наетите от тях нарастват с 6.8% спрямо първото тримесечие на 2017 година. Увеличението в индустрията е с 9.3%, в услугите - с 4.5%, и в строителството - със 7.8%. По икономически дейности през първото тримесечие на 2018 г. най-висок ръст на общите разходи за труд спрямо същия период на предходната година е регистриран в икономическите сектори \"Добивна промишленост\" - с 12.2%, \"Преработваща промишленост\" - с 10.4%, и \"Образование\" - с 10.3%. Намаление на общите разходи за труд е регистрирано в икономическите сектори \"Операции с недвижими имоти\" - с 4.2%, и \"Търговия; ремонт на автомобили и мотоциклети\" - с 0.4%. През първото тримесечие на 2018 г. спрямо първото тримесечие на 2017 г. разходите за възнаграждение за един отработен час се увеличават с 6.3%, а другите разходи - с 9%. По икономически сектори изменението на разходите за възнаграждения спрямо същия период на предходната година варира от 13.7% за \"Добивна промишленост\" до (-5.3%) за \"Операции с недвижими имоти\".", "date": "2018.06.22", "title": "Заплатите са се повишили с 6.8% до март"}
{"url": "https://www.dnevnik.bg/gradska_sreda/2018/06/22/3204342_spasi_sofiia_zapochva_kampaniia_da_osvobojdavane_na/", "text": "Софийските тротоари да бъдат напълно освободени от паркиралите автомобили - с този призив от организацията \"Спаси София\" започват кампания институциите да прекратят служебните си абонаменти за паркиране, а общината първа да даде пример, като премахне паркоместата пред сграда ѝ на улица \"Московска\". Кампанията ще включва \"серия от примери, акции и предложения\", с които ще призовават Столичната община да направи промяната. Общинските съветници също трябва да дадат пример и да ползват градския транспорт, вместо да се движат с автомобили до улица \"Московска\", в района на която общината им е предоставила десетки паркоместа. ", "date": "2018.06.22", "title": "\"Спаси София\" започва кампания за освобождаване на тротоарите от автомобили"}
{"url": "https://www.dnevnik.bg/bulgaria/2018/06/22/3204367_vsiaka_treta_jalba_na_potrebitelite_prez_2017_g_e/", "text": "Най-честите жалби към Комисия за защита на потребителите са за неуредени рекламации и дефектни стоки. 30% са свързани със сектора на телекомуникациите. Това заяви председателят на Комисията за защита на потребителите (КЗП) Димитър Маргаритов пред \"Фокус\". Общо жалбите през миналата година са 23 хил., като обажданията в комисията са над 13 хил. По-голямата част от тях са за рекламации на дефектни стоки – мобилни телефони, лаптопи, таблети, аудио-визуална техника, облекла и др. \"Най-често потребителите прибягват до помощта на КЗП, след като търговецът е отказал да приеме рекламацията им или да я удовлетвори съгласно предвидения в закона ред\", коментира Маргаритов. Той добави, че понякога има и неоснователни оплаквания, но те са малък процент. Част от тях се решават във взаимодействие с други институции. Това се случва, когато се налага да се реши случай за претенция за неправилно изчислена сметка или лошо качество на услугата. При подобни жалби се работи съвместно с колегите от Комисията за регулиране на съобщенията. Секторът на естествените монополисти също налага намесата и на други институции, най-често Комисията за енергийно и водно регулиране. \"По останалите сегменти от пазара се справяме сами, когато има оплаквания за нелоялни търговски практики, за нарушения при туристическите услуги. Мисля, че успяваме в по-голямата част от случаите да удовлетворим основателните жалби и да наложим съответно санкции на нарушителите\", обясни Маргаритов.  До края на тази година във всички от ЕС ще бъдат проведени \"Диалози с потребителите\" с участието на браншовете и неправителствените потребителски организации, първият от които се състоя у нас през месец май. \"Целта е да се види какви други предложения и какви бележки биха могли да имат представителите на тези организации, за да се стигне до най-оптималната форма, в която да бъдат приети новите правила\", добави Маргаритов.  Маргаритов добави, че и през лятото комисията ще бъде достъпна чрез всички канали за връзка с нея. През юли функциониращият към КЗП Европейски потребителски център започва информационно турне с еднодневни приемни за консултации в различни населени места по морето. ", "date": "2018.06.22", "title": "Всяка трета жалба на потребителите през 2017 г. е свързана с телекомуникациите"}
{"url": "https://www.dnevnik.bg/sviat/2018/06/22/3204349_turciia_ne_razreshi_na_deputati_ot_germaniia_i/", "text": "Турция отказа да допусне на своя територия двама души, определени за наблюдатели на  турските избори в неделя  от Организацията за сигурност и сътрудничество в Европа (ОССЕ), съобщи ДПА, цитирана от БТА. Андрей Хунко, член на германския Бундестаг от партия \"Левите\", е бил информиран за това днес, малко преди заминаването си от Виена, където е базирана ОССЕ. Организацията потвърди по-късно, че шведският депутат Амин Джабар от \"Зелените\" също е бил отхвърлен. \"Разочаровани сме от тази стъпка, предприета от турските власти, която може да има негативен ефект върху работата на международната наблюдателна мисия\", казаха от Парламентарната асамблея на ОССЕ. Забраната за депутати от Германия и Швеция - две страни със значителни турски малцинства - ще засили притесненията сред активисти, че нередностите във вота няма да бъдат забелязани, пише \"Ройтерс\". Германският депутат  беше наблюдател  на турския референдум за  конституцията  през април миналата година и оцени, че допитването е проведено при \"недемократични и нечестни\" условия. В отговор турското правителство го обвини, че симпатизира на забранената Кюрдска работническа партия (ПКК), а турският външен министър Мевлют Чавушоглу дори  публикува в \"Туитър\" негова снимка  със знаме на ПКК. \"От 2011 г. наблюдавам почти всички избори в Турция като член на германския Бундестаг и член на Парламентарната асамблея на Съвета на Европа\", пише Хунко  в изявление по случая . Според него причината да не бъде допуснат е нарастващото напрежение на президента Реджеп Тайип Ердоган за резултата от вота. По-рано този месец властите в Анкара отправиха остри реплики към ОССЕ заради критичен доклад, който изреди нередности в обществената и медийната среда преди изборите и породи въпроси като тези за реалния брой на гласоподавателите, несъответстващ на изборните списъци.", "date": "2018.06.22", "title": "Турция не разреши на депутати от Германия и Швеция да са наблюдатели на изборите от ОССЕ"}
{"url": "https://www.dnevnik.bg/zelen/2018/06/22/3204373_oshte_16_koncheta_sa_veche_chast_ot_stadata_na/", "text": "С 16 млади кончета се увеличиха стадата на свободно живеещите диви коне коник в Източните Родопи през тази пролет. Така общият брой на конете коник става над 70. Първите 12 коник в България бяха докарани в района на изоставеното с. Сбор, Крумовградско, през септември 2011 г. от Холандия. През есента на 2013 г. в Източните Родопи беше докарано второ стадо от 29 коня, които бяха разселени в района на Бойник (Студен кладенец). Двете стада успешно се приспособиха към природата на Източните Родопи, справят се със студените зими и горещите лета, сами намират храната си и успешно оцеляват от вълчи нападения. Само за няколко години броят на конете се е удвоил. Свободно живеещите коне имат огромна роля за опазването на дивата природа и биоразнообразието на Източните Родопи, поддържайки отворения пейзаж на района. Те са и туристическа атракция и постепенно се превръщат в новия символ на Родопите. Екипът на инициативата \"Статут ДИВ\" оценява като изключително успешно повторното връщане на свободно живеещите коне в Източните Родопи, които са били населявани от диви коне в древността. Конете коник  ( ) са възстановка на тарпана ( ), известен като евразийски див кон – изчезнал подвид на дивия кон. В миналото е бил разпространен от Южна Франция и Испания до Централна Русия, както и по българските земи, за което свидетелстват намираните от палеонтолозите кости от тарпани. Тарпанът обаче изчезва в дивата природа в края на XIX век. Няколко десетилетия по-късно започват опити за възстановяването му чрез селекция на домашни коне, кръстосвани в миналото с тарпани. Породата, реинтродуцирана в България, произлиза от полски проект за възстановяване на подобни на тарпана коне. Известни са като коник, което на полски означава малък кон. Коник са успешно реинтродуцирани в Холандия, Латвия, Англия, Франция, Белгия и Германия. Екипът на \"Статут ДИВ\" очаква развитие  по идеята си конете коник в България да получат  статут ,  който да позволи да не бъдат третирани като домашни животни. Когато това стане, България ще бъде първата страна в Европейския съюз и в Европа, където доскорошни одомашнени животни ще бъдат обявени за свободно живеещи в дивата природа. Много страни вече имат интерес да последват стъпките, направени от България ( ).", "date": "2018.06.22", "title": "Още 16 кончета са вече част от стадата на свободните диви коне в Източни Родопи"}
{"url": "https://www.dnevnik.bg/sport/2018/06/22/3204158_kongur_air_fest_predlaga_polet_s_paraplaner_nad/", "text": "Фестивалът за екстремни спортове и активен начин на живот Kongur Air Fest очаква любителите на високия адреналин. Събитието, което се организира за трети път, ще се проведе между 29 юни и 1 юли на поляната пред х. \"Беласица\". Всеки желаещ  може да се запише за полет с парапланер  от връх Конгур (2000 м). Програмата включва семинар за парапланеристи по крос-кънтри (прелетно летене) и акробатично летене (въздушни фигури) с професионалните състезатели Веселин Овчаров и Ясен Славов. Едно от главните занимания в събитието ще бъде посрещането на изгрева на 1 юли с нощно изкачване на връх Конгур. През трите дни ще се проведе колоездачно състезание, като жури ще оценява триковете на участниците. Победителят ще получи награда от 500 лева, а входната такса е 60 лева. Организаторите призовават желаещите за полет с парапланер да побързат със записването заради бързото запълване на местата. Цената е 180 лева, в които е включен транспорт и видео. Полет по време на изгрева на 1 юли ще струва 230 лева. Програмата ще включва сесия по хатха йога - класическа йога система, включваща дихателни и физически упражнения, подходящи за практикуващи от всякаква възраст, независимо от физическата им подготовка и двигателна култура. Събитието ще представи също аюрведична кухня (свеждане до няколко прости принципа на хранене), слаклайниниг (динамичен начин за трениране на баланса, тялото и ума по плоска лента) и кендама (жонгльорски способ с възможност за трикове). Тридневен пропуск до дейностите на фестивала ще струва 45 лева. Колоездачното състезание, полетът и семинарът по парапланеризъм се заплащат отделно.", "date": "2018.06.22", "title": "Kongur Air Fest предлага полет с парапланер над Беласица"}
{"url": "https://www.dnevnik.bg/politika/2018/06/22/3204393_bsp_se_opita_da_napravi_skandal_v_parlamenta_s/", "text": "Премиерът Бойко Борисов дойде извънредно в парламента днес, след като БСП се опита да направи скандал с подозрението, че ще приемаме бежанци срещу пари. В момента той представя позицията на правителството за мигрантите пред депутатите. По-рано днес лидерът на БСП Корнелия Нинова изрази подозрение, че премиерът Бойко Борисов ще се съгласи да приема бежанци обратно в България срещу повече пари от Европейския съюз (ЕС). В декларация от името на парламентарната група на социалистите в Народното събрание днес тя поиска министър-председателят да дойде и да обясни на депутатите каква позиция ще заеме страната ни на предстоящото заседание на Европейския съвет за миграцията следващата седмица. Подозрението на Нинова по нейни думи се формирало заради теза на Германия, че може да се дават и пари на страни членки, за да приемат мигранти, и заради изказване на Борисов, че при неговото управление страната ни ще получи 8% повече средства от ЕС. Лидерът на БСП обяви, че управляващите не трябва да внасят работна ръка чрез мигранти, а да се опитват да върнат българите, напуснали страната. Социалистите обявиха, че ще пратят писма на всички европейски лидери, за да кажат позицията си - Балканите не трябвало да се превръщат в бежански лагер. Докато Нинова говореше, от залата след участие в парламентарния контрол си тръгна външният министър Екатерина Захариева, а депутатите от БСП поискаха да остане и да чуе позицията им. Тя обаче каза на председателстващия Емил Христов от ГЕРБ, че няма възможност. В отговор пръв стана вицепремиерът Красимир Каракачанов, който също бе в залата за участие в парламентарния контрол. Той обяви, че Корнелия Нинова спекулира и че позицията на правителството е ясна. Той припомни, че в понеделник  министър-председателят се е обявил за затваряне на границите . \"Никой не е мислил и няма намерение да приема пари от други държави, за да приема мигранти\", каза още Каракачанов. След това се изказа и лидерът на \"Атака\" Волен Сидеров, който каза как Корнелия Нинова се учила от него в политиката и й препоръча през лятната ваканция да прочете малко книги и да се върне \"на есен с песен\". Тя поиска думата за лично обяснение, след което пред трибуната скочиха депутати първо от \"Обединените патриоти\", а после - от \"БСП за България\". Председателстващият заседанието даде 10-минутна почивка. След нея се появи Борисов.", "date": "2018.06.22", "title": "Борисов дойде в парламента, след като БСП заподозря, че правителството ще приема бежанци срещу пари"}
{"url": "https://www.dnevnik.bg/sport/2018/06/22/3204394_finiks_izbra_bahamski_centur_pod_1_v_drafta_na_nba/", "text": "Финикс сънс\" избра бахамския център Деандре Ейтън под №1 в драфта на НБА, а младата звезда на европейския баскетбол Лука Дончич беше селектиран под №3 и ще играе в \"Далас маверикс\". Тазгодишният драфт премина без изненади, като изборът падна върху 47 американци, двама канадци, двама германци, двама украинци и по един състезател от Бахамите, Словения, Босна и Херцеговина, Франция, Латвия, Литва и Гърция. Ейтън е първият представител на университета в Арзиона, избран под №1 в драфта на НБА. 19-годишният център е и първият първи избор в 50-годишната история на \"Финикс\", който завърши с най-слабите показатели в лигата през миналия сезон - 21 победи от 82 мача. В единствената си година в колежанското първенство Ейтън стана шампион и беше избран за най-добър играч. В 35-те си мача през сезонa 213-сантиметровият бахамец записа средно по 20.1 точки при 61% успеваемост в стрелбата, 11.6 борби и 1.9 чадъра. Ейтън е типичният съвременен център, който може да играе далеч от коша и да стреля от дистанция. Той беше най-очакваният избор от \"Финикс\", тъй като в състава на \"слънцата\" ще се събере с един от най-обещаващите гардове в лигата - Девин Букър. \"Аз и той можем да сме новата версия на Шак и Кобе\", предрече Ейтън още преди 72-ия драфт в НБА. Друг висок играч - тежкото крило от университета в Дюк Марвин Багли, беше избран под №2 от \"Сакраменто кингс\". 19-годишният играч, който е висок 211 сантиметра, завърши единствения си сезон в колежанския шампионат с 21 точки и 11.1 борби средно на мач при 61% успеваемост в стрелбата от игра, включително 40% от тройката. Дончич беше взе под №3 от \"Атланта хоукс\", но ще играе в \"Далас\". Двата отбора сключиха предварителна сделка да разменят първите си избори в драфта. Като част от нея \"ястребите\" взимат най-добрия реализатор и най-добър подавач в колежанското първенство - Трей Йънг. 19-годишният гард, сравняван от специалистите със Стеф Къри, идва от университета в Оклахома. Той завърши сезона с 27.4 точки, 8.7 асистенции, 3.9 борби и 1.7 откраднати топки средно на мач. Дончич пък е считан за най-подготвения за НБА сред избраните в драфта. 19-годишният словенец  изведе \"Реал\" (Мадрид) до десета европейска титла  и стана най-младият играч, избран за MVP в Евролигата. През миналата година гардът  спечели историческа титла със Словения на Евробаскет. Между Дончич и Йънг \"Мемфис гризлис\" взе по №4 Джарън Джаксън от университета в Мичиган. Той е на 18 години, висок е 211 см и играе като тежко крило, като е определян за един от най-добрите защитници в тазгодишния драфт. На шеста и седма позиция бяха избрани двама центрове - съответно Мохамед Бамба от \"Орландо меджик\" и Уендъл Картър от \"Чикаго булс\". Под №8 \"Кливланд кавалиърс\" взе плеймейкърa Колин Секстън. През 2016 г. той стана шампион със САЩ на световното първенство за юноши до 17 години и беше избран за най-полезен играч в турнира. След избирането му 19-годишният гард призова звездата на \"кавалерите\" Леброн Джеймс, който това лято става свободен агент, да остане в клуба и заедно да се борят за титлата. Две леки крила допълват челната десетка в драфта. \"Ню Йорк никс\" взе Кевин Нокс от Кентъки под №9. Микал Бриджис от Виланова беше избран под №10 от \"Филаделфия 76\", но ще играе във \"Финикс\" заради тристранна сделка с участието на \"Лос Анджелис лейкърс\".", "date": "2018.06.22", "title": "\"Финикс\" избра бахамски център под №1 в драфта на НБА"}
{"url": "https://www.dnevnik.bg/bulgaria/2018/06/22/3204340_spored_svideteli_pari_v_plikove_ot_ktb_sa_poluchavali/", "text": "Ако се съди по свидетелските показания по делото за фалита на КТБ, редовно пари в пликове са получавали представители на регулатори, политици и и журналисти. Данните са от разпитите пред прокуратурата на двама от служителите на бившия вече банкер и мажоритарен собственик на КТБ Цветан Василев, пише  \"Капитал\" . Някогашната дясна ръка на банкера Цветан Василев - Бисер Лазов, разказва, че Стоян Мавродиев, тогава оглавяващ Комисията за финансов надзор (която би трябвало да е надзиравала банката - бел. ред.) е идвал в кабинета на Василев в офиса на бул. \"Цар Борис III\" да му се осигуряват пари в брой от порядъка на 50 хил. евро. \"В разговор Василев ми е споделял, че вече \"този (Мавродиев) взема пари, но не върши работа\"... При някои от случаите Василев ми е споделял, че чрез Мавродиев сумите са за Лукарски. За последния имам спомен, че се даваха суми в размер на 50 000 евро. Лукарски съм го чувал, че е някакъв деец от СДС, а по думите на Василев сумите за Лукарски, предавани чрез Мавродиев, представляваха част от т.нар. по негови думи \"партийни индулгенции\", разказва Лазов. Макар показанията да са дадени в средата на 2015 г., самият Мавродиев е разпитан чак през февруари 2017 г. Тогава той потвърждава, че е посещавал офисите на Василев нееднократно, но отрича да е получавал пари, пише изданието. Една от касиерките на банката - Юлия Илиева, пък съобщава, че пари е получавал и Митко Димитров, член на ДКЕВР, в продължение на 1-2 години, като сумите започнали от 10 хил. лв. и стигнали до 15 хил. лв. месечно. В списъците на синдиците Димитров се появява с консултантски договор. По твърденията на Лазов пари е получавал и финансистът Бисер Манолов, който е бивш председател на Фонда за гарантиране на влоговете, а впоследствие член на борда му и е част от ръководството на Движение \"България на гражданите\". Твърди, че му е дал 500 хил. лв. за президентската кампания на лидера на тази партия Меглена Кунева, което по-късно в телевизионно интервю тя отрича. Манолов също отрича, а само признава за спонсорство на отбор по бадминтон. Илиева си спомня, че при нея е идвал и бившият главен секретар на финансовото министерство Тенчо Попов, който беше арестуван в показна акция заедно с бившия военен министър Николай Цонев през 2011 г. На шофьора на Димитър Абаджиев, който след краха на КТБ разви дипломатическа кариера и беше генерален консул в Шанхай, а после посланик в Словения... два пъти в месеца са давани по 9 хил. лева и 25 хил. евро, твърди касиерката. \"Капитал\" посочва, че показанията поставят прокуратурата в деликатна ситуация, защото ако показанията на Лазов са верни, те са основание да се търси корупция на високо ниво, а ако става дума за лъжесвидетелстване, това би могло да постави под съмнения всичките им показания, на които сериозно се опира обвинението спрямо Василев и другите 17 души по делото.", "date": "2018.06.22", "title": "Според свидетели пари в пликове от КТБ са получавали регулатори, политици и журналисти"}
{"url": "https://www.dnevnik.bg/kultura/2018/06/22/3200749_otkus_ot_suprugata_pomejdu_ni_na_sara_pekanen_i_griur/", "text": "Излиза от печат бестселърът на \"Ню Йорк Таймс\" \"Съпругата помежду ни\", сатанински умен и напрегнат трилър, изследващ усложненията в брака и непредвидимите последици от тях! Историята в \"Съпругата помежду ни\" е разказана от името на Нели и Ванеса, които са обичали един и същ мъж. Ричард е очарователен, щедър, финансово независим, с налагаща се самоличност. Кара Нели да се чувства защитена. Колкото до Ванеса, някогашната любов е изместена от неприязън и недоверие. А също и от страх. Но кой кого наблюдава? Кой кого манипулира? Кой е агресорът и кой жертвата? На кого да вярваме? Затегнете предпазните колани и се пригответе за кошмарно пътуване. Защото няма да можете и за миг да се откъснете от тази книга. Сара Пеканен е автор на световноизвестни бестселъри, като всички са белязани от неочакван обрат в сюжета. Съпругата помежду ни е зашеметяващ психологически трилър, в който всички първоначални предположения рухват, за да ви отведат до един умопомрачителен финал. Сравняван с \"Не казвай сбогом\" и \"Момичето от влака\", романът вече е в процес на екранизация. Съавторка на Пеканен е дебютантката Гриър Хендрикс, която има 20 години опит като редактор. Текстовете й са публикувани в \"Ню Йорк Таймс\" и Пъблишърс Уийкли\". превод Надя Баева Нели не знаеше какво я събуди. Ала когато отвори очи, до отсрещната табла на леглото ѝ стоеше жена, облечена в нейната бяла дантелена сватбена рокля, и я гледаше. Гърлото на Нели се стегна за писък и тя светкавично посегна към бейзболната бухалка, подпряна на нощното ѝ шкафче. Тогава зрението ѝ привикна с дрезгавата утринна светлина и блъскането на сърцето ѝ позатихна. Засмя се кратко и отсечено, като осъзна, че е в безопасност. Илюзията се създаваше от това, че сватбената ѝ рокля висеше на вратата на дрешника, където самата тя я бе окачила вчера, след като я взе от булчинския магазин. Беше поставена в пластмасов калъф и в бюстието и разкроената пола беше натъпкана тънка хартия, за да поддържа формата. Нели се отпусна немощно на възглавницата. Когато дишането ѝ се успокои, погледна плътните сини цифри върху часовника на тоалетката си. Отново твърде рано. Протегна ръце над главата си, с лявата изключи алармата, преди да е засветила, и усети непознатата тежест върху пръста си на диамантения пръстен, който Ричард ѝ бе дал. Още като дете Нели никога не заспиваше лесно. Майка ѝ нямаше търпение за протяжни ритуали преди заспиване, но баща ѝ нежно потъркваше гърба ѝ и изписваше изречения по тъканта на нощничката ѝ. \"Обичам те\" или \"Ти си суперспециална\", такива неща пишеше, а тя се мъчеше да отгатне посланието. Друг път чертаеше фигури – кръгове, звезди, триъгълници. Това продължи до деветгодишната ѝ възраст, докато родителите ѝ не се разведоха и той не се изнесе. После вече лежеше самичка в тясното си легло под юрганчето на розови и лилави райета и се взираше в петното от влага на тавана. Когато най-сетне се унесеше, обикновено спеше непробудно седем-осем часа – тежък сън без сънища, заради който майка ѝ често казваше, че Нели \"спи като заклана\". Но след една октомврийска вечер през последната ѝ година в колежа това ненадейно се промени. Безсънието ѝ рязко се влоши и спането ѝ беше накъсвано от ярки сънища и внезапно събуждане. Веднъж беше слязла на закуска в къщата, където живееше с други състудентки, и нейна съквартирантка ѝ каза, че крещяла нещо неразбираемо. Нели се опита да омаловажи случката. – Просто съм притеснена заради наближаващата сесия – каза. – Държавният изпит по психология бил убийствено труден. – После стана от масата да си сипе още едно кафе. Беше се насилила да посети психоложката на колежа, но въпреки ласкавата настойчивост на жената Нели не можа да се накара да говори за онази топла есенна вечер, започнала с бутилки водка и смях и завършила с полицейски сирени и отчаяние. Нели проведе два сеанса с терапевтката, а третия отмени и никога повече не се върна. Беше споделила няколко подробности с Ричард при събуждане от кошмар – повтаряха се все същите, – след като усети ръцете му да се стягат около нея и плътния му глас да шепне в ухото ѝ: – Тук съм, мила. С мен си в безопасност. Гушната до него изпитваше сигурност, за каквато бе копняла през целия си живот, дори преди инцидента. С Ричард до себе си Нели най-после можа да се остави отново на уязвимото състояние на дълбок сън. Сякаш нестабилният терен под краката ѝ се бе превърнал в твърда земя. Ала през изминалата нощ беше сама в апартамента си на партера в сградата от кафяв камък. Ричард замина по работа в Чикаго, а съквартирантката ѝ и най-добра приятелка Саманта отиде да преспи при най-новото си гадже. Звуците на Ню Йорк проникваха през стените: клаксони на коли, подвиквания, лаещи кучета... Нищо че в Горен Ист Сайд нивото на престъпността беше най-ниско в целия район, че на прозорците имаше стоманени решетки, а на вратата – три ключалки, включително дебелото резе, което Нели уреди да поставят при нанасянето ѝ. Въпреки всичко това ѝ беше нужна още една чаша шардоне, та да може да заспи. Разтърка очи и бавно се надигна от леглото. Навлече хавлиения си халат, отново огледа сватбената рокля и се почуди дали да не отвори място в миниатюрния си дрешник за нея. Но полата беше толкова разкроена. В булчинския бутик сред пищните си, обсипани с пайети посестрими беше изглеждала елегантно семпла. Ала редом с разбърканите дрехи и библиотеката от \"Икеа\" в тясната ѝ стаичка беше като същинска премяна за принцеса от \"Дисни\". Само че беше вече късно да я смени. Сватбата стремглаво приближаваше и всичко беше уговорено и подготвено чак до украсата на тортата – русата булка и красивия младоженец, замръзнали в съвършен миг. – Боже мой, дори приличат на вас – възкликна Саманта, когато Нели ѝ показа снимка на порцелановите фигурки, пратена по имейл от Ричард. Принадлежали бяха на родителите му и Ричард ги бе открил в сутеренния склад в жилищната си сграда, след като ѝ беше направил предложението. Саманта сбърчи нос. – Минавало ли ти е през ума, че е прекалено съвършен, за да е истински? Ричард беше на трийсет и шест, девет години по-възрастен от Нели, и имаше успешна кариера на управляващ хедж фонд. Беше с жилеста фигура на бегач и усмивка, от която тъмносините му очи заблестяваха. На първата им среща я беше завел във френски ресторант и компетентно беше обсъждал вината със сомелиера. На втората, в една снежна събота, я предупреди да се облече топло и се появи, понесъл две яркозелени пластмасови шейни. – Знам кой е най-добрият хълм за пързаляне в Сентрал Парк – осведоми я. Тогава беше облечен в избелели джинси, които му седяха също толкова добре, колкото отлично скроените костюми. Нели изобщо не се шегуваше, когато отговори на въпроса на Саманта: – Кажи-речи, всеки ден. Сподави прозявка, докато слизаше по седемте стъпала към малката кухня; голите ѝ стъпала мръзнеха от студения линолеум. Светна лампата и видя, че Саманта беше сътворила голяма бъркотия с бурканчето мед, от което си беше подсладила чая... отново. Гъстата течност беше преляла върху плота и една хлебарка се бореше да се измъкне от лепкавата кехлибарена локвичка. Дори след като бе живяла години наред в Манхатън, гледката я погнуси. Нели грабна една от мръсните чаши на Сам от мивката и затисна хлебарката под нея. \"Тя да ѝ бере грижата\", каза си. Докато чакаше кафето да заври, отвори лаптопа и започна да проверява имейлите – ваучер от \"Гап\", майка ѝ, която очевидно бе станала вегетарианка, настояваше Нели да се увери, че на сватбения обяд ще присъства и безмесен вариант на меню; уведомление, че е дошло време за вноска по кредитната ѝ карта. Наля си кафето в чаша с изрисувани по нея сърчица и с надпис \"Учител №1 в света\". Двете със Саманта, която преподаваше в същата предучилищна забавачка като нея, имаха някъде към дузина такива, натикани в шкафа. Отпи с наслада. Днес имаше насрочени десет срещи с родители на тригодишните си питомци. Без кофеин я заплашваше опасност да задреме в ъгъла за отдих, а трябваше да е в пълна форма. Първи бяха семейство Портър, които неотдавна бяха изразили тревога, че в класната ѝ стая отсъства креативност в стила на Уес Андерсън. Препоръчали бяха да замени голямата кукленска къща с конусовидна индианска шатра и впоследствие ѝ бяха изпратили линк към сайт, където такава се продаваше за 229 долара. Семейство Портър щяха да ѝ липсват, кажи-речи, колкото хлебарките, когато се преместеше при Ричард, отсече пред себе си Нели. Погледна чашата на Саманта, усети да я пробожда вина, взе една салфетка, хвана с нея насекомото и го пусна в тоалетната чиния. Докато нагласяше водата на душа, телефонът ѝ иззвъня. Уви се в хавлиена кърпа и забърза към чантичката си в стаята. Само че телефонът ѝ не беше там, все го оставяше където ѝ падне. Накрая го изрови измежду гънките на завивката си. – Ало? – каза. Никакъв отговор. Обаждащият се беше блокирал номера си. Миг по-късно на екрана се появи съобщение за гласова поща. Тя натисна бутона да го чуе, но отсреща се носеше само тих ритмичен шум. Дишане. Каза си, че вероятно някой се опитва да ѝ продава нещо, и захвърли телефона обратно на леглото. Не беше голямо чудо. Реакцията ѝ беше преувеличена както обикновено. Имаше много грижи на главата си. Само след няколко седмици щеше да стегне багажа си и да се нанесе при Ричард. Щеше да влезе в новия си живот с букет бели рози в ръце. Заключи, че промяната е нещо притеснително, особено като настъпеше така внезапно. И все пак това бе третото такова обаждане за три седмици. Погледна към входната врата. Масивното резе си беше все така залостено. Тръгна към банята, после се върна и взе телефона със себе си. Постави го на ръба на умивалника, заключи вратата, метна кърпата на лирата и влезе под душа. Отскочи встрани, когато я поля твърде студена струя, засили горещата вода и разтърка настръхналите си ръце. Пара изпълни малкото пространство, докато тя се остави водата да облива стегналите се мускули на раменете и гърба ѝ. След сватбата щеше да промени фамилното си име. Може би и телефонния си номер щеше да смени. Облече ленена рокля и положи спирала върху русите си мигли – слагаше си грим и хубави дрехи само за срещите с родители и за края на учебната година. И ето че телефонът ѝ отново завибрира с остър звук върху порцелановата мивка. Тя трепна и четката на спиралата остави черна резка под веждата ѝ. Погледна надолу и видя, че се бе получило съобщение от Ричард: Нямам търпение да те видя довечера, красавице. Броя минутите. Обичам те. Докато се взираше в посланието на годеника си, гърдите ѝ, стегнати цяла сутрин, се отпуснаха и тя задиша свободно. Довечера щеше да му каже за телефонните обаждания, а през това време Ричард щеше да ѝ налее чаша вино и да я гушне в скута си. Може пък той да откриеше начин да проследи скрития номер. Нели довърши подготовката си, метна през рамо голямата си чанта и излезе навън под бледата светлина на пролетното слънце. Събужда ме пищенето на чайника на леля Шарлот. През пролуките на щорите се процежда слаба слънчева светлина и нашарва на райета тялото ми, сгушено в поза на зародиш. Как е възможно вече да е сутрин? Дори след като месеци вече съм спала в единично легло, а не на широкото, което някога споделях с Ричард, все още се свивам от лявата страна. Чаршафите до мен са студени. Отварям място за призрак. Сутрин е най-тежко, защото за кратък момент мозъкът ми е прояснен. Равносметката е жестока. Лежа под юргана, съшит от разноцветни парчета, и имам усещането, че ме е затиснала щанга. Ричард вероятно сега е с хубавичката ми млада заместничка и тъмносините му очи са приковани в нея, докато проследява с пръст контура на бузата ѝ. Понякога почти чувам нежностите, които някога ми шепнеше. Обожавам те. Ще те направя безкрайно щастлива. Ти си моят свят. Сърцето ми пулсира и всеки равномерен удар е почти болезнен. Дишай дълбоко, напомням си. Не действа. Никога не ми помага. Когато наблюдавам жената, заради която Ричард ме напусна, винаги съм поразена от това колко е блага и невинна. Като мен в началото на познанството ни с Ричард, когато той обхващаше лицето ми между дланите си нежно, сякаш бе крехко цвете и се боеше да не го нарани. Дори през онези първи главозамайващи месеци на моменти всичко случващо се, той най-вече, ми изглеждаше някак нереално, но не се задълбочавах. Ричард беше внимателен, харизматичен, знаеше много за света. Влюбих се в него моментално. И вярвах безрезервно, че и той ме обича.", "date": "2018.06.22", "title": "Откъс от \"Съпругата помежду ни\" на Сара Пеканен и Гриър Хендрикс"}
{"url": "https://www.dnevnik.bg/zelen/2018/06/22/3204359_grajdani_vnesoha_nad_50_hil_podpisa_sreshtu/", "text": "Гражданска подписка срещу отглеждането, умъртвяването и търговията на животни с цел добив на ценни кожи в България беше внесена днес на обяд в деловодството на парламента. Над 50 хиляди граждани са сложи името и подписа си под предложения за такава промяна в Закона за ветеринарномедицинската дейност. В рамките на три месеца предложението им трябва да бъде разгледано. Инициаторите очакват \"по-динамично развитие на събитията през септември\". Петя Алтимирска – председател на инициативния комитет на гражданската инициатива за забрана на добива на ценни кожи в България, обяви пред БНР, че събирането на подписи продължава. Алтимирска отбеляза също, че тази практика е забранена в 16 страни.   Все повече световни модни компании  – в момента около 700 – се отказват от търговията с ценни кожи. Тя съобщи още, че официално в България съществуват три ферми. Две от тях работят. В голямата ферма, в която се отглеждат стотици животни, само през миналата година са убити над 100 хил. животни, а са отглеждани 120 хил. Капацитетът на тази ферма цели да постигне 400 хил. животни на година. \"Това е много голямо количество дори за страните, в които има по-дълъг процес на производство, тези ферми съществуват доста отдавна. Тези две или три ферми в България са достатъчни, за да причинят всички щети, които ние наблюдаваме и които се случват на другите места\", коментира Алтимирска. Според нея хората вече не искат да ползват такива продукти. \"Основният проблем е с животните – с насилието, експлоатацията, излишното страдание. Това може да се предотврати. Другото, което се предотвратява, е заплахата за биоразнообразието – това, че животните, които се отглеждат, са екологичен проблем, те са проблем за биоразнообразието и за замърсяването на природата\", каза още Алтимирска.", "date": "2018.06.22", "title": "Граждани внесоха над 50 хил. подписа срещу търговията с ценни кожи в България"}
{"url": "https://www.dnevnik.bg/biznes/2018/06/22/3204403_irlandskiiat_sobstvenik_prodade_bg_radio_i_oshte_6/", "text": "За разлика от периода 2005 - 2007 г., когато българският радиопазар изживяваше своя минибум и това привлече чуждестранни инвеститори, към днешна дата тези инвестиции, както много други отпреди кризата, изглеждат като провал от нереализирани очаквания, пише  \"Капитал\" . Свитият рекламен пазар така и не се възстанови, като в електронните медии той е почти изцяло узурпиран от телевизиите, посочва изданието. Затова идва и закономерната новина - един от последните двама големи международни играчи, който стоеше зад най-влиятелната българска радиогрупа, напуска пазара. Това е ирландската Communicorp Group, която допреди дни притежаваше радиостанциите \"БГ радио\", \"Нова\", Energy, \"Радио 1\", \"Радио 1 Рок\", \"Вероника\" и радио и телевизия City. Сега тя ги продава на видима загуба - за 5.4 млн. евро, на българските мениджъри, движили радиата от създаването на групата. Така единствен международен собственик на радиобизнес в България към момента остава собственикът на Би Ти Ви - американската Central European Media Enterprises (СМЕ), но на пазара отдавна се коментира и желанието на CME да търси купувач за целия си български бизнес. За целта на придобиването им през март на пазара е регистрирана нова компания - \"Фреш медиа България\" АД, която преди дни придоби 100% от дяловете в българските дружества на ирландската медийна компания. Макар това още да не е отразено в Търговския регистър, новите собственици потвърдиха сделката пред \"Капитал\". Главният изпълнителен директор на Communicorp Media Адриан Серле коментира, че групата е удовлетворена да продаде бизнеса си в България именно на местния мениджърски екип, защото години наред те са поддържали и развивали лидерската позиция на медийната група. За целите на придобиването \"Фреш медиа България\" е водила разговори с няколко банки и е изтеглила кредит от Първа инвестиционна банка в размер на 5.4 млн. евро. Ирландската Communicorp стъпи на българския пазар през 2004 г., като придоби радиобизнеса на Metromedia International Inc. (MII) в България срещу 14.25 млн. долара. От 2012 до 2016 г. постепенно ирландската радиогрупа се изтегля от пазара в Източна Европа. Тя притежаваше и станции в Унгария, Украйна, Чехия, Естония и Латвия. Българския си бизнес продава последен.", "date": "2018.06.22", "title": "Ирландският собственик продаде \"БГ радио\" и още 6 радиостанции"}
{"url": "https://www.dnevnik.bg/bulgaria/2018/06/22/3204365_cacarov_poiska_red_v_zatvorite_i_otlichitelni_znaci_za/", "text": "Главният прокурор Сотир Цацаров смята, че чрез законодателни изменения и промяна на режима за изпълнение на наказанията трябва да се постигне ред в местата за лишаване от свобода и по този начин да се ограничат бягствата оттам. \"Ред означава промени в нормативните актове относно режима, въвеждане на ограничения в преминаването от по-тежък в по-лек режим - това да става само при добро поведение и реални доказателства, че има данни за превъзпитание, ограничаване на възможностите за работа на външни обекти на лица с такива наказания, дори въвеждането на отличително облекло и знаци на лишените от свобода. В противен случай случаите на бягства ще се повтарят. Това е ред, а не реформа\", коментира главният прокурор в парламента по повод поредното  бягство на затворник.  Вчера стана известно, че осъденият на 13 години за грабеж и изнасилване Борис Ангелов Иванов е напуснал мястото, където е работил към затворническото общежитие в Ловеч. Оттогава той е в неизвестност. По думите на Цацаров няма напредък в издирването му. Според него поредното бягство е \"лош знак\", за което трябва да бъде поета отговорност от някой от затвора. Цацаров не смята, че в ръководството на Министерството на правосъдието трябва да има оставки, защото това няма да доведе до необходимия ред. А той можел да бъде постигнат не чрез реформа, а със законодателни промени, които може да са готови в рамките на месец. \"Ако ще правим поредната реформа, тя ще премине в планове, дискусии и пътни карти. Достатъчно възможно е с разумни действия в рамките на не повече от месец да се изготвят промени в закона за изпълнение на наказанията и правилника за неговото приложение. Достатъчно е тези промени да бъдат подложени на разумна дискусия, защото обществото трябва да каже дали е готово да приеме ред в местата за лишаване от свобода. Защото в момента и недостатъчното финансиране води до условия в местата за лишаването от свобода, при които лишените от свободата не са осигурени с предмети от жизнена необходимост. Част от тези средства се получават отвън. Част от хората отвън разполагат с по-добри материални възможности. Това ражда във всеки затвор една затворническа аристокрация, която негласно определя редът в него\", заяви още главният прокурор. Според Цацаров има и втора страна на проблема, която касае положението в местата за лишаване от свобода, както и лошите условия, при които работят надзирателите, както и липсата на постоянно ръководство в Главната дирекция \"Изпълнение на наказанията\". Главният прокурор смята, че нерешените проблеми в сектора ще са фактор бягствата да се повтарят \"още и още\".", "date": "2018.06.22", "title": "Цацаров поиска ред в затворите и отличителни знаци за лишените от свобода"}
{"url": "https://www.dnevnik.bg/evropa/2018/06/22/3204412_italiia_konfiskuva_dva_koraba_prevozvashti_migranti/", "text": "Италия заяви, че ще конфискува два спасителни кораба за мигранти в Средиземно море заради съмнения за правния им статут, предаде Би Би Си. Италианските власти заявиха, че двата кораба, управлявани от германската група за спасяване на мигранти Mission Lifeline, \"незаконно\" плават под холандски флаг. На единия от корабите има 226 мигранти, спасени близо до либийския бряг. Междувременно Агенцията на ООН за бежанците съобщи, че 220 мигранти са се удавили в същия район, и призова за \"спешни действия\" от държавите в ЕС. Планираното конфискуване на двата кораба идва на фона на задълбочаващия се спор за спасяването на мигранти, след като  новото италианско популистко правителство  отказа по-рано този месец да приеме хуманитарен кораб с 630 мигранти. Той в крайна сметка бе приет от Испания, след като бе отхвърлен и от Малта. Френският президент Еманюел  Макрон обвини италианското правителство  в \"цинизъм и безотговорност\". Вчера, без да назовава конкретно Италия,  Макрон разкритикува \"проказата\"  на антиевропейските настроения сред \"приятели и съседи\". Крайнодесният вътрешен министър на Италия Матео Салвини отговори във\"Фейсбук\": \"Ние може и да сме прокажени популисти, но аз приемам уроци от тези, които отварят пристанищата си. Приемете хиляди мигранти и тогава можем да говорим.\" Лидерите на няколко държави от ЕС,  сред които и България , ще се срещнат в Брюксел в неделя, за да обсъдят как да овладеят притока от мигранти към блока, а в края на следващата седмица ще се проведе  Европейски съвет , също посветен на темата. Защо Италия конфискува корабите Салвини първоначално написа във \"Фейсбук\", че двата неправителствени кораба  трябва да \"отидат в Холандия\" , защото плавали под холандски флаг и не трябва да акостират в Италия. Холандската делегация в ЕС обаче по-късно уточни в \"Туитър\", че корабите не са регистрирани в Холандия и не плават под неин флаг. Италианският транспортен министър Данило Тонинели каза, че корабът е нарушил закона, като е приел мигранти, въпреки че либийската брегова охрана вече се е била намесила. Той отбеляза, че Италия ще конфискува и двата кораба, за да определи правния им статут, и \"отново ще спаси мигрантите\". Mission Lifeline по-късно публикува снимка в \"Туитър\" на регистрационен документ, който според организацията доказва, че корабите плават под холандски флаг.", "date": "2018.06.22", "title": "Италия конфискува два кораба, превозващи мигранти"}
{"url": "https://www.dnevnik.bg/razvlechenie/2018/06/22/3204407_vuzvishenie_veche_moje_da_se_gleda_i_po_hbo/", "text": "Най-гледаният български филм за миналата година - \"Възвишение\" на Виктор Божинов, може да бъде гледан от абонатите на HBO от юли, съобщиха от \"HBO - България\". Екранизацията по едноименния роман на Милен Русков ще е достъпна в телевизионния канал от 8 юли. Абонатите на онлайн услугата HBO GO ще могат да го гледат седмица по-рано - от 1 юли. Със своите над 130 хил. зрители в салоните и приходи от над 1 млн. лв. от прожекции \"Възвишение\" се превърна в киносъбитието на 2017 г. Филмът на Виктор Божинов е деветнайстият в селекцията от съвременни български заглавия в HBO GO. Почитателите на новото българско кино могат да видят още \"Източни пиеси\", \"Маймуна\", \"Никой\", \"Докато Ая спеше\", \"Подслон\", \"Дзифт\", Love.net, TILT, \"Граница\", \"Събирач на трупове\", \"Прокурорът, защитникът, бащата и неговият син\", \"Прелюбодеяние\", \"Отчуждение\", \"Обърнатата елха\", \"Писмо до Америка\" и документалните \"Чия е тази песен?\", \"Хотел \"Рай\" и \"Пощальонът\". Филмите са достъпни легално и по всяко време. От май месец абонатите на онлайн стрийминг платформата от България имат достъп до съдържанието й от всяка точка в Евросъюза, напомнят от \"HBO - България\".", "date": "2018.06.22", "title": "\"Възвишение\" вече може да се гледа и по HBO"}
{"url": "https://www.dnevnik.bg/politika/2018/06/22/3204418_borisov_shte_iska_zatvariane_na_granicite_za_migranti/", "text": "Премиерът Бойко Борисов ще поиска на извънредната среща на ЕС затваряне на външните граници на Европейския съюз, създаване на обща гранична полиция, връщане на икономическите мигранти в страните на произход и построяване на бежански центрове извън територията на ЕС. Това обясни Борисов в парламента, след като бе извикан от опозицията да даде обяснения за това каква ще е позицията на България на  извънредната, но неофициална среща на върха,  която ще се състои в неделя в централата на Европейската комисия в Брюксел. Той обеща да не подписва нищо на срещата и след като се върне да разкаже на депутатите какви са настроенията в ЕС. \"С удоволствие ще идвам всеки път, само да не ме викате така истерично да се явя незабавно. Извикайте ме нормално. Ако не дойда, тогава ме нахокайте. Ако няма да дойда на единия ден, ще дойда на следващия\", каза Борисов към БСП. \"Защитавам тезата и ще настоявам да се приеме незабавно решение за затваряне на външните граници на ЕС и да се допускат само лица, бягащи от война\", каза Борисов. \"Не знам да има партия в българския парламент, която да е казала, че за приемане на мигранти трябва да ни се плаща\", отговори Борисов на подозрението на лидера на БСП Корнелия Нинова, че  премиерът ще се съгласи да приема бежанци обратно в България срещу повече пари от Европейския съюз  (ЕС). \"Помним какво се случи в Харманли, какво се случваше в столичния кв. \"Овча купел\" и надали има политик, който може да каже дайте ни 1000, 2000, 3000 души, пък ако ще и милиарди да дават за тях\", каза още министър-председателят. Първо да спрем вълната Борисов сравни бежанската вълна с наводнение. \"Първо трябва да се спре вълната и после да се помага\", допълни той. За спирането на вълната трябвало да се подсилят всички външни граници и ако трябва \"Фронтекс\" да се превърнат в европейска гранична полиция и да им се купят кораби. След като мигрантите бъдат спрени \"за бягащите от войната трябва да се погрижим, докато свърши войната\". Икономическите мигранти пък да се върнат в страните по произход, уточни Борисов като даде за пример случай на върнати афганистанци. На кои мигранти може да се разчита Според него \"от Ирак и Сирия има семейства на които може да се разчита\". Афганистанците, който били предимно мъже на 28-29 години, трябвало да бъдат върнати в родината им. Борисов смята, че те не са работили никога и \"освен за убийство и терор за друго не са чували и не знаят\". Освен това са от друга религия и трудно се интегрират. Борисов смята още, че външните центрове за опитващите се да влязат в Испания и Италия трябва да са в Либия, а за тези, опитващи се през България и Гърция – в Турция. Това не можело да стане без работещо споразумение за връщане на мигранти с Турция. Борисов каза още, че в България натискът бил нулев - средно по 30 души на ден са връщани в Турция, докато през Гърция влизали в пъти повече. Премиерът очаква, че на срещата през юли между президентите на САЩ и Русия Доналд Тръмп и Владимир Путин ще се сложи край на войната в Сирия.", "date": "2018.06.22", "title": "Борисов иска незабавно затваряне на границите на ЕС и да се допускат само бягащи от война"}
{"url": "https://www.dnevnik.bg/analizi/2018/06/22/3204065_rusiia_i_severna_makedoniia_kiselo_e_grozdeto/", "text": "Разбира се, че Северна Корея им е по-важна. И още не са я изпуснали. Засега само са изолирани от процесите. От бившия братски Китай. А Северна Македония е точица на новоруския глобус и както обичат да напомнят руските медии, брои само два милиона жители. Дори да е печалба за бившия братски – от 90-те години – НАТО, тази трошица не заслужава внимание, камо ли тревога, за външнополитическо поражение да не говорим, а да го признаем – абсурд. Ако някой харесва киселото северомакедонско грозде – да му е сладко. Нашият вкус е по-изтънчен! Това е текущата схема, по която работят руските медии (с обичайните малки изключения), отразявайки и тълкувайки македонската тема от месец време насам. Струва си да проследим начина, по който днешна официална Русия представи това предизвестено политическо поражение. Може да ни помогне да предвиждаме как ще бъдат третирани аналогични бъдещи случаи. Примерно дали ако севернокорейският процес завърши, както започна – по неблагоприятен за Русия начин, то и Северна Корея ще се окаже маловажна? Или ще има отклонение от северомакедонската схема и в каква посока? Засега и по двете \"северни\" теми изходната точка на Русия е връщането към вечния рефрен на Съветския съюз от времето на студената война: Но при задължително пропускане на всичко, което го отрича – десетгодишната съветска агресия в Афганистан от 1979 - 1989 г. примерно. Сега Русия пак е за мир, макар че воюва в Сирия, дето убива и умира – вярно, много по-малко. Така че ако  новото съгласие между Гърция и Македония и между Северна и Южна Корея намалява напрежението, Русия нямало да е против Но както формулата \"СССР = мир\" покри афганистанската война, така и сегашната руска реакция на \"Северна Македония\" е одобрение толкова двусмислено и фасадно, че може да покрива и пълно неодобрение. Ето думите на външния министър на Путин по повод гръцко-македонското съгласие: \"Ние казахме, че ще подкрепим онова решение, което ще отговаря на интересите на Гърция и Македония и ще се опира на широка обществена поддръжка.\" Русия знае, заедно с целия интересуващ се свят, че в момента това решение се опира на поддръжката на Европейския съюз и НАТО, а гръцкото и македонското общества са разделени по партийни и националистически мотиви. Освен това дори в случай че в двете страни в идните месеци се оформят мнозинства, приемащи названието \"Северна Македония\" (което по много причини е по-вероятното развитие), Русия вече по подразбиране ще е заявила, че си запазва пълно право да преценява дали такова развитие е в интерес на Гърция и Македония. Това е пак отглас от съветската политика – СССР знаеше кои са истинските интереси и на народите, и на техните експлоататори. Така че ако Русия реши да не одобрява гръцко-македонското съглашение, тя винаги може да напомни, че НАТО е против интересите на двата народа, временно подведени от продажната капиталистическа върхушка – и да защити тези народи от НАТО. Да внимаваме! В политиката няма невинна двусмисленост. Същият външен министър обаче може да бъде и еднозначен по същата тема. Когато през януари т.г. очевидно още не е смятал, че битката за Македония е загубена, той предупреждава: \"Изобщо не става дума да бъдат отчетени общите и специфичните черти на два близки народа, а една от тези страни (Македония) да бъде направена член на НАТО.\" Но   подобни твърдения, внушават руските медии, са неуместни! Какво НАТО, каква конфронтация на Балканите, това са маловажни неща. В същия масов материал, където е цитирано двусмисленото \"одобрение\" на външния министър, според един официозен експерт Русия нямало защо сега \"да се бие\" за Македония, още повече че нямала реални възможности да предотврати влизането ѝ в НАТО. (Начало на схемата \"кисело грозде\" – \"не можем, значи не ни трябва\".) И дори една натовска Северна Македония да въведе санкции против Русия, загубите за Москва нямало да са големи. (С тази декларация схемата \"кисело грозде\" е завършена.) Донадена е обаче забележителна \"екстра\", вече включваща и схемата \"За да владееш – разделяй!\": \"Македония беше интересна за Русия, докато я разглеждаха като алтернатива на България при реализирането на проекта за строителство на газопровода \"Турски поток\", пък сега отново се обсъжда българският вариант.\" Значи – никаква политика, само икономика,  ! С това преименуване на руското поведение абсолютната политическа загуба за Русия (Македония в НАТО) е представена като относителна, негли частна икономическа загуба (може да намали печалбите на \"Газпром\"). Ама и икономическа загуба всъщност няма да има, защото, нали така, България – натовска, натовска, ама сътрудничи с нас! Толкова по-зле за тия северомакедонци, те се самоминават Налагам си да пиша така, грубиянски и пошло, защото именно такова грубо и пошло мислене ни се сервира под обтекаемите дипломатически и експертни думи. Едно Чехово бисерче: Четенето на официални и официозни изказвания (не само руски) по този чеховски начин е политически плодотворно. Скицираната обща политическа нагласа на Русия към \"Северна Македония\" обяснява и защо руските медии намират за подходящи определен тип аксесоари към нея. Това, че те могат и да противоречат на логиката на главната нагласа, изобщо не е проблем: за кремълските кроячи \"акцентът\" в естетиката на медийната манипулация може – и дори трябва – както и в облеклото, да контрастира с главната гама. Примерно посланието: \"Не бойте се деца, президентът Иванов е наш\", \"той е  , през 2015 година присъстваше на Парада на Победата в Москва\". (Отново носталгично: едно време казваха: \"Голям приятел на Съветския съюз\".) Това мажорно съобщение е подслонено под минорното заглавие:   Да си припомним – преди година време тъкмо Георге Иванов лично бе похвален от неоисторика Путин, задето тъкмо от неговата земя македонска била дошла в Русия славянската азбука. А президентът Иванов тогава беше в Москва, за да си получи неопанславистката награда на  Натовската перспектива на Македония е превърната в друг аксесоар: схемата казва, че в македонски контекст Русия я интересува само икономиката, но нали   ги интересува само НАТО! И само заради тези американци \"икономически целенасочените\" руски медии ще пишат и за НАТО. Например заглавието  . Опитът за омаловажаваща ирония е очевиден. (А в друг материал евентуалното преименуване на Македония е наречено по имперски презрително \"политическа самодейност\".) Самата статия обаче не е надменно-иронична, а оплаквачески-тревожна. За Македония, Босна и Херцеговина и (непризнато) Косово е казано, ни повече, ни по-малко: \"Дните на свободата на тези страни [] са преброени.\" (т.е. \"Иде поробителят НАТО!). А ще ли дойде освободителката Русия? Засега няма да бърза. И ще прикрива реалните си загуби под манипулативни заглавия като ей това (от 18 юни):  . Манипулацията в случая е грубиянска, но на дребно, и стандартна за жълтите издания (но това е  ?). Защото още първото изречение от статията \"уточнява\", т.е. опровергава, заглавието ѝ: въпросният комшия не бил лидерЪТ на опозицияТА, а само на партия \"Единна Македония\" (по-надолу е упомената и някаква опозиционна ВМРО-ДПМНЕ с някакъв друг лидер, но той руски байрак не вее). Тук изскачат основни характеристики на имперския руснак, на които разчита тази манипулация за вътрешна консумация: голямо незнание за \"заграницата\", съчетано с голямо пренебрежение на всички тамошни, които не могат се мери с Русия по военна сила; плюс провинциализма, че Русия и руското винаги са в центъра на всяко събитие, за което си струва да се говори. Изведеното в заглавие събитие е руското знаме – дори и протестът е само обстоятелство! Така мисълта за загубата на Македония е допълнително отдалечена от вниманието и покрита с други образи и внушения. По логиката на това мислене изобщо не трябва да ни учудва задоволството, с което в Русия отбелязват, че въпросният първи лидер съзнателно е изкопирал името на Путиновата \"Единна Русия\". Идея! Да се готвим за \"Единна Атака\"!", "date": "2018.06.22", "title": "Русия и (Северна) Македония: кисело е гроздето"}
{"url": "https://www.dnevnik.bg/sport/2018/06/22/3204374_rusiia_e_otborut_koito_ticha_nai-mnogo_na_svetovnoto/", "text": "Два мача, две победи, осем гола – Русия впечатлява от началото на световното първенство и записа най-добрият старт за домакин на световни финали. Освен категоричните победи над  Саудитска Арабия (5:0)  и  Египет (3:1)  и класирането на осминафинал Сборная се озова в челото на статистическите класации. След две срещу Русия е отборът, който е пробягал най-много метри на световното първенство, при това с голяма разлика пред втория тим в класацията - Австралия. Общо руските играчи са пробягали 233 километра дотук, докато \"кенгурата\" са със 225. В първия си мач срещу Саудитска Арабия футболистите на Станислав Черчесов са избягали рекордните дотук на шампионата 118 километра. Във вторник вечер, когато надвиха Египет и си осигуриха участие сред 16-те най-добри, регистрираха с три километра по-малко. От отборите, които са изиграли по две срещи на турнира, с най-малко пробягана дистанция е Аржентина - едва 202 километра. Лионел Меси и компания, които са заплашени да отпаднат още в групите, са дори зад Саудитска Арабия - 205 км. Сред всички в руския отбор най-много впечатлява Александър Головин, който е лидер в класацията по пробягана дистанция. 22-годишният халф, който вкара срещу саудитите, има 25 километра след първите два мача. Според статистическите данни енергията на Головин е невероятна, като той има пробягани по 118 метра на минута в първия мач на отбора си. След детайлната разбивка след първия кръг в груповата фаза трима руснаци водеха в класацията за пробягани метри. Головин беше с почти 12 километра, Александър Самедов с 11 679 метра, а Юри Газинский с 11 392. Роман Зобнин пък беше 11-и с малко под 11 километра. \"Отборът ни е много добре подготвен, силен е и знае кои са оръжията ни. В съвременния футбол не можеш да постигаш успехи, без да се раздаваш, това обясних на момчетата в момента, в който дойдох в отбора\", каза селекционерът на Русия  Станислав Черчесов . Опитният специалист отчете и домакинския фактор като положителен за неговите футболисти, които получават енергия от трибуните. \"Разбира се, всеки получава още капчица енергия, като чуе невероятните фенове. За нас те са като 12-и играч, подкрепят ни до последно и изиграха голяма роля за двете победи. Да си домакин е специално\", каза още Черчесов. Според медиите в Русия зад първото място на отбора по този показател стои треньорът по физическа подготовка на състава Владимир Паников. Той е част от щаба на Черчесов отдавна и е неизменно до него от 2010 г., макар че двамата работят заедно още през 2008 г. за кратко в \"Спартак\" (Москва).", "date": "2018.06.22", "title": "Русия е отборът, който тича най-много на световното първенство"}
{"url": "https://www.dnevnik.bg/bulgaria/2018/06/22/3204434_hasan_ademov_do_juli_triabva_da_e_gotov_zakonut_za/", "text": "Индивидуалната оценка на база потребности е   на хората с увреждания, казва председателят на парламентарната комисия по труда и социалната политика и депутат от ДПС Хасан Адемов в интервю за вестник \"24 часа\". По думите му оценката трябва да е направена от мултидисциплинарен екип, в който влизат различни специалисти. Той подчерта, че социалната оценка трябва да дава  според принципите на Конвенцията на ООН за интеграция на хората с увреждания. Не на последно място - и за да могат родителите да работят. \"Твърди се, че парите за хората с увреждания са увеличени с 81 млн. лв., като 68 млн. от тях са за асистентски услуги, но те са за продължаване на проектите от 2017 г. по линия на оперативна програма \"Човешки ресурси\".   с изключение на 13 млн. лв. за интеграционните добавки, които са на базата на увеличението на гарантирания минимален доход до 75 лв.\", казва Адемов. Ползващи социални услуги в общността към март са общо 20 970, от които личен асистент - 12 217, социален асистент - 2339, и домашен помощник - 6367, информира той. Чрез бюджета на социалното министерство по програма \"Интеграция на хората с увреждания\" за 2018 г. с 68.4 млн. лв. се оказва подкрепа на над 23 400 лица с увреждания и лица над 65 години, които са в невъзможност за самообслужване, чрез почасово назначаване на близо 16 600 лични асистенти, социални асистенти и домашни помощници. , съобщи Адемов, а другият закон, по който се работи -  . \"В рамките на тази матрица трябва да се позиционира и  \", казва той. \"Цялата тази дискусия и протестният заряд възникнаха, когато стартираха промените в Медицинска експертиза и експертизата на работоспособността. Тези концепции срещнаха отпор от всички заинтересовани страни, а премиерът бе принуден да призове двамата министри да ги оттеглят до намиране на съгласие. Без тях обаче трудно може да се върви към решаването на проблема, защото основното, което искат хората с увреждания, е да имат възможности за интеграция при съхранено компенсиране на увреждането с инвалидна пенсия. Трябва ясно да се каже, че няма да се отнема инвалидната пенсия, а доходи от труд ще са допълващи\", заявява Адемов. \"Дълбоко уважавам усилията на омбудсмана Мая Манолова да пише закони по всички проблеми, но когато говорим за хората с увреждания и социалната политика,   и възможностите за тяхното решаване\", отбелязва той. По думите му  . \"Експертните решения са на базата на медицински документи. Ако има такива с невярно съдържание, има състав от Наказателния кодекс. Така че ако някой има такава информация, може да я предостави на съответните органи\", казва Адемов. \"Експертното решение на териториалните експертни лекарски комисии (ТЕЛК) и Национална експертна лекарска комисия (НЕЛК) е универсалният ключ, който отваря вратите за подкрепа по над 40 закона. За да може да се осъществят реална превенция и контрол,  между ТЕЛК, НЕЛК, Националната здравноосигурителна каса (НЗОК), Агенцията за хората с увреждания, Агенцията за социално подпомагане (АСП), общините и лечебните заведения\", смята председателят на парламентарната комисия по труда и социалната политика. Според него  решението на Върховния административен съд , че тези интеграционни добавки трябва да са според нуждите, а не според гарантирания минимален доход, е още един аргумент, че политиката и подкрепата за хората с увреждане трябва да бъдат с променена философия.", "date": "2018.06.22", "title": "Хасан Адемов: До юли трябва да е готов законът за хората с увреждания"}
{"url": "https://www.dnevnik.bg/photos/2018/06/22/3204454_snimka_na_denia_korabut_koito_polaga_turski_potok/", "text": "Пайънийринг спирит\" (Pioneering Spirit), най-големият в света кораб за полагане подводни тръбопроводи, отново е в Черно море и подновява работата по втората тръба от газопровода \"Турски поток\", която трябва да пренася газ за европейския пазар. На 20 юни той премина през Босфора, който бе затворен за трафик заради дългия близо 400 метра уникален съд. Преди това корабът пренесе в Северно море цялата многоетажна надводна част на норвежка петролна сонда с тегло 24 252 тона. След тази уникална в историята операция \"Пайънийринг спирит\" бе профилактично ремонтиран в Ротердам.", "date": "2018.06.22", "title": "Снимка на деня: Корабът, който полага \"Турски поток\", отново е в Черно море"}
{"url": "https://www.dnevnik.bg/biznes/2018/06/22/3204451_poruchkite_shte_stanat_elektronni_edva_prez_2021_g/", "text": "Изцяло електронни обществени поръчки в България ще има едва през 2021 г., се разбира от  публикувания за обществено обсъждане проект за промяна в Закона за обществените поръчки. Срокът за това, поставен от Еврокомисията, е 18 октомври тази година, пише в.  \"Сега\" . Основна част от новите текстове са свързани именно с регламентиране на електронизацията на процеса и новите задължения на възложителите. Модулите на електронната платформа е планирано да заработят поетапно в следващите три години. Това е поредното отлагане да се въведе изцяло електронен процес по оповестяване на поръчки. Тази система трябваше да е факт от 1 юли 2017 г. след като през 2016 г. бе обявен конкурс за изпълнител, но процедурата бе обжалвана. През март 2017 г. конкурсът бе обявен наново, а заради забавената процедура Народното събрание удължи срока за въвеждане и използване на електронната платформа до 18 октомври 2018 г., каквито са и дадените от ЕС крайни срокове. Едва в началото на тази година бе избран изпълнител - обединение с водещ партньор държавната фирма \"Информационно обслужване\", което предложи да изработи и внедри системата за срок от 36 месеца срещу 4.8 млн. лв. без ДДС. Така от октомври 2018 г. ще се електронизира само малка част от етапите на провеждане на обществени поръчки.  Едни от най-важните етапи, където са и най-големите проблеми - подборът на кандидатите, оценяването на офертите и възлагането на поръчките, ще се случат поетапно през 2019 и 2020 г.  Все пак се допускат и редица изключения сред обществените поръчки, които предвиждат да не се използва централизираната електронна платформа. Такива са документите, съдържащи класифицирана информация. Допуска се министерства и държавни ведомства да използват и свои платформи, но те трябва да отговарят на точно определени изисквания за свързаност с националната платформа.", "date": "2018.06.22", "title": "Поръчките се очаква да станат електронни едва през 2021 г."}
{"url": "https://www.dnevnik.bg/photos/2018/06/22/3204413_snimka_na_denia_edno_krustovishte_dva_remonta_i_stroej/", "text": "Като в лабиринт от ламарини и строителни огради трябва да се придвижват пешеходците, които искат да преминат през кръстовището на столичните булеварди \"Васил Левски\", \"Патриарх Евтимий\" и улица \"Граф Игнатиев\".", "date": "2018.06.22", "title": "Снимка на деня: Едно кръстовище, два ремонта и строеж на метро"}
{"url": "https://www.dnevnik.bg/sviat/2018/06/22/3204435_zapadut_opitva_da_politizira_organizaciiata_za/", "text": "Западните страни се опитват да дадат на Организацията за забрана на химически оръжия (ОЗХО) правомощия да издава обвинителни актове срещу държави и ръководствата им. Това обяви високопоставен руски военен на съвместен брифинг на министерствата на външните работи и на отбраната, предаде РБК. Според началника на Войските за радиационна, химическа и биологическа защита генерал-майор Игор Кирилов такива опити правят в частност САЩ, Великобритания, Франция и съюзниците им, \"отново въвеждат в заблуда международната общественост и се стремят към конфронтация\". \"Използвайки инсценировки за употреба на химически оръжия, те обвиняват Сирийската арабска република, че нарушава конвенцията (за забрана на химически оръжия), а Русия - в съдействие в това\", казва генерал-майорът. По думите му на този фон е организирана кампания за превръщането на ОЗХО в \"политизирана структура\". Кирилов също така изрази опасения, че  разследването  на предполагаемите химически атаки  в град Дума, в района на Дамаск , ще завършат с \"обвинителен доклад, представящ псевдодоказателства\". По думите му в града е намерена химическа лаборатория, в която може да се произвежда иприт, а някои части от оборудването ѝ са създадени \"в страни от Евросъюза и в Северна Америка\". Говорителят на външното министерство Мария Захарова, която присъства на брифинга, каза, че Русия е готова да представи доказателства, че оборудването за атаките е произведено от страни в Западна Европа. Представители на Москва  вече са правили  подобни съобщения, макар и свързани с химическите боеприпаси, а не с технологията за производството им.", "date": "2018.06.22", "title": "Западът опитва да \"политизира\" организацията за химическите оръжия, обяви Русия"}
{"url": "https://www.dnevnik.bg/bulgaria/2018/06/22/3204468_sudut_prekrati_delo_za_otnemane_na_imushtestvo_za_36/", "text": "Окръжният съд във Велико Търново е прекратил делото за отнемане на придобито от престъпна дейност имущество на  осъдения до живот  бизнесмен Георги Вълев от групата за мокри поръчки, известна като \"Килърите\". Искът на антикорупционната комисия е отхвърлен, защото проверката ѝ не е приключила в установения в закона срок от 10 месеца, информира \"24 часа\", което беше потвърдено пред \"Дневник\" от Комисията за противодействие на корупцията и отнемане на незаконно придобито имущество (КПКОНПИ). Комисията е обжалвала съдебния акт. Окръжните съдии са аргументирали прекратяването на делото с практика на Върховния касационен съд (ВКС), според която 10-месечният срок, посочен в закона, е задължителен. Оглавяваният от Пламен Георгиев антикорупционен орган е обжалвал съдебното определение, защото приема, че законовият срок за извършване на проверка е само инструктивен. Искането на комисията срещу Вълев за 3.6 млн. лв. - за 41 недвижими имота, както и суми от продажба на имущество, придобито от престъпна дейност, беше внесено в съда  през февруари . В края на миналата година Върховният касационен съд (ВКС)  постанови най-тежката присъда - доживотен затвор без замяна, за трима от престъпното сдружение. Присъдата на последната съдебна инстанция бе за сочения като ръководител на групата Петър Стоянов-Сумиста, Георги Вълев и Васил Костов-Кеца. Янко Попов-Туцо получи по-леко наказание - 10 години затвор. Четиримата бяха признати за виновни за убийствата на търновския адвокат Петър Лупов и на шуменския бизнесмен Румен Рачев. Групата е от шестима членове, но Райчо Стойнев беше оправдан, а Владимир Филев не е подсъдим, защото е починал. \"Килърите\" беше една от знаковите акции в мандата на Цветан Цветанов като вътрешен министър, които тогава задължително имаха имена. Съдебният процес започна през 2011 година. Престъпната група беше осъдена още за палежи, взривове, побои, лихварство и незаконни оръжия. Един от тримата осъдени доживот членове на групата е търсил спешно 70 хил. евро от затвора за отмъщение на хора, свързани с делото, заяви пък наскоро  зам. главният прокурор Ася Петрова , която беше наблюдаващ процеса обвинител, а сега е ръководител на Върховната административна прокуратура. Името на \"Килърите\", както и лично на Георги Вълев бе спрягано покрай версиите за убийството на великотърновския бизнесмен Петър Христов в София в началото на годината. Дори Вълев коментира темата пред Би Ти Ви, като заяви, че \" к освеният убиец на Петър Христов е този, който го овласти\" . След убийството зам.-председателят на ГЕРБ и близък до убития - Цветан Цветанов, лансира версията, че може би става дума за отмъщение на \"Наглите\". Бизнесменът обаче е имал роля и за вкарването в затвора и на членовете на \"Килърите\". Повече за версиите за убийството на Христов, за което разследващите не разкриват никакви подробности, четете  тук .", "date": "2018.06.22", "title": "Съдът прекрати дело за отнемане на имущество за 3.6 млн. лв. на осъден от групата на \"Килърите\""}
{"url": "https://www.dnevnik.bg/bulgaria/2018/06/22/3204484_karakachanov_viarva_che_proektite_za_modernizaciia_na/", "text": "Проектът за модернизацията на военноморските сили се забави с една година заради ДДС-то. Днес е последният ден, в който се доработва актуализацията му, и в момента тече междуведомственото му съгласуване. Това обяви от парламентарната трибуна министърът на отбраната Красимир Каракачанов. \"Забавянето е заради провалената процедура от отказа на фирмата, която спечели, да подпише договора. Надяваме се първият кораб да бъде приет през 2021 година, а вторият - 2022 година\", разясни той. Каракачанов изрази надежда още следващата сряда проектът да влезе на заседанието на правителството и да бъде гласуван в парламента. \"Това означава трите проекта за модернизация на армията да се движат паралелно, което е реално да се случи. Разликата в приемането им от Народното събрание е някакви 20 дни\", обясни министърът. Парламентът  одобри първите два проекта  за 3.26 млрд. лв. за модернизация на армията на 8 юни със 151 гласа \"за\", 7 бяха против и един депутат се въздържа. Общо 1.46 млрд. лв. се предвижда да струват 150 бойни машини за пехотата. Те трябва да бъдат изплащани до 2029 г., а първите машини да пристигнат още през 2019 г. За \"поне 8\"  многоцелеви изтребителя  са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. Очакванията са и двата договора  да бъдат подписани до края на годината . До седмици в парламента трябва да бъде одобрен и проект за нови военни кораби за близо 1 млрд. лв.", "date": "2018.06.22", "title": "Каракачанов вярва, че проектите за модернизация на армията ще се движат паралелно"}
{"url": "https://www.dnevnik.bg/sport/2018/06/22/3204395_nagelsman_shte_vodi_oshte_edin_sezon_hofenhaim_sled/", "text": "Един от най-обещаващите треньори в германския футбол - Юлиан Нагелсман, ще напусне \"Хофенхайм\" и ще започне работа в \"Лайпциг\", обявиха двата отбора. Той ще води настоящия си тим през следващия сезон в дебютното му участие в Шампионската лига, след което ще поеме \"биковете\" през лятото на 2019 г. \"Лайпциг\" ще активира освобождаващата клауза на Нагелсман, който след края на сезона продължи договора си с \"Хофенхайм\" до 2021 г. \"Биковете\" ще платят 5 милиона евро, като 30-годишният наставник ще подпише до 2023 г. \"Дължа на \"Хофенхайм\", целия щаб, отбора и феновете този исторически сезон, в който ще участваме за първи път в Шампионската лига. Сега няма да съм обременен от постоянни спекулации за бъдещето ми\", каза Нагелсман след обявяването на новината. Нагелсман е част от  талантливата вълна германски треньори . Специалистът от Бавария предизвика фурор, когато пое \"Хофенхайм\" през 2016 г., с иновативните тренировъчни методи. Германецът е вманиачен в детайлите, като тактиката му се базира на видеоанализи, подобно на неговото вдъхновение в треньорството - наставникът на \"Манчестър сити\" Хосеп Гуардиола. В първия си пълен сезон в Бундеслигата Нагелсман класира \"Хофенхайм\" на четвърто място в Бундеслигата, но тимът загуби решителния плейоф за влизане в Шампионската лига. Година по-късно класирането в най-силния клубен турнир в света стана възможно след силния сезон и третата позиция в първенството. Начело на \"Хофенхайм\" 30-годишният треньор има 43% успеваемост, като в 94 мача има 41 победи, 28 равенства и 25 загуби. В последните месеци бъдещето на Нагелсман беше обект на спекулации, като интерес към него имаше от германските грандове \"Байерн\" (Мюнхен) и \"Борусия\" (Дортмунд). В началото на юни специалистът обяви, че е  отказал да поеме европейския шампион \"Реал\" (Мадрид) . \"Лайпциг\" е най-младият отбор в Бундеслигата. Клубът е създаден през 2009 г., като за седем сезона се изкачи от пета дивизия до първото ниво на германския футбол. Отборът е известен с налагането на предимно млади играчи до 23 години, които по-късно продава. \"Биковете\" са определяни и като най-мразения тим в Германия, защото мажоритарният пакет от акции е в ръцете на концерна на енергийни напитки \"Ред бул\", а не в ръцете на феновете, което в разрез с традициите в страната. В момента \"Лайпциг\" е без треньор, след като през лятото беше напуснат от Ралф Хазенхютъл. Очаква се спортният директор и основоположник в успешния проект на клуба Ралф Рангник да поеме временно отбора през следващия сезон до появата на Нагелсман. Рангник ръководи тима през сезон 2015-2016, когато \"биковете\" спечелиха промоция в Първа Бундеслига. Вероятно той стои в основата за привличането на Нагелсман заради близките си отношения с \"Хофенхайм\", където беше треньор от 2006 до 2011 г.", "date": "2018.06.22", "title": "Нагелсман ще води още един сезон \"Хофенхайм\", след което отива в \"Лайпциг\""}
{"url": "https://www.dnevnik.bg/zdrave/2018/06/22/3204433_kakvo_sa_goreshtite_vulni_i_kak_se_oceliava_v_tiah/", "text": "Горещите вълни през лятото са най-смъртоносният метеорологичен феномен - жертвите му са повече, отколкото тези на бурите, градушките, наводненията, смерчовете и ураганите, предупреждават от Националния център по обществено здраве и анализи, като напомнят, че напоследък това явление е все по-често. Ето какво обясняват за феномена специалистите от центъра и съветите им как да бъдат избегнати фатални последствия. Какво са горещите вълни В България се приема, че има гореща вълна, когато температурата на въздуха е над 30 градуса в  продължение на повече от три последователни дни . В София горещите дни са средно 20 на лято. Нарастване на средната температура за сезона обаче - дори с два или три градуса - води до двойно увеличение на броя на екстремно горещите дни. В момента около 30% от населението на света живее в климатични условия, които водят до смъртоносно високи температури поне през 20 дни от годината. Според учените този процент ще се повиши и ще застрашава 48% от цялото население на Земята до края на този век, дори ако парниковите емисии бъдат драстично намалени. През 2003 г. в Западна Европа имаше гореща вълна, продължила повече от две седмици, като само във Франция смъртните случаи са 70 хил. над обичайното за този период от годината. Предимно възрастни хора над 65 г. в големите градове са засегнати от високите температури. Горещото време в Москва през 2010 г. пък увеличи средната смъртност с около 10 хил. души, жегата в Чикаго от 1995 г. взе 700 жертви, а горещата вълна в Калифорния през 2006 г. убива повече от 600 души. Ефект на жътвата  Първата гореща вълна за лятото е най-опасна. При нея се наблюдава т.нар. ефект на жътвата – обикновено загиват хора в напреднала възраст с остри или хронични заболявания. Първата гореща вълна обикновено е неочаквана – срещу жегата не са предприети мерки, облеклото не е приспособено, организмът не е адаптиран. Повечето смъртни случаи са в големите градове, тъй като плътното многоетажно застрояване и оскъдната растителност способстват за установяването на особено висока температура (т.нар. \"топъл остров\"). Застрашени са живеещите на последни етажи, в жилища с лоша изолация, работещите интензивен физически труд на открито или в помещения без климатици. Кои са най-застрашените райони София не е в списъка с най-рисковите градове, но през последните 20 г. средно на година е имало по 2.3 случая с горещи вълни, продължаващи по 9 дни. През екстремно горещото лято на 2012 г. е имало 5 горещи вълни с обща продължителност 65 дни.  Лятото на 2017 г. също беше необичайно горещо в Южна Европа , включително и в България. Горещи вълни като \"Луцифер\" миналия август вече са четири пъти по-вероятни, отколкото са били преди век. Изследвания за България за периода 1960 - 2000 г. сочат, че по-голяма част от горещите нахлувания се наблюдават след 1985 г. Най-рискови са областите Благоевград, Хасково, Кърджали, Пловдив, Ямбол, Стара Загора, Плевен, Русе, Велико Търново. Феноменът горещи вълни, характерен за Южна България, вече може да бъде наблюдаван и в останалите райони, макар и по-рядко. Топлинен удар - един от най-големите рискове Най-опасният ефект от горещата вълна е топлинният удар, който може да увреди мозъка и други жизненоважни органи и да доведе до смърт. Получава се в резултат на излагане на високи температури и дехидратация на организма. Симптомите са гадене, повръщане, припадане, обърканост, дезориентация, загуба на съзнание и кома. Температурата на тялото надхвърля 40 градуса. Най-показателният първи признак на топлинния удар е изтощението, появата на крампи, припадък, главоболие, чувствителност към светлината, замаяност, гадене и повръщане, зачервяване на кожата, учестен пулс и дишане. Показателна е също липсата на потене. Кои са рисковите групи Първата рискова група са хора в напреднала възраст - особено над 75 години. Възрастните хора имат намален терморегулаторен отговор: степен на изпотяване, приток на кръв към кожата и функция на сърдечносъдовата система. При тях са настъпили и промени в бъбречната функция и водната и електролитната хомеостаза, които повишават риска от бъбречна недостатъчност. Има повишен риск от хиперкалиемия и съответно от нарушения на сърдечния ритъм. На второ място са хронично болните хора – с високо високо кръвно налягане, психични и поведенчески разстройства, с психични разстройства и неврологични, респираторни и бъбречни заболявания, диабет, затлъстяване. Също трябва да внимават бебетата, малките деца и бременните жени, както и хора, които се намират под влиянието на наркотици или алкохол. Някои медикаменти също не се препоръчват по време на горещини. Препоръки срещу жегата  Ключово важно е да се поддържа прохладата вкъщи - прозорците трябва да са затворени през деня и да се проветрява през нощта. При температура над 35 градуса вентилаторът не помага за охлаждане – за максимален ефект пред него трябва да има купа с лед. Препоръчително е да се избере най-прохладната стая, особено през нощта. Излизането в горещините трябва да се избягва. Физическите натоварвания не се препоръчват. Вместо това е добре да се взимат прохладни прохладни душове или вани. Препоръчително е да се носят леки и светли дишащи дрехи, както и широкопола шапка.", "date": "2018.06.22", "title": "Какво са горещите вълни и как се оцелява в тях"}
{"url": "https://www.dnevnik.bg/sviat/2018/06/22/3204377_zashto_doklad_na_osse_za_izborite_iadosa_turciia/", "text": "Вчера Турция  забрани на двама депутати да наблюдават изборите  от името на Организацията за сигурност и сътрудничество в Европа (ОССЕ). Проблемът на властите в Анкара с организацията обаче започна в средата на месеца - тогава тя публикува временния си доклад преди вота. Външното министерство заклейми текста като съдържащ \"определени коментари, дори от политическо естество, които не отговарят на реалността\". Сред изброените в текста проблеми са рискове, свързани със свободата на сдружаване, споменава се и фактът, че единият от кандидатите, кюрдът  Селяхатин Демирташ , трябва да води кампанията си от затвора. Кой и как гласува Турция и ОССЕ, изглежда, не могат да се разберат и за броя на гласоподавателите в страната - около 56.3 млн. души според избирателната комисия, но 55.3 според доклада на  международната организация . Притеснително е и сливането и  разместването на избирателни секции . Според ОССЕ то е засегнало 144 хил. избиратели в 16 провинции, а събеседници на организацията са изразили притеснения, че мерките целят \"да намалят активността сред избиратели в райони, които се смятат за бастиони на ДПН\". Според местните власти с мерките те могат да гарантират по-добре \"тайната на вота\" в райони с проблемна сигурност. Медийна среда \"Медийният пейзаж е доминиран от издания, чиито собственици   или зависими от обществени поръчки. Има голям брой  издания , но те остават  поляризирани \", продължава докладът. ОССЕ изтъква, че законът за радиото и телевизията беше променен,  за да обхваща и онлайн медиите . От 28 май до 11 юни 1199 потребители в социалните мрежи са били определени от вътрешното министерство като разпространяващи пропаганда или похвали или показващи принадлежността или връзката си с \"терористични организации\" и \"използване на реч на   и сигурността на обществото\". От тях 643-ма души са получили обвинения. ОССЕ припомня, че   да се заемат с \"фундаментална реформа на законите, които криминализират работата на  журналистите \". Предизборните събития Поляризацията се подсилва от факта, че \"президентът   като поддръжници на тероризъм\", се казва в доклада. По време на кампанията Ердоган и управляващите отправяха подобни критики предимно към прокюрдската Демократична партия на народите (ДПН), която е възпрепятствана в опитите си да провежда кампания: в пет провинции е въведена забрана за публични събития от съображения за сигурност, която засяга най-вече събития на партията. Организацията обръща внимание на факта, че е имало забрана за провеждане на митинги в редица европейски държави, \"някои кандидати\" (президентът Реджеп Тайип Ердоган и най-големият му противник  Мухарем Индже ) са направили подобни посещения:  единият в Сараево , а другият - в  Гърция и България .", "date": "2018.06.22", "title": "Защо доклад на ОССЕ за изборите ядоса Турция"}
{"url": "https://www.dnevnik.bg/bulgaria/2018/06/22/3204491_mvr_imalo_svidetelsko_pokazanie_za_izbiagaliia/", "text": "\"Имаме свидетелско сведение за избягалия затворник от Ловеч, продължаваме да работим по него\", каза министърът на вътрешните работи Валентин Радев в парламента в отговор на депутатски въпрос. \"На 21 юни 2018 г. малко след 10 часа  лишеният от свобода е извършил отклонение от работен обект в затвора в Ловеч . С телеграма Министерството на правосъдието ни уведомяват. В главна дирекция \"Национална полиция\" в 13.34 ч. сме уведомени. Лицето е обявено за общодържавно издирване веднага\", каза Радев.  По думите му служителят от фирмата за контрол върху лишените от свобода не е бил на обекта, откъдето е избягал затворникът. \"Извършена е проверка на лицата от близкото обкръжение на избягалия, находящи се в София, Елин Пелин и на други места. Не е установено лицето да пребивава на тези адреси. Продължаваме да го издирваме, разбира се\", каза Радев. \"Създадена е необходимата организация и са предприети оперативно-издирвателни действия. Проверяват се адресите на лица от близкото обкръжение на това лице на територията на областната дирекция на МВР – Ловеч, Велико Търново и Търговище и други\", успокои министърът. Радев заяви, че се извършват проверки на железопътния и автобусния транспорт в страната. \"Изградени са контролно-пропускателни пунктове. Създадена е организация съвместно с \"Гранична полиция\", съобщи още Радев. Според него вероятно има пропуски в оценката на ръководството на затвора, когато са променили мярката на избягалия Борис Иванов. \"Едната от тях е от строг на общ режим, след това от закрит на открит тип през различните години\", каза Радев. \"За жалост това е пропуск. Ето, признавам една слабост, която сме установили още по случая с Пелов\", добави той. ", "date": "2018.06.22", "title": "МВР имало свидетелско показание за избягалия затворник в Ловеч"}
{"url": "https://www.dnevnik.bg/evropa/2018/06/22/3204504_merkel_ne_ochakva_probiv_na_sreshtata_za_migrantite_v/", "text": "Германският канцлер Ангела Меркел понижи очакванията за съществен пробив на предстоящата в неделя набързо организирана среща между лидери на ЕС по спора за миграцията, разделящ Европа, предаде \"Ройтерс\". \" Срещата в неделя  е консултация и работна среща, на която няма да има заключително изявление\", заяви тя. \"Това е първоначален обмен със заинтересовани страни\", допълни канцлерът. Тя подчерта необходимостта от договаряне на \"двустранни и многостранни споразумения\" на минисрещата. Тя отново отхвърли твърденията, че  напрежение в коалицията й  за миграционната политика е довело правителството до ръба на разпада. \"Работя за това коалицията да изпълнява задачите си, както са определени в коалиционното споразумение. Имаме още много да направим\", подчерта Меркел. По-рано еврокомисарят за бюджета и човешките ресурси Гюнтер Йотингер каза, че всички страни от ЕС трябва да помогнат на южните държави, където пристигат повечето мигранти. По думите му неделната среща трябва да послужи като напомняне за пътя към европейско единство. \"Мисля, че цяла Европа трябва да прояви солидарност към онези, които са най-засегнати, Гърция, Малта, Кипър, България, Италия и Испания, за да се облекчи товара им и да се върнат и зачетат част от техните разходи и усилия\", допълни еврокомисарят. Говорител на Европейската комисия съобщи днес, че досега 16 държави от ЕС са потвърдили участието си в насрочената за неделя среща, предаде БТА. Вратите остават отворени за участието на всяка страна, която пожелае. Никой не е изключен от участие, никой не е принуден да участва, добави говорителят. Той отбеляза, че първоначално поканените са били осем държави. Белгия, Холандия, Хърватия, Словения, Дания, Финландия, Швеция, Люксембург, България, Австрия, Германия, Малта, Италия, Испания, Гърция и Франция са потвърдили участието си. На срещата няма да бъдат одобрявани писмено решения. Всички държавни и правителствени ръководители на страните от ЕС  ще се съберат на 28 и 29 юни  в Брюксел, както акцентът отново ще е върху миграцията.", "date": "2018.06.22", "title": "Меркел не очаква пробив на срещата за мигрантите в неделя"}
{"url": "https://www.dnevnik.bg/sport/2018/06/22/3204292_snimka_na_denia_dve_pobedi_i_si_tam_-_selekcionerut_na/", "text": "Русия изживява мечтано начало на световното първенство по футбол, а това донесе на селекционера Станислав Черчесов уважение от майсторите на графити изкуството в Санкт Петербург.", "date": "2018.06.22", "title": "Снимка на деня: Две победи и си там - селекционерът на Русия беше почетен с графит"}
{"url": "https://www.dnevnik.bg/detski_dnevnik/2018/06/20/3203286_s_decata_v_pochivnite_dni_23_i_24_juni/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота    Не само на тези въпроси ще отговори  новият интерактивен технологичен център за деца и младежи TechnoMagicLand , който днес отваря врати в \"София тех парк\". В него ученици, преподаватели и родители ще могат да опознаят науката и технологиите отблизо - чрез правене и чрез забавление. На над 1300 кв. м площ са разположени близо 40 интерактивни и познавателни експеримента от областта на природните науки, математиката и информационните технологии – т.нар. STEM области, които подготвят днешните деца за професиите на бъдещето. Въпреки че е подходящ и за възрастни, TechnoMagicLand е територия за децата – чрез собствените си усилия те ще разгадават загадките на физиката, математиката, химията, компютрите и изкуствения интелект, ще придобиват нови знания и ще виждат как на практика работи науката.  - Научната работилница \"Драконите - митични същества\" посреща деца над 7-годишна възраст в детския научен център  \"Музейко\"  от 17 часа.  Фестивал на солидарността с прожекции на международно награждавани филми, изложби със снимки и рисунки на деца търсещи убежище, фотокът с български и чуждестранни носии, тактилни разходки, безплатни масажи, работилници за рисуване с къна, изработка на бижута и дезодоранти, калиграфия, литературни четения, танци и много други занимания се провежда в градинката пред Музея на историята на София. Всички събития за безплатни и отворени, а програмата на фестивала можете да проследите  тук .  - Байк фест се провежда в курорта. В състезанията са се регистрирали участници от Великобритания, Франция, Гърция, Румъния, Македония, Турция, Босна и Херцеговина и България, а организаторите очакват най-оспорваното издание на събитието досега.  - Миниакадемия \"Пам и Бу\" кани деца от 1 до 5 години и родителите им в детския център \"Мама и Аз\" в 10 ч. с \"Играй и учи\", след него от 11 ч. ще се пее и танцува в класа по музика. В 12 ч. посетителите ще се посветят на нестандартното изкуство в класа по арт занимания, а от 13 ч. започват часовете за свободна игра. Финалът на заниманията е 17 ч, когато деца от 3 до 6 г. са добре дошли в класа по детска йога. Актуалната програма на всички класове през делничните дни може да следите на  сайта на академията  или да попитате на тел. 0894 289 351. Неделя - Атeлието на  \"Био игри\"  \"Страховити скелети\" чака своите посетители от 5 до 7 години от 11 часа в природонаучния музей. Необходимо е предварително записване на  info@bio-game.org . Информация можете да получите на 0882/ 523281.  - Арт занимания за деца, работилница за кукли на конци и оцветяване на лица, всички са поканени от 11 до 19 часа в градинката пред Музея за история на София на  Фестивал на солидарността . От 13 до 17 ч, гостите на фестивала ще научат тайните на ебру под ръководството на артиста Ангела Минкова. Ебру е древна технология за рисуване по вода с бои на растителна основа и отпечатване на картините на хартия или плат. Творчески кът за рисуване също ще има в градинката.  - Байк фест се провежда в курорта. В състезанията са се регистрирали участници от Великобритания, Франция, Гърция, Румъния, Македония, Турция, Босна и Херцеговина и България, а организаторите очакват най-оспорваното издание на събитието досега.", "date": "2018.06.22", "title": "С децата в почивните дни (23 и 24 юни)"}
{"url": "https://www.dnevnik.bg/bulgaria/2018/06/22/3204510_turgut_za_kupuvaneto_na_400_novi_lineiki_e_podnoven/", "text": "Комисията за защита на конкуренцията (КЗК) поднови обществената поръчка за купуването на 400 линейки.  Възражението на фирма \"Вайман технолоджи\" , която беше регистрирана месец преди процедурата, е отхвърлено, съобщават от институцията. Според КЗК искането на фирмата е неоснователно. \"На първо място следва да се посочи, че жалбоподателят, който претендира пред КЗК налагане на временна мярка \"спиране на процедурата\", носи тежестта да обоснове и докаже наличието на факти и обстоятелства, изискващи спиране на процедурата. В настоящия случай жалбоподателят не е изложил никакви обосновани и подкрепени с доказателства мотиви, които да послужат като основание за преценка, че интересите на страните, и по-специално тези на жалбоподателя, ще бъдат увредени\", пише в мотивите на комисията. \"При преценка на възможните последици от налагането на временната мярка КЗК счита, че спирането на процедурата би оказало негативно въздействие както върху възложителя, така и върху обществото. Този извод следва от специфичния предмет на обществената поръчка. КЗК приема, че в конкретния случай спирането на процедурата ще рефлектира негативно върху интересите на обществото и в частност върху интересите на нуждаещи се от спешна медицинска помощ\", се посочва още в мотивите. Решението на комисията може да бъде обжалвано в тридневен срок. Това беше второ спиране на процедурата заради подадена жалба. Първия път жалбата не беше разгледана от Комисията за защита на конкуренцията заради невнесена държавна такса от жалбоподателя. Обществената поръчка за купуването на линейките е част мащабния инвестиционен проект за модернизация на системата за спешна медицинска помощ в цялата страна. Общият бюджет по проекта е над 163 млн. лв. като включва и модернизация на 237 обекта от системата за спешна медицинска помощ.", "date": "2018.06.22", "title": "Търгът за купуването на 400 нови линейки е подновен"}
{"url": "https://www.dnevnik.bg/sport/2018/06/22/3204528_barselona_e_poluchil_247_miliona_dolara_ot_sponsori/", "text": "Испанският шампион  \"Барселона\"  оглави класацията на \"Форбс\" за футболните тимове, които са получили най-много пари от спонсори за миналата година. Каталунците са първи по този показател, като имат приход от 247 милиона долара. Втори след \"Барселона\" е \"Манчестър юнайтед\", който е получил 202 милиона долара, или с 45 по-малко от каталунците. Въпреки това \"червените дяволи\" са в челото сред футболните клубове по друг показател. \"Юнайтед\" има най-висока стойност. Според данните на \"Форбс\" \"Барселона\" е и единственият клуб, който има ръст на приходите от спонсори, като той е 15 милиона долара. При \"Юнайтед\" има отстъпление от 12 милиона долара от предходната година. До голяма степен това се дължи на факта, че \"червените дяволи\" нямат втори спонсор на ръкавите на фланелките. \"Барселона\" пък успя да си гарантира две сериозни сделки от миналата година – японската компания \"Ракутен\" и \"Беко\". След каталунците и \"Юнайтед\" третото място заема \"Реал\" (Мадрид) с приходи от спонсори 200 милиона долара. Преди година тимът беше на второто място с 216 млн. Двата испански клуба са единствените, които се намесват в класацията сред тимовете от английската Висша лига. Топ 8 допълват \"Челси\" (148 милиона), \"Арсенал\" (89 млн.), \"Ливърпул\" (82 млн.), \"Манчестър сити\" (77 млн.) и \"Тотнъм\" (74 млн.).", "date": "2018.06.22", "title": "\"Барселона\" е получил 247 милиона долара от спонсори"}
{"url": "https://www.dnevnik.bg/biznes/2018/06/22/3204514_finansovite_ministri_ot_es_se_suglasiha_za_merki/", "text": "Финансовите министри на страните от ЕС се споразумяха за въвеждането на нови инструменти за преодоляване на пропуските в системата на ЕС на данъка върху добавената стойност (ДДС). Тези пропуски могат да доведат до мащабни измами с ДДС и до ежегодни загуби в размер на 50 млрд. евро за националните бюджети на държавите — членки на ЕС, се посочва в съобщение на Европейската комисия. С новите мерки, предложени от комисията през ноември 2017 г., се цели да се изгради доверие между държавите членки, така че те да обменят повече информация, и да се насърчи сътрудничеството между националните данъчни и други органи, които се занимават с прилагането на този вид законодателство - обичайно митниците. Зарази измамите с търговия с нови и употребявани автомобили министрите искат да се въведе обмен на данни и между службите по регистрация на автомобили. За употребяваните автомобили се предвижда ДДС да се плаща само върху печалбата на търговците. И в момента страните от общността обменят информация, но в общия случай тя се обработва ръчно. Освен това няма координация между националните власти, свързани с разследване на такива данъчни измами. Новите норми в областта на сътрудничеството ще бъдат публикувани в Официалния вестник на ЕС и ще влязат в сила 20 дни по-късно. Тъй като обаче внедряването на автоматизирания достъп до събираната от митническите органи информация и до данните за регистрацията на превозните средства налага нови технически решения, прилагането им ще бъде отложено до 1 януари 2020 г. ДДС е основен и все по-значителен източник на приходи в ЕС, като през 2015 г. са събрани над 1 трилион евро, което представлява 7% от БВП на ЕС. Един от собствените ресурси на ЕС също се основава на ДДС. Днешните правила целят не само да противодействат на измамите с ДДС, но и да се изгради по-силна фискална система в страните от ЕС, да се приложат адекватни административни мерки, обяви Владислав Горанов, министър на финансите, който председателства заседанието. Според него мерките, по които днес е постигнато политическо съгласие, ще опазят работните места и ще подкрепят икономическия растеж на страните членки.", "date": "2018.06.22", "title": "Финансовите министри от ЕС се съгласиха за мерки срещу измамите с ДДС"}
{"url": "https://www.dnevnik.bg/politika/2018/06/22/3204555_bulgarskite_medii_v_surbiia_shte_poluchat_535_hil_evro/", "text": "Българските медии в Сърбия ще получат 535 хиляди евро годишна субсидия. Това потвърдиха днес след срещата с представители на българското малцинство в сръбския град Димитровград президентите на България и Сърбия Румен Радев и Александър Вучич, съобщи БНР. \"Девет медии на български език дадоха своите заявки, три пъти повече от това което се финансира в момента. Снощи президентът Вучич разписа три пъти по-голям бюджет, който ще влезе в сила от 7 до 10 дни\", заяви българският държавен глава. Той посочи, че по въпроса за образование на български език нещата се решават и след като 30 години не са издавани учебници на български език, от миналата година вече има издадени. От думите му се разбра, че Вучич е съгласен фамилията на жените да завършва на \"а\".  \"Съдбата на това национално малцинство е от изключителна важност не само за България, но и за Сърбия и за двустранните отношения и за европейската перспектива на Сърбия. Има ангажираност на българската държава и личен ангажимент на президента Вучич. Но трябва да има и спазване на сръбските закони. Защото понякога нетърпението да се свърши нещо води до нелепи ситуации. Така бе със задържането на двете паметни плочи, така бе и със задържането на нашите медици\", каза Румен Радев, според когото срещата е знакова. \"Днес ще отидем на Нешков връх двамата, ще положим цветя, където са погребани 49 сърби и 58 българи, загинали в братоубийствената война от 1885 г.\", каза Вучич и продължи: \"Надявам се да успеем винаги да се наричаме помежду си братя. Мисля, че дълго не осъзнавахме грешките си във времената на двете световни войни. Мисля обаче, че в бъдеще не само ще се почитаме взаимно, но ще се обичаме и ще умеем да живеем едни до други и заедно.\" Според него сърбите обичат българите. ", "date": "2018.06.22", "title": "Българските медии в Сърбия ще получат 535 хил. евро годишна субсидия"}
{"url": "https://www.dnevnik.bg/bulgaria/2018/06/22/3204565_pojarna_bezopasnost_grajdanite_da_ne_polzvat_metroto_v/", "text": "В случай на наводнение гражданите да не влизат в подлези, включително в метро. Това е един от съветите, които от главна дирекция \"Пожарна безопасност\" дадоха на брифинг днес, във връзка с прогнозите за интензивни валежи. Ето и останалите мерки за безопасно поведение, които началник на сектор \"Превантивна дейност\" Стефан Стефанов изброи: - да не изпадат в паника, да преценят ситуацията и намерят безопасно за тях място, ако е необходимо; - да не пресичат силно течащи води, ако се придвижват с МПС. Изключително опасни са опитите за спасяване на превозното средство, тъй като само 15 см силно течаща вода е в състояние да движи автомобилите; - задължително да изключват електрозахранването и подаването на газ в домовете си; - да имат осигурени пакети със суха храна и чиста питейна вода. В случай на сериозни наводнения не е препоръчително използване на водата от чешмата, има опасност тя да бъде замърсена от високите подпочвени нива на водата; - да подготвят документите си; - да имат план за действие със семейството – контакти с деца, роднини и близки; - да се осведомяват от националните медии за ситуацията в района, в които се намират, или там, където искат да отидат; - когато са сред природата, е важно да не застават под мостове, да не се движат в дерета или други подобни места, където би могло да се получи силен отток на вода, който носи дървета, камъни и други тежки предмети, опасни за живота; - ако се намират в обществена сграда, да спазват указанията на хората, които се грижат там за тяхната безопасност. Интензивни валежи днес се очакват във Видин, Монтана, Ловеч, Враца. За 23 юни жълт код е обявен за по-голямата част от страната с изключение на Добрич, Силистра, Перник, София и София-област, Кюстендил. От \"Пожарна безопасност\" са дали указания до областните управители и кметовете на общини за предприемане на допълнителни превантивни мерки да не се допускат наводнения. Те са свързани са най-вече с наблюдение на критични участъци на речните корита, преглед на шахтите на водопроводните и канализационните инсталации, мобилизиране на доброволческия състав. Остава високата степен на готовност на структурите на МВР и пожарните служби. Уведомени са и структурите на БЧК.", "date": "2018.06.22", "title": "\"Пожарна безопасност\": Гражданите да не ползват метрото в случай на наводнение"}
{"url": "https://www.dnevnik.bg/sport/2018/06/22/3204541_ruskite_vlasti_boriat_komarite_vuv_volgograd_s_vanilov/", "text": "Английските футболисти имаха огромни трудности в първия си мач на световното първенство в Русия и трябваше да чакат до 91-ата минута,  за да измъкнат трите точки срещу Тунис . Най-големият тормоз за британците обаче не беше предизвикан от играта на африканците, а от огромните ята комари, които кръжаха над терена на стадиона във Волгоград. Руските власи обявиха, че предприемат извънредни мерки, за да избавят играчи, треньори и фенове от насекомите. В района около стадион \"Волгоград арена\" ще бъде напръскано с ванилов концентрат, който да прогони комарите, съобщи агенция ТАСС. Футболистите на Англия и Тунис, които първи играха на 43-хилядното съоръжение, се напръскаха обилно със спрей срещу комари преди мача и в почивката между полувремената. Това обаче нямаше особено голям ефект и комарите следваха неотлъчно Рахим Стърлинг и останалите на терена. Руските власти обясниха, че ще напръскат всички дървета и храсти около стадиона, като очакват ваниловият спрей да държи насекомите настрана. \"Ваниловият концентрат няма да създаде неудобства за феновете, но ще бъде достатъчно, за да отблъсне комарите\", каза служител от общината във Волгоград пред ТАСС. Районът около Волгоград е известен със своите блата и големи реки - идеалното място за размножаване на насекоми по време на горещото и сухо лято в региона. Репортер на \"Ройтерс\" от Волгоград обяви, че комарите изглеждат значително по-малко, отколкото в понеделник, когато се игра мачът между Англия и Тунис. \"Волгоград арена\" ще посрещне още три мача от груповата фаза. Първият от тях е днес от 18.00 часа и противопоставя Исландия срещу Нигерия. Голмайсторът на исландците от мача с Аржентина Алфред Финбогасон използва профила си в \"Туитър\", за да се пошегува с проблема. Той демонстрира как възнамерява да се \"предпази\" от комарите.", "date": "2018.06.22", "title": "Руските власти борят комарите във Волгоград с ванилов спрей"}
{"url": "https://www.dnevnik.bg/bulgaria/2018/06/22/3204585_prezidentut_shte_udostoi_s_durjavni_otlichiia_deici_na/", "text": "Президентът Румен Радев ще удостои с държавни отличия дейци на културата и изкуството. На церемония в Гербовата зала режисьорът Адела Пеева ще бъде отличена с орден \"Стара планина\" – първа степен, съобщиха от \"Дондуков\" 2. Румен Радев ще удостои с орден \"Св. св. Кирил и Методий\"- огърлие, балетната изпълнителка, педагог и хореограф доц. Калина Богоева, оперната прима Стефка Евстатиева  дългогодишния директор на Националния учебен комплекс по култура с лицей за изучаване на италиански език и култура Величка Велянова. На церемонията актьорите Иван Иванов и Христо Мутафчиев, както и композиторът и педагог проф. Милко Коларов също ще бъдат удостоени с орден \"Св. св. Кирил и Методий\" – огърлие. Румен Радев ще връчи орден \"Св. св. Кирил и Методий\" - втора степен, на писателя и преводач Петър Велчев и на д-р Иван Ангелов - директор (2000 - 2015) на Народната библиотека \"П. Р. Славейков\" във Велико Търново.", "date": "2018.06.22", "title": "Актьорите Христо Мутафчиев и Иван Иванов ще бъдат удостоени с орден от президента"}
{"url": "https://www.dnevnik.bg/zelen/2018/06/22/3204574_koi_bilki_e_zabraneno_da_berem_tazi_godina/", "text": "Валериана, момина сълза и мечо грозде са сред 24 вида лечебните растения, които тази година не могат да се берат, защото събирането им от естествените им находища в цялата страна е забранено. Това напомнят експертите от Националната служба за защита на природата към МОСВ във връзка с отбелязването на празника Еньовден тази неделя (24 юни) Забраната се налага ежегодно със заповед на министъра на околната среди и водите. Изключение се прави за количества, събирани за лични нужди. Сред забранените за 2018 г. билки са лечебната дилянка (валериана), бодлив залист, мечо грозде, бял риган, исландски лишей, различни видове салеп, бял оман, момина сълза, сантонинов пелин и др. И тази година мурсалският чай, наричан още пирински или алиботушки (  Grisb.), е забранен за бране дори за лични нужди на територията на цялата страна, тъй както находищата му са застрашени. Билките са природен ресурс, който не е неизчерпаем, и затова използването му е обект на регулации от няколко закона, напомнят експертите. Това са Законът за лечебните растения, към който има списък със 739 лечебни растения, Законът за биологичното разнообразие, Законът за защитените територии и Законът за горите. Според Закона за лечебните растения министърът на околната среда и водите определя допустимите за събиране количества билки (кг сухо тегло) от естествените находища, извън територията на националните паркове, за календарната година. Специалният режим на опазване и ползване се прилага за видове, чиито ресурси проявяват трайна тенденция за намаляване и съществува заплаха за естественото им разпространение в природата. Заповедта се обнародва в Държавен вестник. Определените в заповедта количества билки се разпределят от директорите на РИОСВ между подалите заявки билкозаготвители в района на инспекцията. Определени са и допустими за събиране количества от 11 билки (кг сухо тегло) от естествените находища, извън територията на трите национални парка. Някои от тях са лечебна иглика, червен божур, лазаркиня, лудо биле, лютива тлъстига, кисел трън, лечебен ранилист. Целта е да се стимулира култивираното им отглеждане, защото така се осигурява качествена и голяма по обем суровина, без да се нанасят щети на природата. Създават се и възможности за поминък на населението в планинските райони, където почвите са бедни и отглеждането на други култури е трудно. Сега върху земеделски площи се отглеждат мента, маточина, лайка, липа, шипка, мурсалски чай, коприва и други култури. Брането на билки трябва да се извършва в сухо и слънчево време сутрин, след вдигане на росата. Растения, които са брани росни и след дъжд, при сушене почерняват или бързо се запарват и мухлясват. Трябва да знае начинът и подходящите инструменти за бране на билки. Растенията не се късат или скубят, а се режат с нож или ножица, без да се изкореняват и увреждат. Събират се само тези части от билките, които ви трябват (пъпки, плодове, листа и др.) Около 1/3 от добре развитите растения трябва да се оставят, за да могат да се размножават.", "date": "2018.06.22", "title": "Кои билки е забранено да се берат тази година"}
{"url": "https://www.dnevnik.bg/sport/2018/06/22/3204485_i_da_mi_polivash_cvetiata_ili_kak_shvedski_nacional/", "text": "Как си представяте дома на известен футболист? Вероятно луксозен, с висока ограда, камери... Нападателят на шведския национален отбор Маркус Берг привлече вниманието в родината си, като предостави дома си в Гьотеборг по време на световното първенство на напълно непознат. Футболистът проведе игра във \"Фейсбук\", в която победител стана 28-годишният Йеспер Бергквист. И така избраникът получи възможност в продължение на четири дни да поживее в дома на Берг. \"Грижи се за цветята, разгледай града, подкрепяй Швеция в мачовете\", пишело в списъка с инструкциите на хладилника в кухнята в апартамента с големина 88 квадрата. \"Приятел ме отбеляза във \"Фейсбук\" и си помислих, че би било забавна възможност и нещо, което искам да направя. Попълних заявлението и останалото е история\", разказва Бергквист, който е гледал откриващия двубой на Швеция в компанията на приятелите си в дома на Берг.  Скандинавците  започнаха с минимална победа срещу Южна Корея  участието си на световното в Русия. Следващият мач на \"трите корони\" е в събота от 21.00 часа срещу Германия. \"Изпълнихме всички задачи. Маркус ще бъде доволен, когато се върне\", каза Бергквист. Освен списъка с нещата, които е трябвало да свърши, победителят в играта е получил напълно зареден хладилник с бира и храна. \"Цялото изживяване е много яко, всичко е магическо и е трудно да намеря думи\", добави гостът.", "date": "2018.06.22", "title": "И да ми поливаш цветята, или как шведски национал покани непознат у дома си за световното"}
{"url": "https://www.dnevnik.bg/evropa/2018/06/22/3201476_italiia_planira_da_oburka_sreshtata_na_es_za/", "text": "Една италианска пеперуда се очаква скоро да предизвика ураган в Брюксел. Големите европейски сили са свикнали с опитите за сдържане на неудобната група в периферията на ЕС, включваща Унгария и Полша. Но с популистката коалиция, която застана начело на Италия, има много слаба надежда, че на  Европейския съвет на 28 и 29 юни  дневният ред по някои от най-належащите дилеми в Европа няма да бъде преобърнат от исканията й, пише \"Политико\". Новият мъж на масата на лидерите ще бъде премиерът Джузепе Конте, но вече е ясно, че истинската власт е в ръцете на вътрешния министър и лидер на крайнодясната партия Лига  Матео Салвини . Именно той даде заповедта да бъдат затворени италианските пристанища  за превозващия 625 мигранти , сред които около 100 деца, хуманитарен кораб \"Акуариус\". Конте е бил по-късно \"информиран\" за решението, когато е кацнал за срещата на Г-7 в Канада. \"Конте не е много независим, той страда от Салвини, които е много по-бърз и безскрупулен\", коментира Стефано Стефанини, бивш италиански посланик. Дипломатическата криза за това  кое европейско пристанище  ще позволи на кораба да акостира бе само предвестник за амбициите на Салвини. \"(Той е) представител на кризата, която последва възгледите на Тръмп за оспорване на международния ред\", смята Марко Дамилано, политически анализатор и издател на италианското списание \"Л'Еспресо\". По думите му \"миграцията е перфектна от тази гледна точка - именно там ЕС е най-крехък\". Дълбок евроскептицизъм Дълбочината на евроскептицизма в италианското популистко правителство трудно може да бъде подценена. Въпреки че Брюксел леко си отдъхна, след като президентът  отказа да одобри Паоло Савона , опонент на еврото и поддръжник на Брекзит, за нов финансов министър на страната, правителството е пълно с фигури, които изглеждат дори още по-заплашително за реда в ЕС. Макар Савона да изрази подкрепа за еврото преди няколко дена, не се очаква той да бъде приятел на Брюксел начело на министерството по европейските въпроси на Италия. Външното министерство е поверено на Моаверо Миланези, опитен еврофил, който е високо ценен в Брюксел. Сред неговите подчинени обаче е Манило ди Стефано, който през 2015 г. определи санкциите срещу Кремъл като \"непохватен опит да се угоди на Барак Обама\". Земеделският министър Джан Марко Чентинайо обяви, че  Рим няма да ратифицира  новото споразумение за свободна търговия с Канада (познато като CETA), защото то не защитава достатъчно италианските продукти. Не е ясно дали Италия действително може да блокира сделката, която бе ратифицирана от Европейския парламент през 2017 г., но това е знак колко различни са приоритетите на италианското правителство от тези на партньорите му в Европа. Споразумението и търговската политика като цяло сега са голяма цел за Салвини. В интервю в неделя той обяви \"готови сме да блокираме кораби, натоварени с азиатски ориз\", за да защити италианските производители на продукта. Промяна на съюзниците Един от въпросите, по които новото италианско правителство иска гласът му да с чува, е Русия. И двете партии в коалицията са прокремълски настроени и искат да се сложи край на санкциите от ЕС, но най-вероятно на Европейския съвет ще бъдат внимателни по този въпрос. Евродепутат от Движение \"Пет звезди\" изключва Конте да блокира санкции този път, но намеква, че това е борба, която правителството си е запазило за друг ден. За миграцията обаче  Рим иска да има повече влияние  на Европейския съвет. В момента изглежда почти невъзможно председателят на съвета Доналд Туск да намери компромис за реформата на правилата за убежище. \"Държавите членки искат да държат в ръцете си (реформата за миграцията) и да не му оставят много пространство\", коментира дипломат, запознат с разговорите. Очаква се Рим да направи предложение за засилване на контрола по външните граници заедно с Виена и евентуално с Берлин. Централноевропейските страни като Унгария по всяка вероятност ще застанат зад предложението, обявено от външния министър Моаверо:  отваряне на центрове в Африка  за търсещи убежище, за да бъдат проверявани всички молби за убежище, преди мигрантите да започнат пътуването си. Сближаването с Будапеща обаче свършва дотук. Рим иска механизъм за преразпределяне на бежанци в ЕС (нещо, срещу което се обявява Будапеща), както и други средиземноморски държави да отворят пристанищата си за неправителствени спасителни кораби. Трудно решение А междувременно и други държави наред с Италия започват да заемат все по-крайни позиции за миграцията. През седмицата австрийският канцлер Себастиан Курц, чиято страна на 1 юли ще поеме от България ротационното председателство на Съвета на ЕС,  настоя да се действа бързо  по проблема с миграцията, като заплаши, че неговата страна ще започне сама да създава центрове за кандидати за убежище извън ЕС, ако проточилата се парализа в търсенето на общоевропейско решение по въпроса не бъде преодоляна. Германският канцлер Ангела Меркел разполага с две седмици да намери общоевропейско решение, а  ултиматумът й бе поставен  от собствените й коалиционни партньори, които искат  да връщат  от границите на Германия мигранти, чиито предишни молби за убежище са били отхвърлени или които са регистрирани като кандидати за убежище в друга страна - членка на ЕС. Италия  побърза да се заяви , че няма да приема кандидати за убежище, върнати от Германия. Като подготовка за Европейския съвет председателят на Европейската комисия свиква в неделя  извънредна среща  за миграцията, на която, макар съставът все още да не е напълно ясен, се очаква да присъстват  поне 16 държави  (според говорител на еврокомисията),  сред които и България . И червените линии вероятно ще станат дори по-ярки още тогава.  Рим първоначално заплаши да бойкотира срещата , защото давала твърде голям приоритет на притесненията на Меркел и нейната вътрешнополитическа криза, вместо да се фокусира върху оплакванията на Италия, че някои страни от ЕС не правят достатъчно, за да помогнат на крайбрежните държави да поемат бремето от бежанската вълна. В крайна сметка след едно телефонно обаждане на Меркел  Италия се отказа от бойкота . Човекът, който има силата да спре антиевропейския импулс на голяма част от италианското правителство, е президентът Серджо Матарела. Но, парадоксално, колкото повече държави от ЕС атакуват Рим, толкова по-малко пространство за маневри има той, защото бива принуждаван да защитава националните интереси, а следователно и правителството. Салвини засега отблъсква атаките, а партията му дори е увеличила подкрепата си. Лигата има над 25% одобрение в сравнение със 17-те, спечелени на изборите през март. Когато преди пет години Салвини бе избран да оглави партията, Лигата имаше едва 4% подкрепа. \"Не искаме да правим сравнение, но популярността на (фашисткия диктатор Бенито) Мусолини никога не е била толкова висока, колкото след налагането на санкциите (срещу Италия) заради войната в Етиопия\", коментира италианският журналист Стефано Фоли. Салвини не е Мусолини, но европейските лидери, слушащи неговия марионетен премиер на Европейския съвет по-късно този месец, ще се чудят какво могат да постигнат с него начело на Италия.", "date": "2018.06.22", "title": "Италия планира да обърка срещата на ЕС за мигрантите и не е сама"}
{"url": "https://www.dnevnik.bg/photos/2018/06/22/3204449_fotogaleriia_zavedi_kucheto_si_na_rabota/", "text": "Днес е 20-ото поредно издание на инициативата да вземеш кучето със себе си на работа. По този повод компанията \"Ред бул\" разпространи снимки от архива си със спортисти, съпроводени на работа от домашния любимец. На снимката: Линдзи Вон в Залцбург на 8 януари 2018 г.", "date": "2018.06.22", "title": "Фотогалерия: Заведи кучето си на работа"}
{"url": "https://www.dnevnik.bg/evropa/2018/06/22/3204630_bulgarite_sa_posledni_v_es_po_broi_na_raboteshtite_ot/", "text": "През 2017 г. хората в ЕС на възраст между 15 и 64 години, които обикновено работят от вкъщи, са били 5%, показват данни на \"Евростат\". Най-много са били работещите от домовете си в Холандия (13.7%), следвана от Люксембург (12.7%) и Финландия (12.3%), а най-малко – в България (0.3%) и Румъния (0.4%). Работата от вкъщи по-често се среща в страните от еврозоната (5.7% от заетите) в сравнение с ЕС като цяло. Процентът на заетите хора в ЕС, които понякога работят от домовете си, се е увеличавал постоянно през годините – от 7.7% през 2008 г. до 9.6% през 2017 г., въпреки че през 2017 г. делът им е малко по-нисък в сравнение с 2016 г. (9.8%). В ЕС повече самонаети хора обикновено работят от вкъщи (18.1%), което важи за всички държави членки. През 2017 г. малко по-голям дял жени в ЕС обикновено са работели от дома си (5.3%) спрямо мъжете (4.7%). В няколко държави членки обаче ситуацията е обратната, например в Холандия (14.7% мъже и 12.6% жени) и Дания (9.5% мъже и 7.6% жени). Честотата на този начин на работа се увеличава с възрастта. Едва 1.6% от хората между 15 и 24 години в ЕС обикновено са работели от вкъщи за посочения период, 4.7% от хората между 25 и 49 години и 6.4% от тези между 50 и 64 години. Най-голям дял млади хора (15-24 години) редовно са работили от дома си в Люксембург (10.4%).", "date": "2018.06.22", "title": "България е последна в ЕС по брой на работещите от дома си хора"}
{"url": "https://www.dnevnik.bg/sport/2018/06/22/3204609_levski_shte_napravi_promeni_v_rukovodstvoto_v_sredata/", "text": "Левски\" подготвя промени в ръководството си в средата на август. Клубът обяви в Търговския регистър, че на 14 август на \"Георги Аспарухов\" ще се проведе общо събрание на акционерите. В дневния ред са включени седем точки, като последната е свързана с промяна на състава на надзорния съвет на \"Левски\". В момента в него има трима членове - собственикът Спас Русев, синът му Евгени Русев и бившият футболист на отбора Кирил Ивков. \"Не мога да ви кажа какви ще са проблемите в надзорния съвет. Това не е информация за публична консумация\", каза изпълнителният директор на \"Левски\" Красимир Иванов пред \"Дневник\". На общото събрание трябва да бъдат приети финансовият отчет и докладът на одитора, извършил проверка на отчета. Миналото лято  \"Левски\" си постави за цел за пръв път да излезе на печалба в края на годината . Иванов отказа да представи данни за финансовите резултати, а отчетът все още не е публикуван в Търговския регистър. Въпреки това в поканата за свикване за общото събрание е описано като предложение \"поради липса на печалба за 2017 г. общото събрание на акционерите не взема решение за разпределение на печалба и попълване на фонд \"Резервен\" за 2017 г.\". Миналата есен  Русев заяви, че за пръв път от десет години клубът няма да е на загуба . В началото на 2017 г.  собственикът на \"Левски\" каза, че клубът е в практически във фалит . По това време Иванов обяви пред феновете, че \"Левски\" има задължения в размер на 26.2 млн. лева. Впоследствие Русев пое активно управлението и през лятото бяха привлечени Делио Роси и няколко известни футболисти. В спортен план отборът пропусна да спечели първо отличие от девет години, като загуби от \"Славия\" след дузпи във финала за Купата на България.", "date": "2018.06.22", "title": "\"Левски\" подготвя промени в ръководството в средата на август"}
{"url": "https://www.dnevnik.bg/bulgaria/2018/06/22/3204602_deputatite_glasuvat_promeni_za_administrativnoto/", "text": "Парламентът гласува и днес на части законопроекта за изменение на Административнопроцесуалния кодекс, въпреки че разглеждането му не е приключило в правната комисия. Мащабните реформи в кодекса бяха внесени в парламента от председателя на правната комисия Данаил Кирилов (ГЕРБ), но на последното, пето подред, заседание те не бяха гласувани докрай. Кирилов прецени, че ще се изготвят отделни доклади след всяко заседание и законопроектът ще влиза в пленарната зала на части. Вчера народните представители приеха на второ четене, че от 2019 г. гражданите ще могат да общуват с държавата и електронно. Такава практика досега не е наблюдавана. Делата по оспорване на индивидуални административни актове се разглеждат от административния съд по постоянен адрес или седалището на посочения в акта адресат, съответно адресати, пък записа днес в кодекса парламентът. Ако посоченият в акта адресат има постоянен адрес или седалище в чужбина, споровете се разглеждат от Административния съд - София-град, информира БТА. Когато посочените в акта адресати са повече от един и са с различен постоянен адрес или седалище, но в рамките на един съдебен район, делата се разглеждат от административния съд в района на териториалната структура на администрацията на органа, издал акта. Във всички останали случаи се разглеждат от административния съд, в района на който е седалището на органа. Съществено нарушение е при всички случаи, в които граждани или организации са били лишени от възможността да участват в производството по издаване на индивидуален административен акт, защото не са били уведомени от органа. Опозицията възрази срещу включването на \"при всички случаи\" и поиска да остане сегашното положение - административните съдии да преценяват кое е нарушение. Същественото нарушение ще бъде констатирано отново от съда. Сега обаче той няма да има право на преценка, а ще е длъжен да връща акта за поправка от административния орган, ако последният не е уведомил гражданите или организациите.", "date": "2018.06.22", "title": "Депутатите гласуват промени за административното правосъдие на парче"}
{"url": "https://www.dnevnik.bg/sviat/2018/06/22/3204521_za_rejima_na_asad_dostavkite_na_hrana_ot_krim_sa/", "text": "Крим увеличи износа на зърно за Сирия през последната година по споразумение, което дава на черноморския полуостров пазар за свръхпроизводството му на зърнени култури и осигурява на президента Башар Асад надежден източник на пшеница. Доставките започнаха да се увеличават в средата на миналата година и поне 10 кораба се доставили минимум 170 хил. тона зърно на Сирия между юли 2017 и май 2018 г. според пристанищни и корабни данни, които \"Ройтерс\" видя и които бяха потвърдени от транспортни доставчици. Неотдавнашното увеличаване на зърнените доставки от Крим помага на правителството на Асад, тъй като постоянното снабдяване с пшеница е ключово за осигуряване на силно субсидиран хляб, на който много сирийци разчитат. Сирийските добиви на пшеница пострадаха от сраженията в главните зърнопроизводителни райони на страната, принуждавайки лишеното от пари в брой правителство на Асад да разчита на внос. Храната не е забранена от западните санкции срещу Сирия, но банковите санкции и замразяването на авоари затрудниха бизнеса на някои компании, които търгуват със зърно, с правителството на Асад, а то не успя да подаде документи за участие в няколко големи търгове за пшеница. Крим също е под западни санкции, откакто Русия го анексира от Украйна през 2014 г. и беше изолиран от много западни пазари, което направи Сирия съвършеният търговски партньор - особено защото е отворен да приема стоки от Сирия като зехтин в замяна на пшеница. \"Нямаме проблеми с редица държави, сред които и Сирия\", каза пред Ройтерс зам. министър-председателят на Крим Георгий Мурадов. \"Нашите държави не налагат санкции една на друга, затова, разбира се, са свободни да си сътрудничат.\" Русия, вторият по големина в света износител на пшеница, се намеси с военна сила в сирийския конфликт през 2015 г., за да помогне за поврат в хода на събитията в полза на Асад и освен това доставя зърно на правителството в рамките на хуманитарна помощ. През септември Сирия каза също, че е сключила сделка за купуване на 3 млн. тона пшеница от Русия за период от 3 години и че търси кредитно финансиране от Москва, но досега руска пшеница не е изнесена според руски митнически данни. Причината може да е, че Русия иска да не излага на риск търговията си със зърно, като прави сделки със Сирия, а големите доставки на помощи могат да натоварят бюджета ѝ и да намалят доходите от износ на пшеница, казаха източници от руската зърнена промишленост. Растящ износ Земеделският сектор в Крим е получил през последните 3 години около 2.4 млрд. рубли (38 млн. долара) руска държавна помощ и това е довело до по-широко използване на съвременна технология и по-високи добиви, съобщи за \"Ройтерс\" руското министерство на земеделието, от което беше поискан коментар за повишаващия се износ на зърно от Крим. \"В резултат на значително увеличаване на зърнената реколта Крим имаше възможност да покрие както вътрешните нужди на гражданите на републиката, така и да изнася излишъка от пшеница\", каза руското министерство. За Крим, който е под контрола на Русия, търговията със Сирия с използването на включени в черния списък сирийски кораби и други морски съдове означава, че той може да пласира зърно, което не може да изнесе другаде поради западните санкции, а в същото време дава на Асад още една снабдителна линия. Крим произвежда около 1.4 млн. тона зърно годишно, което му оставя около 1 млн. тона за износ, въпреки че сушата може да намали тазгодишната реколта. Русия, която отпуска на Крим известна финансова помощ, също иска полуостровът да организира собствената си делова дейност, за да намали тежестта върху финансите й, казаха източници от руската промишленост. Един от тях каза, че не е ясно кой финансира сирийските товари, и добави, че това дава възможност на Крим да даде тласък на дейността си в черноморските си пристанища, след като международни компании спряха да търгуват, когато бяха наложени санкциите. Според полуофициалните кримски данни, които \"Ройтерс\" видя, Крим е изнесъл 428 500 тона зърно, главно пшеница, през втората половина на 2017 г., много повече от общите доставки за целия период на 2016-2017 г., когато е изнесъл 288 000 тона. Пристанищни и корабни данни показват, че някои от корабите, натоварени с пшеница от Крим, са направили доставки пряко за сирийски пристанища, особено за Тартус, където Русия има военноморска база. Други доставки са били за Ливан и оттам са заминали за Сирия, казаха транспортни източници, пожелали да не бъдат назовани. Пристанищните данни за юли - декември 2017 г. показаха, че Ливан е бил най-големият купувач на кримско зърно и е купил 175 000 тона. Сирия е вторият по големина купувач със 75 000 тона, трета е Турция. Засега няма данни за 2018 г. Властите в Ливан и Сирия не отговориха веднага на поискания коментар. В годините след анексията на Крим от Русия зърнените доставки за Сирия бяха с по няколко кораба, средно с по около 70 000 тона общо за година, според данни за корабни доставки. Транспортни линии Друг знак за по-тесни връзки между Крим и Сирия е планираното подписване на 29 юли на споразумение с Тартус за установяване на постоянна транспортна линия, казаха регионалните власти в пристанищния град Севастопол. \"Установена е непрекъсната връзка между пристанищата на Севастопол и Тартус заради зърнените доставки за Сирия\", беше цитиран да казва миналия месец зам.-губернаторът на Севастопол Владимир Базаров след посещение в Сирия. Той каза, че заради западните санкции кримските пристанища работят само с между 20 и 30 процента от капацитета си и затова иска да намери повече експортни пазари, а Сирия се нуждае от продукти като метали и строителни материали. Миналата седмица в Севастопол по време на събитие за насърчаване на римския износ за Сирия на товарен кораб бяха натоварени 3800 тона зърно. Губернаторът на града Дмитрий Овсянников каза пред репортери, че се очаква още товари да заминават за Сирия редовно и да доставят 200 000 тона зърно през следващата година. \"Скоростта на развитие на сътрудничеството ни в тази област в Севастопол е на толкова добро равнище само защото имаме пристанищен капацитет, а Черноморският флот е базиран в Тартус, така че за нас е по-лесно да организираме тази логистика\", каза Овсянников. Двама служители казаха, че тъй като Сирия не може да плати за зърното, в замяна ще изпраща на Крим зехтин и зеленчуци . Украйна казва, че доставките от Крим нарушават западните санкции. Тя се оплака на базираната в Лондон Международна морска организация (IMO) и поиска страните членки да извадят от регистрите си замесените кораби. \"Играта на котка и мишка около незаконната корабоплавателна дейност в Крим далеч не е приключила\", каза пред Ройтерс Наталия Галибаренко - постоянна представителка на Украйна в организацията. \"Северната част на Черно море буквално е превърната в \"сива зона\" за международен превоз на стоки\", каза тя. Зам.-премиерът на Крим Мурадов каза, че Крим не признава западните санкции. /БТА", "date": "2018.06.22", "title": "За режима на Асад доставките на храна от Крим са спасение"}
{"url": "https://www.dnevnik.bg/photos/2018/06/22/3204831_snimka_na_denia_purvite_putni_inspektorki_na_sauditska/", "text": "Първият випуск жени от Саудитска Арабия, които да реагират като инспектори за частна застрахователна фирма при пътни инциденти, получиха дипломите си в петък - часове преди в неделя да влезе в сила разрешението жени да шофират.", "date": "2018.06.22", "title": "Снимка на деня: Първите пътни инспекторки на Саудитска Арабия"}
{"url": "https://www.dnevnik.bg/sport/2018/06/22/3204796_fotogaleriia_planinsko_predizvikatelstvo_v_surceto_na/", "text": "В неделя се проведе осмото издание на състезанието по планинско бягане и колоездене \"Пирин рън\".", "date": "2018.06.22", "title": "Фотогалерия: Планинско предизвикателство в сърцето на Пирин"}
{"url": "https://www.dnevnik.bg/sviat/2018/06/22/3204835_germanskite_socialisti_obsujdat_data_za_predsrochni/", "text": "Германската социалдемократическа партия (ГСДП), по-малкият партньор в управляващата коалиция с ХДС-ХСС, е провела три закрити срещи, на които е обсъждана перспективата за предсрочни избори в Германия. Те са били председателствани от генералния секретар Ларс Клингбайл и са били посветени на потенциалните дати за такива избори. Това съобщи националната агенция ДПА, позовавайки се на източници от партията. Социалистите обсъждали дори списъци с кандидати за такива избори, партийна програма и извънреден конгрес, допълват източниците. Срещите на партийното ръководство се случват в момент на силно напрежение в спора за политиката към имигрантите между Христиан-демократическия съюз (ХДС) на канцлера Ангела Меркел и Християн-социалния съюз (ХСС) на вътрешния министър Хорст Зеехофер. В медиите се множат спекулации, че между двете консервативни \"сестрински\" партии има натрупано толкова неразбирателство, че те може да скъсат дългогодишната връзка и това да доведе до сваляне на правителството в Берлин. Социолозите също отчитат дълбоко разделение в германското общество. Проучване на YouGov в периода 19-21 юни, разпространено в петък, показва, че почти една трета (32%) от анкетираните вярват, че спорът може да свали кабинета. Около 31% са убедени, че коалицията ще издържи до следващите редовни избори през 2021 г. За 43% от отговорилите Меркел би трябвало да отстъпи в полза на свой наследник. Но и също толкова (42%) са за това тя да остане на поста. Без мнение са 15%.", "date": "2018.06.22", "title": "Германските социалисти обсъждат дата за предсрочни избори"}
{"url": "https://www.dnevnik.bg/sviat/2018/06/22/3204843_trump_zaplashi_s_20_mito_vurhu_evropeiskite_avtomobili/", "text": "Президентът на САЩ Доналд Тръмп заяви в съобщение в \"Туитър\", че ще въведе мита от 20% за внос на европейски автомобили, ако ЕС не премахне търговските бариери за американски компании. Тръмп посочи, че Европейският съюз в продължение на дълго време е поддържал \"мита и търговски бариери спрямо САЩ и техните велики компании и работници\". \"Ако тези мита и бариери не бъдат премахнати в скоро време, ще въведем мита от 20 процента за всичките им автомобили, внасяни в САЩ\", каза той американският държавен глава. Днес ЕС започна да налага мита от 25% върху вноса на редица продукти от САЩ. Решението е в отговор на наложените от Вашингтон мита за европейските стомана и алуминий,  обявени по-рано този месец . Сред стоките, които ще бъдат засегнати от митата на ЕС, са джинсите, бърбънът, мотоциклетите, стоманени и алуминиеви продукти и други на обща стойност 2.8 млрд. евро, предаде \"Ройтерс\". \"Не искаме да сме в тази позиция\", каза  при обявяването на мерките  еврокомисарят за търговията Сесилия Малмстрьом, като добави, че \"едностранното и необосновано\" решение на САЩ не е оставило на ЕС друг избор. През 2017 година Европейският съюз е изнесъл за САЩ стомана за 5.3 милиарда евро и алуминий за 1.1 милиарда евро. Европейските контрамерки срещу стоките в списъка имат за цел да компенсират на първо време с 2.8 милиарда евро щетите, които ще нанесат американските мита на европейската промишленост. Тази сума е \"премерена\" според комисията, която държи процедурата да отговаря изцяло на правилата на СТО. Възможно е в бъдеще и други продукти да бъдат облагани от ЕС на стойност 3.6 милиарда евро, ако общността спечели спора й със САЩ пред СТО във връзка с жалбата й, подадена на 1 юни.", "date": "2018.06.22", "title": "Тръмп заплаши с 20% мито върху европейските автомобили"}
{"url": "https://www.dnevnik.bg/sport/2018/06/22/3204850_hamiltun_zapisa_nai-dobri_vremena_v_svobodnite/", "text": "Световният шампион във Формула 1 Люис Хамилтън беше най-бърз в петъчните свободни тренировки преди Гран при на Франция, осми кръг за сезона. Британският пилот на \"Мерцедес\" доминираше в двете сесии по 90 минути на пистата \"Пол Рикар\". Резултатът на Хамилтън дойде, след като от отбора обявиха, че са успели да поставят в болидите новите двигатели на \"Мерцедес\". Всички шест коли в колоната, които са задвижвани от германския концерн са с нови двигатели с вътрешно горене, турбо компресори и мотор генератори за изгорелите газове (MGU-H). Първоначално новата подобрена версия на двигателите беше забавена, като се очакваше да дебютира още за предното състезание в Канада. В крайна сметка от \"Мерцедес\" успяха да завършат тестовете навреме и пуснаха новите агрегати. \"Доволен съм от темпото ни през деня. Хубавото е, че изпълнихме цялата си програма и нямахме никакви технически проблеми. Не бързам да се радвам, защото има още много до края на състезателния уикенд. Да не отписваме и \"Ферари\", които обикновено в събота вдигат темпото\", каза световният шампион. В първата тренировка Хамилтън направи 25 обиколки и записа най-добър резултат 1:32.231 секунди. Постижението на световния шампион беше с 140 хилядни по-добро от това на Валтери Ботас. Малко по-назад беше Даниел Рикардо, записвайки 1:32.527 (+0.296 с). По-слаб беше резултатът на пилоттите на \"Ферари\" Кими Райконен и Себастиан Фетел, които бяха четвърти и пети. Двамата съотборници изостанаха на седем и девет десети от секундата след Хамилтън. Първите минути бяха белязани от доста проблеми за пилотите, като заради ниско сцепление Райконен, Щофел Вандорн, Шарл Леклер, Брендан Хартли и Естебан Окон се завъртяха. Първата сесия завърши три минути по-рано, след като вторият пилот на \"Заубер\" Маркус Ериксон се завъртя на 11-и завой и се заби в предпазната стена. Болидът му дори се запали, което доведе до спиране на тренировката. Шведският пилот обаче излезе от колата си невредим. По време на втората тренировка Хамилтън не успя да подобри своя резултат, записвайки 27 обиколки на пистата. Все пак с 1:32.539 британецът отново беше на първо място. Вторият след него Рикардо беше по-бавен със седем десети от секундата, а трети остана Макс Верстапен (+0.732 сек). Изоставането на пилотите на \"Ферари\" отново беше сериозно, като Райконен завърши четвърти (1:32.426), а Фетел – пети (1:33.689). Валтери Ботас имаше проблеми с втория \"Мерцедес\", заради които направи само седем обиколки на пистата. Финландецът завърши седми в сесията. И втората тренировка не мина без инциденти, след като Серхио Перес направи само 13 обиколки на пистата. Мексиканецът изгуби дясната си лява гума, при движение с висока скорост, но успя да се върне в бокса и да получи нова гума, без болидът му да пострада. Гран при на Франция се завръща в календара на Формула 1 за пръв път от 10 години. За последно пистата \"Пол Рикар\" беше домакин на френското гран при през 1990 година.", "date": "2018.06.22", "title": "Хамилтън записа най-добри времена в свободните тренировки преди Гран при на Франция"}
{"url": "https://www.dnevnik.bg/sport/2018/06/22/3204847_djokovich_produlji_na_visoka_skorost_kum_polufinalite/", "text": "Носителят на 12 титли от Големия шлем Новак Джокович се класира с лекота за полуфиналите на тенис турнира на тревни кортове в лондонския клуб \"Куинс\". Сърбинът имаше нужда само от 78 минути, за да постигне категоричен успех срещу французина Адриан Манарино - 7:5, 6:1. Джокович постигна победа №800 в професионалната си кариера. Той стана десетият тенисист, който достига тази граница, след Рафаел Надал, Роджър Федерер, Андре Агаси, Джон Макенроу, Стефан Едберг, Илия Настасе, Гилермо Вилас, Иван Лендъл и Джими Конърс. Джокович прекара на корта едва 208 минути, за да стигне до финалната четворка. В предишния кръг  той се разправи с Григор Димитров (6:4, 6:1)  за 65 минути. Toчно толкова му бяха необходими и в първия кръг, когато  надигра Джон Милман с 6:2, 6:1 . Срещу Манарино Джокович имаше трудности единствено в началото на мача, докато успее да се нагоди към играта на френския левичар. Сърбинът допусна ранен пробив и изостана с 2:4, но след това бързо напипа верния ритъм и беше безапелационен. Бившият №1 спечели 11 от следващите 13 гейма, като имаше известни проблеми единствено в последния, когато сервираше за победата при 5:1. Манарино стигна до шанс за върне единия пробив, но Джокович го спаси и не допусна удължаване на мача. Сърбинът записа трета победа от три мача с французина. Предишните им две срещи отново бяха на трева - на \"Уимбълдън\" през 2017 г. (6:2, 7:6, 6:4) и през 2016 г. (6:4, 6:3, 7:6). В спор за място на финала в \"Куинс\" Джоковчи ще се изправи срещу победителя от мача между французина Жереми Шарди и американеца Франсис Тиафо. Другият полуфинал противопоставя шампиона от 2012 г. и финалист от 2017 г. Марин Чилич и Ник Кириос. Хърватинът победи носителя на трофея от 2010 г. Сам Куери със 7:6 (3), 6:2. Австралиецът пласира 32 аса, за да детронира миналогодишния шампион Фелисиано Лопес след два тайбрека - 7:6 (5), 7:6 (3).", "date": "2018.06.22", "title": "Джокович продължи на висока скорост към полуфиналите в \"Куинс\""}
{"url": "https://www.dnevnik.bg/sport/2018/06/22/3204511_ludogorec_e_vzel_126_mln_leva_bankov_zaem_prihodite_na/", "text": "\"Лудогорец\" е финансирал част от дейността си през миналата година с кредит от Търговска банка Д. Размерът му е бил 12.6 млн. лв., а като залог футболният клуб е предоставил част от основните си приходи – тези от евротурните, както и средства от продажба на Джонатан Кафу и Хосе Паломино. Информацията се вижда в публикувания финансов отчет на дружеството за миналата година. Заради заема задълженията на \"Лудогорец\" са нараснали през 2017 г. От него обаче не става ясно точно за какво са били изразходвани средствата. Краткосрочните задължения на клуба от Разград са нараснали от 8.6 млн. на 26.5 млн. лв., а дългосрочните са били 10.9 млн. \"Лудогорец\", който спечели седмата си поредна титла, е увеличил приходите си до 56.7 млн. лева. Това е нарастване с 12.6 млн. лв. Клубът също така очаква да получи близо 11 млн. лева от трансфери на футболисти, извършени по-рано. През миналата година са намалели възнагражденията на членовете на съвета на директорите – те са били 567 хил. лева спрямо 808 хил. година по-рано. В отчета се посочва, че краткосрочните цели на \"Лудогорец\" са свързани със спечелване на нова шампионска титла, както и класиране за групите на Шампионската лига. Дългосрочните цели са да се развие детско-юношеската школа и в отбора да бъдат вкарани собствени юноши. Отчита се, че в момента се изгражда наново секторът за гости. \"Веднага след завършване на строителството ще започне реконструкцията на сектор А. Целта е след приключването на реконструкцията стадионът да отговаря на стандартите на УЕФА за клас 4\", пише в доклада.", "date": "2018.06.22", "title": "\"Лудогорец\" е взел 12.6 млн. лв. банков заем, приходите на клуба минаха 50 млн. лв."}
{"url": "https://www.dnevnik.bg/evropa/2018/06/22/3204595_strahut_ot_migrantite_podhranva_krizata_na_zapadnite/", "text": "В момента една тема доминира в политическия дебат на най-големите западни демокрации и същата тема поражда разногласия сред страните, дори сред отдавнашни съюзници - имиграцията. \"Има взаимовръзка между имиграцията и възхода на популизма и национализма. Това се вижда в Европа, с Брекзит и италианските избори, също както се видя в САЩ с победата на Доналд Тръмп\", казва пред АФП Еръл Яйбоук от Центъра за стратегически и международни изследвания. Заглавията на новините говорят сами. В името на \"нулевата толерантност\", провъзгласена от Доналд Тръмп, за да спази предизборните си обещания преди предстоящите през ноември избори в средата на мандата му, деца бяха  разделени от семействата си  на границата между САЩ и Мексико, често след като са избягали от насилието в Централна Америка. Новото популистко правителство на Италия от своя страна  забрани на кораб с мигранти , спасени от неправителствена организация, да акостира в негови пристанища. Приемането на бежанците  заплашва да срути  управляващата коалиция в Германия. Срещу канцлера Ангела Меркел, която управлява заедно със социалдемократите, в крайна сметка се обявиха собствените й десни съюзници, които искат втвърдяване на миграционната политика. В същото време броят на хората по цял свят, принудени да напуснат домовете си, достигна ново рекордно равнище за пета поредна година. Според ООН през 2017 г. в света е имало 68.5 милиона бежанци и разселени, бягащи от конфликти или преследване. Върховният комисар на ООН за бежанците Филипо Гранди призова към \"сътрудничество\", смятайки, че решението не може да се търси \"страна по страна\". Но, изглежда, е настъпил часът на националното отдръпване. \"Хората проявяват тенденция към опростено виждане на сложни проблеми и за имиграцията това се изразява в мисли от рода на \"тези хора искат да откраднат нашите работни места, да всяват хаос...\", обяснява Еръл Яйбоук. \"Популистките лидери обличат в думи това, което хората усещат, опростяват до крайност тези сложни въпроси и си служат с тях като аргумент, за да печелят гласове.\" Върхушката е \"уязвима\" Проблемите започват след идването на власт, както констатира президентът на САЩ Доналд Тръмп,  принуден от протестите  да отстъпи по въпроса за разделянето на семействата. \"Администрацията на Тръмп разбра, че тези въпроси са много по-сложни, че предизвикват емоции\", твърди изследователят. В Италия, от друга страна, влиятелният вътрешен министър Матео Салвини, лидер на крайнодясната партия \"Лига\", за момента, изглежда, печели популярност с твърдата си линия. Докато Европа се опасяваше, че Рим може да постави под въпрос еврото, италианското правителство \"в крайна сметка се зае с въпрос, по който европейската върхушка е по-уязвима - миграционните въпроси\", написа тази седмица Уолтър Ръсел Мийд във в. \"Уолстрийт джърнъл\". Според американския професор по международни отношения това е \"тройно печеливша\" тема за Матео Салвини: \"Тя разделя левите сили и обединява десните сили в Италия; тя се противопоставя на консенсуса на европейския елит и се налага на международната сцена.\" Не е ясно дали общественото мнение няма да се промени, когато трудните за понасяне сцени се увеличат. \"Политическите представители от цяла Европа ще следят внимателно случващото се. Ако миграционният гамбит на Салвини продължава да работи, ще има подражатели\", предсказва Уолтър Ръсел Мийд. Разклащане на традиционни съюзи Докато се очаква развръзката, конфликтът с ЕС, започнат вече от една от страните основателки, а не от млада демокрация от Централна Европа, показва, че освен вътрешните за всяка страна дебати западните правителства са по-разделени от всякога. Споменаването на  \"ос на желаещи\" , състояща се от министрите на вътрешните работи на Италия, Австрия и Германия, които подкрепят силовите решения на този наболял въпрос, предизвика полемика, която припомни и \"оста Рим-Берлин\" от Втората световна война. Но тя е свидетелство, че има сериозно разклащане на традиционните съюзи. В този експлозивен контекст трансатлантическите отношения също са в процес на промяна. В САЩ Доналд Тръмп, опитващ се да спечели по-голямо влияние пред разделения Конгрес, не се поколеба да заклейми Ангела Меркел и Германия, която е съюзническа страна. \"Хората в Германия се обръщат срещу ръководството си\", заяви той в \"Туитър\", твърдейки, че престъпността в Германия е нараснала, след като канцлерът отвори вратите за над милион бежанци през 2015 г. Няма значение, че  статистиката показва обратното . \"Там, където се намеси популизмът и стане опасно, изглежда, има все по-слаба толерантност дори към изолирани инциденти, анализира Еръл Яйбоук. Достатъчен е един отрицателен пример, за да се правят заключения и обобщения.\" /БТА", "date": "2018.06.22", "title": "Страхът от мигрантите подхранва кризата на западните демокрации"}
{"url": "https://www.dnevnik.bg/sport/2018/06/22/3204845_sled_edno_poluvreme_bez_udar_nigeriia_pobedi_islandiia/", "text": "С два гола на Ахмед Муса през второто полувреме Нигерия победи Исландия с 2:0 и завърза здраво битката за второто място в група D на световното първенство по футбол в Русия. Африканците не отправиха нито един удар към вратата на Исландия през първата част на двубоя във Волгоград, но показаха много по-добро лице след почивката и категорично надиграха своя съперник. Първата победа на Нигерия в турнира гарантира първото място в група D на Хърватия и запази живи надеждите на Аржентина да се класира за осминафиналите. С двете си победи в първите два мача хърватите вече не могат да бъдат изместени от върха и в осминафиналите ще се изправят срещу втория отбор от група С, в която са Франция, Дания, Австралия и загубилият шансове да продължи Перу. Нигерия излезе на второ място в група D с три точки, а Исландия и Аржентина имат по една след равенството помежду си в първия двубой. В последния кръг - на 26 юни - Нигерия среща Аржентина и се нуждае само от точка, за да си гарантира участие в осминафиналите. Шансовете на аржентинците и исландците минават през задължителни победи. Ако и двата отбора ги постигнат, ще се гледа головата им разлика, за да се определи вторият осминафиналист от тази група. В момента предимството е на страната на европейския тим - 1:3 срещу 1:4 за южноамериканците. Мачът във Волгоград започна с по-добра игра на исландците. В третата минута Гилфи Сигурдсон изпълни добър пряк свободен удар, но Франсис Узохо спаси. Две минути по-късно исландците организираха добра контраатака, при която отново Сигурдсон получи възможност да стреля. Ударът му от границата на наказателното поле обаче не затрудни 19-годишния вратар на Нигерия. След активното начало играта се успокои. Исландците се прибраха в своята половина, но нигерийците така и не успяваха да създадат опасност пред вратата на Ханес Тор Халдорсон. Африканският тим разчиташе изцяло на центрирания по фланговете, които бяха обречени срещу високите бранители на съперника. Исландците чакаха възможности за контраатаки, но извън Сигурдсон нямаше кой да даде точен и навременен пас в последната третина. Едва в края на полувреме се стигна до някакво раздвижване. Исландците отправиха поредица опасни центрирания. При първите две куп играчи се разминаха за малко с топката, а при третото Йон Дади Бодварсон стреля неточно с глава. Първото полувреме завърши с осем удара, като всеки един от тях беше на исландски играч. Всичко обаче се промени през втората част. Четири минути след почивката Виктор Моузес напредна по десния фланг и центрира, а Ахмед Муса отбеляза брилянтен гол. Нападателят на \"Лестър\" овладя топката с първото си докосване, а с второ не остави шансове на вратаря с мощен шут под гредата. След отбелязването на гола Муса изрита неволно Рагнар Сигурдсон с коляно в главата. В следващите няколко минути играта беше прекъсната, за да бъде оказана медицинска помощ на защитника. Той се завърна в игра, но все пак беше заменен десетина минути по-късно. Нигерия пое пълен контрол върху мача и започва да обсипва с удари вратата на Исландия. Халдорсон се намеси решително в 57-ата минута, за да спаси рокиширал далечен шут на Ндиди. В 74-ата минута и гредата спаси исландците след шут на Муса. Няколко секунди и по-късно нигерийците все пак стигнаха до второ попадение. След 60-метров пас по левия фланг Муса надбяга Кари Арнасон, излъга вратаря Халдорсон и спокойно прати топката във вратата. В последните десетина минути исландците се активизираха и получиха отлична възможност да се върнат в мача. Главният съдия Матю Кугър отсъди дузпа след намеса на системата за видеоповторения, но Сигурдсон не уцели вратата от бялата точка.", "date": "2018.06.22", "title": "Нигерия победи Исландия и остави Аржентина в играта"}
{"url": "https://www.dnevnik.bg/zelen/2018/06/22/3204855_zelenata_energiia_a_ne_aec_shte_reshi_problema_s/", "text": "Постигането на европейските цели за 32% зелена енергия до 2030 г. може да остане само утопия в България, ако страната поеме отново по рисковия път на ядрената енергетика. Решението на българския парламент и на правителството да рестартират проекта АЕЦ \"Белене\", поставя под въпрос интегритета и последователността на българската енергийна политика, и заплашва финансовата устойчивост на енергийната система. Това е един от основните изводи в анализ на Центъра за изследване на демокрацията на развитието на електроенергийния сектор до 2050 г., базиран на данни и методи за моделиране, използвани от Европейската комисия. Той показва, че в следващите три десетилетия, нова ядрена мощност няма да е необходима. до около 74 евро/МВтч през 2050 г. Оценките на центъра сочат, че единичната цена на електроенергията, която би позволила проектът \"Белене\" да покрива разходите си, е поне 80 евро/МВтч. При моделирането на сценарии за пълна декарбонизация на електроенергийното производство към 2050 г., дори натоварването на АЕЦ \"Козлодуй\" ще бъде ограничено до 10%. Очакването, че квотата на България за развитие на възобновяеми енергийни източници до 2030 г. ще бъде 28% от крайното енергийно потребление, предполага активна политика за насърчаване на такива мощности в страната чрез комбинация от директни субсидии за малки инвеститори, включително домакинствата, и интегрирането на големи мощности, работещи на вятър, слънце и вода, на електроенергийния пазар, напомнят анализаторите. Те очакват, че биомасата, която и до този момент играеше ключова роля за постигането на националните цели за възобновяеми енергийни източници до 2020 г., вероятно отново ще е водеща. България все още не използва огромния си потенциал за децентрализирано производство на електроенергия чрез възобновяеми енергийни източници, е друга констатация в анализа. Технико-икономическият потенциал към 2050 г. само за децентрализирано производство от покривни фотоволтаични инсталации е от порядъка на 5.4 ТВтч, или около 1/7 от крайното потребление на електроенергия в страната. Реализирането на този потенциал граничи с но реално би бил един от най-евтините начини за намаляване на въглеродните емисии в дългосрочен план, като изпълнението му би овластило потребителите за разлика от съществуващия към момента модел, смятат експертите на ЦИД. Според тях децентрализираното производство може едновременно да бъде инструмент и за справяне с енергийната бедност, тъй като малки ВЕИ мощности могат да осигуряват по-голямата част от потреблението на домакинствата. Това не само ще намали социално-икономическата чувствителност от постепенната либерализация на сектора, но и ще облекчи електроенергийната система, която днес страда от непредвидими и екстремни пикове в потреблението, водещи до дебалансиране, а както се видя в началото на 2017 г. – и до срив на търговията на електроенергия в целия регион. Основната пречка пред интереса към малки ВЕИ мощности са които създават ниските цени на електроенергията на регулирания пазар, смятат авторите на доклада. Домакинствата с достатъчно високи доходи нямат стимул да инвестират необходимите 8-10 хил. лева в нова ВЕИ мощност, тъй като алтернативата да останат клиенти на регулирания пазар е много по-изгодна. Те биват допълнително възпирани от високата административна тежест, свързана с присъединяването и разходите по експлоатацията, които в някои случаи могат да надвишат приходите от инвестицията. Докато в Германия, Холандия и Великобритания, сред най-успешните примери за децентрализация в Европа, сроковете за административно присъединяване към мрежата са под 10 седмици, в България този период е минимум 23 седмици. Едновременно с това, административните разходи по присъединяване и експлоатация възлизат на близо 70% от общата първоначална инвестиция. Голяма част от тях са свързани с прехвърлянето на тежестта по присъединяването от електроразпределителните дружества към инвеститора, въпреки че Законът за енергията от възобновяеми източници изрично посочва, че ЕРП дружествата поемат разноските по присъединяването на мощности до 30 кВт до точката на присъединяване (обикновено границите на имота, където се изгражда съоръжението). Неяснотата на регулаторната рамка, която ограничава възможността за нетно отчитане на електроенергията (което позволява на домакинствата да отчетат потребената от тях енергия минус енергията, която са произвели и предоставили на мрежата), както и очакваното премахване на преференциалните цени за мощности до 30 кВт, на практика са свели до минимум интереса към тях, се казва в анализа. В него се цитират данни на Агенцията за устойчиво енергийно развитие (АУЕР), през миналата година, само 32 нови мощности са присъединени към мрежата, като се очаква в следващите две години процесът напълно да замре. Създаването на ще намали бюрокрацията и сроковете за обработване на документи, препоръчват анализаторите. От ключово значение според тях е и общините да станат по-активни в прилагането на техните местни планове за устойчиво развитие, които сега в повечето случаи остават само на хартия. Дава се пример с Дания, където близо 50% от всички ВЕИ инсталации са децентрализирани, защото общините подкрепят създаването на кооперативи от домакинства и малки фирми за инвестиране в нови мощности. Подобно развитие у нас ще помогне и на ЕРП дружествата да намалят технологичните си разходи, свързани с управлението на потреблението в малките населени места, се посочва в доклада.", "date": "2018.06.22", "title": "Зелената енергия, а не АЕЦ, ще реши проблема с енергийната бедност, сочи анализ"}
{"url": "https://www.dnevnik.bg/biznes/2018/06/22/3204859_angelkova_ochakva_s_5_poveche_germanski_turisti_tova/", "text": "Министърът на туризма Николина Ангелкова очаква с 5% повече туристи от Германия това лято на фона на задаващия се спад на руснаците. Към момента има  спад с около 5%  на руските туристи в България,  анализи сочат , че руснаците ще пътуват по-малко това лято, а и самата Ангелкова при посещенията си в Русия  говори за задържане на миналогодишните постижения от  559 хиляди души ,  а не за ръст. Германците през миналия летен сезон са били първи пазар за България с над 700 хил. души, а с посетилите страната извън летните месеци броят им достига 870 хил. Данните са били изнесени на среща на Ангелкова с представители на Християндемократическия съюз от региона на Щутгарт, съобщи пресцентърът на ведомството.", "date": "2018.06.22", "title": "Ангелкова очаква с 5% повече германски туристи това лято"}
{"url": "https://www.dnevnik.bg/sviat/2018/06/22/3204865_oon_armiiata_izbiva_protestirashti_vuv_venecuela/", "text": "Подозренията, че венецуелската армия е избила стотици демонстриращи, а заподозрени престъпници са недосегаеми за правосъдието, показват, че върховенството на закона на практика липсва, заявиха от ООН в доклад, посветен на ситуацията там. Международната организация поиска правителството да изправи пред съд извършителите и обяви, че ще изпрати доклада в Международния наказателен съд, чийто прокурор започна предварително разследване през февруари. В текста се цитират \"достоверни и шокиращи\" свидетелства за убийства на млади мъже по време на операци в бедните квартали. Около 125 души са загинали в антиправителствените протести миналата година, като според ООН силите за сигурност са отговорни за смъртта на поне 46 от тях, а доказателствата за това са изчзенали от досиетата. Венецуела, която е член на ОПЕК, преживява тежка икономическа криза и хиперинфлация, достигаща 25 хил. процента според парламента, в който преобладава опозицията. В страната има непрекъснат недостиг на храни и лекарства. Мадуро казва, че ситуацията в страната е резултат на икономическа война, водена от опозиционните политици с помощта на Вашингтон, отбелязва \"Ройтерс\". Той повиши заплатите за последно през април, малко преди да бъде обявен за победител в оспорваните президентски избори, на които спечели втори мандат.", "date": "2018.06.22", "title": "ООН: Армията избива протестиращи във Венецуела"}
{"url": "https://www.dnevnik.bg/photos/2018/06/22/3204436_fotogaleriia_svetovnite_snimki_na_denia_-_22_juni/", "text": "Фенове преди мача Бразилия срещу Коста Рика в Рио де Жанейро, Бразилия. Петкратните световни шампиони трябваше да чакат до добавеното време, за да пробият защитата на костариканците, но постигнаха 2:0", "date": "2018.06.22", "title": "Фотогалерия: Световните снимки на деня - 22 юни"}
{"url": "https://www.dnevnik.bg/sport/2018/06/22/3204866_efekten_obrat_sreshtu_surbiia_dobliji_shveicariia_kum/", "text": "Швейцария спечели драматична победа на световното първенство, надигравайки Сърбия с 2:1 в Калиниград и направи голяма крачка към класиране на осминафиал. Това беше първият двубой на турнира, в който се стига до обрат, а той дойде с късно попадение на Джердан Шакири. Двата тима направиха много динамичен мач, в който надмощието се сменяше няколко пъти. През първата част сръбският тим беше по-деен и не успя да се възползва максимално, водейки само с 1:0. След почивката инициативата и по-добрите положения бяха за Швейцария. Александър Митрович изведе сърбите напред още в петата минута с точен изстрел с глава. В началото на втората част обаче Гранит Джака изравни с красив удар извън наказателното поле. В последната минута от редовното време Шакири донесе успеха на \"кръстоносците\". След два мача Швейцария дели първата позиция с Бразилия с по четири точки, като южноамериканците са с по-добра голова разлика – 3:1 срещу 3:2. Трети е Сърбия с победа и равенство. В последния мач на \"Арена откритие\" в Москва Сърбия се изправя срещу Бразилия, а в Нижни Новгород швейцарците ще играят с вече отпадналия тим на Коста Рика. В групата се заформи троен възел, след като и Швейцария, Бразилия и Сърбия имат шансове да се класират на осминафинал. Единствената промяна, която треньорът на Сърбия Младен Кръстаич предприе преди мача беше включването на Филип Костич, който започна на левия фланг вместо Адем Ляич. Сръбските футболисти започнаха много активно и със самоучвствие след  победата си над Коста Рика в предния мач . Буквално от първата минута \"орлите\" се настаниха в половината на Швейцария. За сметка на това \"кръстоносците\" не успяваха да задържат топката. В четвъртата минута Митрович стреля с глава, но вратарят на Швейцария Ян Зомер се намеси и успя да отрази удара му. Само минута по-късно обаче грешка нямаше. Неманя Матич се пребори със Стевен Цубер за топката и я подаде на Тадич. Той финтира много хубаво Рикардо Родригез и центрира с левия крак, а на пет метра от вратата за Митрович не беше проблем да се разпише с глава – 1:0. За нападателя това беше 13-и гол в последните му 15 мача за Сърбия. В този период Митрович успя да се отчете и с две асистенции. Нападателят вече има 18 попадения в 26 срещи за \"орлите\". Ранното попадение позволи на Сърбия да се прибере в собствената си половина и да разчита на контраатаки. \"Орлите\" действаха на по-ниска скорост, без напрежение и чакаха своите моменти. Швейцария имаше по-голямо притежание на топката, но така и не успяваше да стигне в опасна близост до Владимир Стойкович. Действията на швейцарците се свеждаха до пробиви на Джердан Шакири, но той рядко се справяше в дуелите с Коларов. Когато пък се налагаше опитният капитан на сърбите фаулираше звездата на Швейцария. Едва в 30-ата минута Швейцария успя да стигне до голово положение, което обаче беше пропуснато от Блерим Джемайли. Гранит Джака намери Сеферович с хубав пас, той пусна хитро към влизащия на скорост Джемайли, но изстрелът на халфа беше спасен от Стойкович. До края на първото полувреме Сърбия нямаше големи проблеми да задържи аванса си. По-опитните играчи в червено действаха много рационално, не атакуваха масирано и разчитаха на по-ниско темпо, което работеше в тяхна полза. Две минути преди почивката Сърбия дори можеше да удвои аванса си, след като Душан Тадич стреля много опасно с левия си крак, но топката мина над гредата. Макар, че имаха само 37% притежание на топката сръбските играчи разчитаха на битка в средата на терена. Те пробягаха и с два километра повече от съперниците си. Единствените проблеми пред Младен Кръстаич бяха лесните картони, които си изкараха важните вътрешни халфове Лука Миливоевич и Неманя Матич. След слабото първо полувреме очаквано треньорът на Швейцария Петкович извади Харис Сеферович и на върха на атаката беше пуснат Марио Гавранович. След подновяването на играта \"кръстоносците\" започнаха да действат в по-предни позиции и успяха да изнесат играта. Те се възползваха от това, че не бяха пресирани рано в половината на Сърбия и това им позволи рано да стигнат до две положения. В 52-ата минута Шакири се озова на добра позиция в наказателното поле и без да се бави стреля, но ударът му беше блокиран. След кратко разбъркване топката стигна до границата на наказателното поле, където връхлитащият Гранит Джака с топовен изстрел я изпрати в мрежата на Стойчкович. Халфът на Швейцария стреля без подготовка, а сръбският вратар видя топката в последния момент, като беше хванат и в крачка. С попадението си Джака се превърна в едва третият швейцарски футболист, който вкарва на две поредни световни първенства, след като преди четири години срещу Франция (2:5). Другите, които са постигали това са Андре Абеглен (1934 и 1938 г.) и Жак Фатон (1950 и 1954 г.). Джака е първият от 64 години. Пет от всички десет гола на Джака с екипа на Швейцария пък са с удари извън наказателното поле. След изравнителния гол и двата отбора започнаха да действат много по-предпазливо. Швейцарците се дръпнаха в собствената си половина, като този резултат им вършеше работа. Отборът на Сърбия държеше повече топката, но разчиташе на постепенни атаки, които по никакъв начин не застрашаваха Ян Зомер и вратата му. Единственов в 64-ата минута Митрович се озова в наказателното поле, но след сблъсък с двама швейцарци, беше маркирано нарушение извършено от тарана. За последния четвърт час от мача швейцарците смениха постройката си, като на терена се появи Бреел Емболо. Младият нападател заигра на крилото, а Шакири, който беше обезвреден от Коларов се премести на върха, редом до Гавранович. В края на мача се играеше основно пред вратата на Владимир Стойкович, който имаше много работа. Първо Марио Гавранович изскочи очи в очи с вратаря, но беше спрян заради засада. Малко по-късно резервата Емболо също беше изведен на добра позиция и стреля, но този път Стойкович показа качествата си и се намеси. В 84-ата минута отново Гавранович имаше възможност, но не се възползва. Голът на стадиона в Калининград обаче се печеше, като накрая и двата тима се устремиха да бележат. В крайна сметка грешка на сръбските защитници позволи на Шакири да се разпише в последната минута от редовното врeме, с което донесе победата на Швейцария. Ходът с изместването на Шакири даде резултат, като той се оказа сам на централната линия, в момент, когато сръбските играчи се бяха устремили да нападат. Гавранович го намери с пас, извеждайки съотборника си сам срещу Душко Тошич. Шакири го надбяга без проблем и с удар по тревата с левия крак преодоля Стойкович – 2:1. Подобно на Джака, Шакири също успя да се разпише на второ поредно световно първенство. Швейцарският отбор затвърди добрата си форма, след като има само една загуба в последните си 23 мача. \"Кръстоносците\" завършиха с 20 удара, от които пет бяха в очертанията на вратата. Макар че избягаха с четири километра по-малко от сръбските футболисти (112 срещу 116 км) швейцарците стигнаха до успеха след много ефективна игра.", "date": "2018.06.22", "title": "Ефектен обрат срещу Сърбия доближи Швейцария към класиране на осминафинал"}
