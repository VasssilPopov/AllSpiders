{"url": "https://www.dnevnik.bg/sport/2018/02/22/3134642_ludogorec_napusna_evroturnirite_s_nova_zaguba_ot_milan/", "text": "Лудогорец\" приключи участието си в евротурнирите този сезон с втора загуба от \"Милан\" в Лига Европа. Българският шампион отстъпи с 0:1 на \"Сан Сиро\" в реванша от 1/16-финалите в надпреварата. Фабио Борини отбеляза единствения гол в 21-ата минута на мача. Преди седмица  \"росонерите\" се наложиха с 3:0 в Разград . С оглед резултата от първата среща и тежката програма пред \"Милан\" Дженаро Гатузо очаквано направи доста промени в състава си. На пейката останаха Джанлуиджи Донарума, Леонардо Бонучи, Джакомо Бонавентура, Хакан Чалханоглу и Лука Билия, а Сусо и Давиде Калабрия не попаднаха в групата. Промени имаше и в \"Лудогорец\", където Вандерсон замени Джоди Лукоки на десния фланг, Георги Терзиев застана до Козмин Моци в центъра на отбраната вместо Игор Пластун, а Яцек Горалски получи мястото на Светослав Дяков в средата на терена. Мачът не беше особено вълнуващ, като чистите положения пред двамата вратари бяха много малко. След почивката италианците намалиха темпото допълнително, но съхраниха преднината си. \"Лудогорец\" започна амбицирано мача и опита да притисне съперника в първите минути. \"Милан\" спокойно прие играта в своята половина, като не даваше никакви пространства на българския отбор и го принуждаваше да разиграва безопасно около наказателното поле. В същото време седемкратният европейски шампион атакуваше рядко, но далеч по-опасно. Много активен по левия фланг беше Патрик Кутроне. В 21-ата минута домакините откриха резултата именно чрез негов пробив. Той получи по лявото крило, напредна и центрира. Топката премина през всички играчи в наказателното поле и стигна на далечната греда при Борини, който успя да я насочи във вратата. \"Лудогорец\" продължи да държи повече топката, но \"Милан\" създаваше опасност при почти всяка своя контраатака. До края на полувремето две добри намеси на Терзиев предотвратиха второ попадение. Най-добрата възможност за \"Лудогорец\" се откри пред Якуб Шверчок в 57-ата минута. Полският нападател стреля в наказателното поле, но ударът му беше спасен от Антонио Донарума - по-големия брат на  титуляра Джанлуиджи Донарума . Toва беше първата и оказала се последна съществена намеса на стража на \"росонерите\" в този мач. Неочаквано тежка вечер имаше един от фаворитите в турнира - \"Арсенал\". Въпреки че посрещнаха  шведската сензация \"Йостерсунд\"  с огромен аванс от 3:0 в първия мач, лондончани поднесоха поредното разочарование на своите фенове след загуба с 1:2 на \"Емирейтс\". Тимът на Арсен Венгер допусна шокиращо изоставане от 0:2, след като получи две попадения за по-малко от две минути в средата на първото полувреме. Хосаим Айесех и Кен Сема накараха \"Йостерсунд\" да мечтае за чудото. Две минути след почивката Сеад Колашинац вкара гола на успокоението за \"Арсенал\". \"Артилеристите\" обаче продължиха да играят много неубедително, а \"Йостерсунд\" имаше няколко възможности да вкара трето попадение и да върне интригата. \"Борусия\" (Дортмунд) също беше изправен до стената, но оцеля. Германците губеха с 0:1 при гостуването си на \"Аталанта\" до 83-ата минута. Първата среща завърши 3:2 и при този резултат италианците продължаваха напред с повече голове на чужд терен. Марсел Шмелцер обаче прати \"Борусия\" в следващата фаза. За осминафиналите след късните мачове се класираха още \"Атлетик\" (Билбао), \"Марсилия\" и \"Залцбург\". По-рано това направиха \"Локомотив\" (Москва), \"Атлетико\" (Мадрид), \"Динамо\" (Киев), \"Лацио\", \"Лайпциг\", \"Спортинг\" (Лисабон), \"Виктория\" (Пилзен), \"Лион\" и \"Зенит\". Всички резултати от 1/16-финалите - \"Ница\" 1:0 (4:2 общ резултат) - \"Копенхаген\" 1:0 (5:1)  - АЕК (Атина) 0:0 (1:1)  - ФКСБ 5:1 (5:2)  - \"Наполи\" 0:2 (3:3)  - \"Астана\" 3:3 (6:4)  - \"Партизан\" 2:0 (3:1) \"Виляреал\" -   0:1 (1:4)  - \"Селтик\" 3:0 (3:1)  - \"Лудогорец\" 1:0 (4:0)  - \"Йостерсунд\" 1:2 (4:2) \"Аталанта\" -   1:1 (3:4)  - \"Спартак\" (Москва) 1:2 (4:3) \"Брага\" -   1:0 (1:3)  - \"Реал сосиедад\" 2:1 (4:3)", "date": "2018.02.22", "title": "\"Лудогорец\" напусна евротурнирите с нова загуба от \"Милан\""}
{"url": "https://www.dnevnik.bg/sviat/2018/02/22/3134566_direktor_na_unicef_podade_ostavka_sled_obvineniia_v/", "text": "Джъстин Форсайт подаде оставка от поста зам.-директор на организацията на ООН за защита на децата УНИЦЕФ след обвинения, че в миналото си е свързан със сексуално посегателство срещу жени. Това стана ден, след като британската организация \"Спасете децата\" (Save The Children UK) се извини за \"неподходящото поведение\" на Форсайт, докато той бе неин ръководител. Освен това от Save the Children потвърдиха, че не са разследвали правилно два сигнала срещу него от 2011 г. и 2015 г. и поднасят \"безрезервните си извинения\" на три засегнати жени. Пред Би Би Си Форсайт заяви, че също се е извинил за \"неподходящите и лекомислени разговори с колежки\", това е било прието от тях и той смятал\", че въпросът е приключен преди много години\". Решението на Save the Children идва в момент, когато целият британски сектор за хуманитарна помощ е разтърсен от скандал с твърдения, че служители на Oxfam - една от най-големите неправителствени структури в сектора, са плащали на проститутки, докато са помагали на Хаити след унищожителното земетресение от 2010 г. Правителството веднага заяви, че ако това се докаже, спира финансирането на Oxfam. Кевин Уоткинс, генерален директор на Save the Children, заяви, че започва \"тотална ревизия на поведението в организацията\". През уикенда подаде оставка като служител на тази организация Брендан Кокс - депутат и вдовец на Джо Кокс, депутатката, убита от расист през 2016 г. Той заяви, че може понякога да се е държал неподходящо, но в никакъв случай действията му не са били злонамерени.", "date": "2018.02.22", "title": "Директор на УНИЦЕФ подаде оставка след обвинения в сексуално посегателство"}
{"url": "https://www.dnevnik.bg/evropa/2018/02/22/3134285_andrei_kovachev_ideiata_za_evropa_na_mnogo_skorosti_ne/", "text": "Когато говорим за Европа на много скорости не трябва да се плашим от тези думи, а да сме наясно че Европа може да е такава само ако тези скорости са доброволни. Това заяви евродепутатът Андрей Ковачев (ГЕРБ, Европейска народна партия) по време на дебат на тема \"Всички пътища водят към Европа? Перспективи за федерален съюз\", организирана от Групата \"Спинели\", Европейското движение, Съюза на европейските федералисти и Бюрото за връзка на Европейския парламент в България. По думите му българите не искат да бъдат втора класа европейци и са много чувствителни на тема разединение на ЕС. Много важно за нас е ЕС да остане единен, но тук не можем да говорим за това, че задължително всички страни трябва да правят едно и също, ако някоя държава не иска да участва в интеграцията по една или друга тема, каза Ковачев. Според него в такъв случай тази страна има суверенното право да не го прави, но не и да блокира другите държави, които искат да направят определени стъпки. Когато се покрива критерий за членство или за поемане на съответен ангажимент за интеграция например в евозоната, Шенген или банковия съюз, страната, която иска да участва, да може да участва, а не да й казват, че не може по една или друга политическа или популистка причина, настоя Ковачев. По думите му в Холандия има и според много политици това ще увеличи броя на румънците и българите в Холандия, но двете теми не са свързани. Важната идея е да не се страхуваме от това, че има Европа на различни скорости, когато те са доброволни и всяка страна сама решава дали да участва в следващата интеграционна стъпка по инициативи на страните в ЕС, допълни Ковачев. Той подчерта, че трябва да се отговори на въпроса \"какво сме готови да дадем на ЕС, за да бъде по-силен, ефективен и бърз и готови ли сме да получим по-големия споделен суверенитет на целия ЕС или държим на разбиране на суверенитета от друга епоха, че не трябва нищо да споделяме с нашите в партньори или съседи. Всеки трябва да си отговори какво е готов като държава да даде, за да имаме силен и бърз ЕС\". Други решават какво да случва, как да бъдат решени кризите по света, а ние сме тези които даваме парите като съюз, посочи той. Според него по отношение на външната политика като че ли не желаем да имаме силен външен министър на ЕС, за да е силен, трябва да му дадем инструментите за това, а не от всяка столица да му се казва, че това не е негова работа. Бившият евродепутат Ивайло Калфин коментира, че за България Великобритания винаги е била добрият партньор, подкрепяла е разширяването, не е член на Шенген и на еврозоната, подобно на България и е един от силните гласове, които защитават позицията на страни като България. Според него в България хората се фиксират твърде много в теми като Шенген от чувство, че не сме оценени. Ако утре България бъде приета, миграционният натиск ще се увеличи, посочи той. Той отбеляза, че България трябва да си поставя тази цел, но не и да я превръща във фикс идея и по нея да мери отношението към страната. смята Калфин. По думите му определени политики е по-рационално да бъдат европейски, например за борбата с миграцията и общата търговия към трети страни и да се види къде на европейско ниво може да се постигне по-голям резултат отколкото на национално ниво, Еродепутатът Елмар Брок (ЕНП, Германия), смята, че ако се повдигат въпроси за сигурността, глобализацията и икономическия съюз, те не могат да имат само национален отговор. Само заедно можем да придобием такава сила, че да сложим Европа на масата, допълни той. Елмар Брок коментира, че идеята за а означава, че всеки има шанс да влезе и да направи това, което иска. Той е против двускоростна Европа, която би означавала, че има първостепенни и второстепенни роли. При една Европа на много скорости нещата биха били оптимистчни, но не и при Европа на две скорости, допълни той. Брок коментира, че Германия никога няма да следва политика в подкрепа на Европа на две скорости и никога не би приела някоя държава да се разглежда като второ качество, това важи и за България. Според бившия евродепутат Евгени Кирилов (БСП, Групата на прогресивния алианс на социалистите и демократите) тревожно много е отслабнала ролята на ЕС във външната политика и сигурността.", "date": "2018.02.22", "title": "Андрей Ковачев: Идеята за Европа на много скорости не трябва да плаши"}
{"url": "https://www.dnevnik.bg/video/2018/02/22/3134591_video_drugite_novini/", "text": "Филмите ще получават до 50 на сто от бюджета си финансова помощ от държавата България за първи път ще бъде домакин на старта на \"Световния пробег на мира\" Депресията е свързана с намалени нива на аминокиселините в кръвта Два български филма в балканската надпревара на 22-рия СФФ Заведоха дело срещу създателите на \"Форзата на водата\" Люк Скайуокър каца на Алеята на славата", "date": "2018.02.22", "title": "Видео: Другите новини"}
{"url": "https://www.dnevnik.bg/bulgaria/2018/02/22/3134594_nov_protest_v_zashtita_na_pirin_se_subra_v_sofiia/", "text": "И днес граждани и природозащитници в София се събраха на протест в защита на Пирин, както и срещу готвените промени в Закона за горите, които ще улеснят урбанизирането им.  Протестът в София  започва в 18.30 ч. от сградата на Народното събрание. Участниците в акцията  искат оставките  на министъра на околната среда Нено Димов и вицепремиера Валери Симеонов. Като причини за гражданското недоволство организаторите сочат решението на Министерския съвет, което отваря възможност за строителство в 48% от територията на Национален парк \"Пирин\", както и придвижвано от управляващите законодателство за нови сечи за строителство в горите и за застрояване на земеделските земи в планинските райони и по Черноморието. Малко след 19.30 ч. протестиращите се отправиха на шествие, което премина по булевард \"Цар Освободител\", Цариградско шосе, край Софийския университет и завърши на Орлов мост с блокиране на кръстовището, съобщи БНТ. Освен в София протести имаше в още 10 български града. \"Обединени патриоти\" са  оттеглили промените в Закона за горите , които даваха възможност за построяването на лифтове и ски писти, без да се сменя предназначението на земята. Това е станало по време на заседанието на правната комисия в сряда, в чийто дневен ред беше разглеждането на законопроекта на първо четене, съобщи  \"Капитал\" .  Поправките  бяха внесени  от група народни представители от \"Обединени патриоти\" и председателя на правната комисия от ГЕРБ Данаил Кирилов в началото на февруари.", "date": "2018.02.22", "title": "Нов протест в защита на Пирин се събра в София"}
{"url": "https://www.dnevnik.bg/sport/2018/02/22/3134589_mercedes_i_ferari_predstaviha_bolidite_za_noviia_sezon/", "text": "Фаворитите във Формула 1 \"Мерцедес\" и \"Ферари\" представиха в един ден болидите си за новия сезон. В знак на спортсменство отборите избраха различни часове, в които да разкрият визията си за 2018 г. \"Сребърните стрели\" дори бяха осигурили монитори на \"Силвърстоун\", където репортерите да гледат онлайн презентацията на \"скудерията\" по време на почивката за обяд, Шампионите при пилотите и конструкторите за последните четири години описаха болида W09 като произведение на изкуството. Колата на \"Мерцедес\" запазва концепцията на своя предшественик, който спечели 12 от 20-те състезания през 2017 г. и донесе общо 15 полпозишъна на Люис Хамилтън и Валтери Ботас. Двамата пилоти запазват местата си и през новия сезон, а Паскал Верлайн ще съчетава ангажиментите си в немския шампионат за туристически автомобили с тези на резерва в отбора. По дизайна на болида няма нищо революционно, а от \"Мерцедес\" обясниха, че най-големите промени са в двигателя. Още през януари  директорът на департамента по моторите Анди Кауъл  обяви, че в Бракли имат идея как да повишат мощността и да намалят триенето. Много работа в \"Мерцедес\" са свършили по задната част на новия си болид. Тя ще бъде повдигната малко по-високо. В отбора вярват, че така ще решат част от проблемите си от миналия сезон. \"Междуосието е запазено, защото то е едно от нещата, които ни дадоха голямо предимство. Досега не е създавана кола без слабости, но вярваме, че сме ги ограничили. Доволни сме от работата си през последните осем месеца\", каза техническият директор Джеймс Алисън. Шефът на отбора Тото Волф добави, че основната цел е била да се запази скоростта и едновременно колата да бъде по-лесна за управление. \"Не отписвам нито един отбор, естествено \"Ферари\" и  \"Ред бул\"  ще са в битката. Любопитен съм обаче да видя прогресът на \"Макларън\" и \"Рено\", каза още Волф. Промяна в болида има и по барджбордовете, които според експертите ще са елементите, търпящи най-голямо развитие. В \"Мерцедес\" са променили и отворите на радиаторите, които вече са по-малки. Хамилтън преговаря за нов договор Наред с новият болид сред най-коментираните теми на събитието на световните шампиони беше договорът на Люис Хамилтън.  Четирикратният първенец  обяви, че има желание да остане в отбора. Хамилтън обясни, че лоялността му не може да бъде поставяна под въпрос, защото \"за шест години дори не е разговарял с друг отбор\". Договорът му изтича в края на 2018 г. \"Надявам се, че ще постигнем споразумение преди началото на сезона, но за момента просто не бързаме. Не съм под напрежение, няма причина за паника\", каза най-успешният британски пилот за всички времена. Световният шампион заяви, че очаква още по-люта битка със Себастиан Фетел. Той дори прогнозира, че през 2018 г. може да се видят и по-сериозни инциденти от  този между двамата в Гран при на Азербайджан . Хамилтън първи седна зад волана на W09 и след това сподели впечатленията си в \"Туитър\". Той описа болида като прекрасен и добави, че няма търпение да участва в предсезонните тестове. \"Ферари\" планира стъпка напред със SF71H На церемония в завода в Маранело \"Ферари\" представи новия си болид, с който ще опита да прекъсне сушата от 11 години без титла при пилотите.  Себастиан Фетел , Кими Райконен и ръководните лица в \"скудерията\" показаха SF71H пред гостите си. Най-успешният отбор в историята на Формула 1 се надява да надгради след миналия сезон, в който водеше в голяма част, но след лятната пауза не издържа на темпото на \"Мерцедес\". \"Основният въпрос е колко голяма стъпка сме направили и ще направим през сезона. Аз съм убеден, че с този болид можем да спечелим титлата. Магията е в детайлите\", каза Фетел. През 2017 г. германецът спечели пет състезания, а четири пъти потегли от полпозишън. Четирикратният световен шампион заяви, че няма търпение да седне зад волана и да извлече най-доброто от SF71H. Техническият директор на \"Ферари\" Матия Биното обясни, че болидът е по-тесен от своя предшественик и е по-агресивен отстрани в областта на барджбордовете, както е и при \"Мерцедес\". \"Увеличихме малко междуосието. Това е нещо, което обсъждаме отдавна и сме доволни. Всеки малък детайл може да донесе разлика. Мисля, че този болид е голяма стъпка напред в сравнение с миналогодишния\", обясни Биното. \"Ферари\" е първият отбор, който поставя аеродинамични елементи върху системата за сигурност Halo (ореол – от англ.). Сред другите интересни промени е поставянето на малки крила върху огледалата за обратно виждане. Болидът SF71H е без традиционните бели елементи в оцветяването заради прекратения  договор с испанската банка \"Сантандер\" . С голям интерес се очаква и презентацията на \"Макларън\", която ще се състои в петък. През деня обаче в интернет изтекоха снимки при свалянето на болида от една от платформите. Както и се очакваше, MCL33 е в  цвят \"папая\" . Предсезонните тестове във Формула 1 традиционно ще се проведат в Барселона на пистата \"Каталуня\". Първата серия от тях започва на 26 февруари и ще продължи до 1 март. Решителната част е между 6 и 9 март, когато се очаква отборите да покажат пълния си потенциал. Новият сезон започва на 25 март с Гран при на Австралия на пистата \"Албърт парк\" в Мелбърн.", "date": "2018.02.22", "title": "\"Мерцедес\" и \"Ферари\" представиха болидите за новия сезон във Формула 1"}
{"url": "https://www.dnevnik.bg/evropa/2018/02/22/3134407_mateo_salvini_-_italianskiiat_politik_s_misiia_da/", "text": "Над половин милион незаконни мигранти ще бъдат изгонени от Италия без значение колко ще струва подобно огромно по размерите си начинание, обеща в интервю за ДПА лидерът на италианската крайнодясна партия \"Лигата\" Матео Салвини. Той е основен играч в  дясната коалиция на Силвио Берлускони , която води в социологическите проучвания преди изборите на 4 март. Едно от главните й предизборни обещания е да изгони над 600 000 кандидати с отказани молби за убежище, но логистичната и финансовата страна на този въпрос представляват сериозна неизвестна. \"Сигурността няма цена\", каза Салвини в отговор на въпрос колко ще струва всичко. \"Що се отнася до това как точно ще го направим, ще ни бъде нужен и план за дипломатически споразумения със страните на произход, много от които така или иначе получават икономическа и търговска помощ от Италия, без да има никаква полза (за нас)\", каза той. \"Ще поискаме (от тези страни) поне да се погрижат за своите граждани, които са емигрирали в Италия и за които в противен случай като нелегални имигранти няма да има никаква надежда да се устроят за в бъдеще в нашата страна\", добави Салвини. По-рано този месец левоцентристкият всекидневник \"Република\" отбеляза, че Италия има споразумения за реадмисия с Нигерия, Тунис, Египет и Мароко, а за последните години само около 18 500 души без право на пребиваване са били върнати успешно. Всяка депортация струва около 4000 евро, добавя вестникът. Италия е основната входна точка на насочилите се към Европа мигранти от Африка и други места. От 2013 г. нейните власти са регистрирали близо 680 000 пристигнали такива хора и често пъти се оплаква от В този контекст \"Лигата\" постепенно набираше гласове с помощта на остра антиимигрантска риторика, включително обещание да използва \"булдозер\" срещу нежелани чужденци - според социологическите проучвания миграцията е сред  основните безпокойства на избирателите , макар и след данъците и безработицата. Пред ДПА Салвини заяви, че пристигащите плавателни съдове с мигранти трябва да бъдат спирани още в Средиземно море и там, на самите съдове, да се правят проверки за възможни измами с цел да се придобива право на убежище. След това те незабавно ще бъдат отпращани към Африка в акции, които той определи като \"На тези, които очевидно бягат от война, ще бъде позволено да влязат в Европа\" и ще бъдат разпределяни сред целия ЕС, каза той, възраждайки идеята за неуспелите квоти за разпределение на мигранти. \"Същевременно икономическите мигранти ще бъдат връщани в пристанището, откъдето са тръгнали\", заяви лидерът на \"Лигата\". Предишно правителство на Берлускони, което управляваше с подкрепата на \"Лигата\", беше осъдено от Европейския съд за правата на човека за автоматично връщане обратно в Либия на всички мигранти, заловени в открито море. Не е ясно дали нови селективни връщания, както предлага Салвини, биха били законни и практически осъществими. След като оглави партията през 2013 г., 44-годишният политик, който е роден в Милано, я трансформира: първоначално съществувала като сепаратистко движение за отделяне на богатата Северна Италия, \"Лигата\" премахна думата \"Северна\" от името си, за да придобие популярност на национално равнище. Салвини възприе националистически, евроскептични и антиглобалистки позиции и посочва американския президент Доналд Тръмп, унгарския премиер Виктор Орбан, руския президент Владимир Путин и водача на френската крайна десница Марин льо Пен като примери за подражание. Той изразява желание да стане премиер, но среща съпротива от Берлускони, който в предизборната кампания представя себе си като проевропейски дълголетен държавник. Техният сложен предизборен съюз се крепи на неофициално споразумение, че ако иска да стане министър-председател, Салвини трябва да спечели повече гласове от Берлускони. Според заключителните социологически проучвания, които бяха публикувани в петък (в Италия е забранено да се публикуват социологически изследвания в последните две седмици от предизборната кампания), консервативният блок се движи около 37 процента - от тях 16.7 процента за партията на Берлускони \"Напред, Италия\" и 13.7 на сто за \"Лигата\". Салвини се надява насроченият за събота митинг в центъра на Милано, който ще бъде под наслов да даде решителен тласък на шансовете му за изборите. Той обещава това да е най-голямата предизборна проява досега през кампанията, която партиите не водят особено шумно. Анализатори често цитират алтернативен сценарий, че \"Лигата\" ще избяга от Берлускони, за да подкрепи правителство на извънсистемната партия  \"Движение 5 звезди\" , която според социологическите проучвания има подкрепа от около 30 процента, но не разполага с никакви ясни съюзници. Салвини обаче изключва такъв вариант. \"Няма условия да говорим за коалиция\", каза той. Според Салвини причината е, че \"Движение 5 звезди\" \"е способно единствено да използва общото нeудовлетворение на италианците от политиката, а същевременно жонглира с темите за Европа и имиграцията \"от страх да не загуби гласове\"./БТА", "date": "2018.02.22", "title": "Матео Салвини - италианският политик с мисия да изгони нелегалните мигранти"}
{"url": "https://www.dnevnik.bg/sviat/2018/02/22/3134411_ska_keler_mnogo_bulgari_mi_se_izviniha_lichno/", "text": "- Не, българското правителство не ми е поднасяло извинения. Много българи обаче ми се извиниха лично. Те самите са потресени от езика и съдържанието на изказването на вицепремиера. Благодарна съм на българите, които ме подкрепят и които се обърнаха лично към мен. - Агресивният тон на Валери Симеонов, който е недостоен за един вицепремиер, показва много ясно колко са опънати нервите. А това, че само часове след декларацията  българското правителство публикува своя позиция , показва, че премиерът следи зорко реакциите при подобни атаки. Той знае, че особено по време на своето европредседателство българското правителство е под силно наблюдение. Аз лично се концентрирам най-вече над това да подкрепям гражданите при техните протести в защита на правовата държава. - Тези изказвания много ме изненадаха. Той обижда и българските природозащитници, и българите, които застават срещу комерсиалната експлоатация на Национален парк \"Пирин\", след като вижда някаква връзка между тях и тероризма. Вместо да отправя абсурдни упреци, по-добре да се насочи към съдържателна дискусия. - Не, не съм. - Ще продължавам да се боря срещу подобно тесногръдие и агресия. - Във всеки случай българското правителство беше доста притеснено от изказванията на вицепремиера. В противен случай нямаше и да се дистанцира от тях. Българският премиер знае много добре, че неговият вице отиде твърде далеч, както и че много хора наблюдават внимателно стъпките, които София предприема по време на европредседателството. - Иска ми се кабинетът да оттегли плановете си за доизграждане на ски инфраструктурата в Национален парк \"Пирин\". Иска ми се да чуе притесненията на гражданите, свързани с изграждането на отсечка от магистрала в  Кресненското дефиле , и да ги вземе предвид. Иска ми се България да спазва собствените си закони и правните стандарти на ЕС, както и да положи повече усилия в борбата срещу корупцията. - Бих им казала, че всички българи са също и европейци и имат същите права, както и всички останали в целия ЕС. И, повярвайте ми, аз отправям критики и към германското правителство. - За мен е важно в ЕС да няма двойни стандарти. Всички трябва да имат правото да изказват свободно мнението си, да критикуват правителството и да разкриват онова, което не върви както трябва. Това важи както за България, така и за Германия и за всички други страни - членки на ЕС.", "date": "2018.02.22", "title": "Ска Келер: Много българи ми се извиниха лично"}
{"url": "https://www.dnevnik.bg/sviat/2018/02/22/3134599_holandskiiat_parlament_obiavi_za_genocid_gibelta_na/", "text": "С подкрепата на всички големи партии в Холандия парламентът одобри в сряда решение, с което признава за геноцид гибелта на близо 1.5 милиона арменци в Османската империя през 1915 г., съобщи \"Ройтерс\". Външното министерство в Анкара осъди решението и напомни, че то не е правно обръзващо или валидно, както и че холандското правителство е заявявал, че то няма да стане официална поитика на Холандия. Десетина страни от ЕС вече са приемали подобни резолюции за събитията, които според Турция не са геноцид и организирана от властите кампания, а са резултат от въоръжени сблъсъци при разпадането на империята в разгара на Първата световна война. Вотът допълнително ще обтегне и без това силно охладнелите отношения между Анкара и Хага. Напрежението започна да се покачва, след като Холандия не позволи през 2017 г. на турски министър да агитира на нейна територия преди референдума за даване на засилени правомощия на президента Реджеп Тайип Ердоган. В събота холандският шарже д'афер бе извикан в турското министерство на външните работи, за да му бъде изказано недоволство от двата законопроекта за арменски геноцид, внесени в парламента. И двата са внесени от консервативната Партия на христианския съюз, като вторият, който тепърва ще бъде обсъждан, призовава холандските официални лица да участват в отбелязване на геноцид срещу арменците всяка година на 24 април. \"Политизирането на събитията от 1915 г. чрез изваждането им от историческия контекст е неприемливо. Позицията и очакванията ни по този въпрос, който е индикатор дали Холандия има воля да нормализира отношенията си с нашата страна, бяха изразени пред холандския шарже д'афер\", съобщи говорителят на министерството Хами Аксьой. Преговорите за двустранните отношения спряха и на 5 февруари Холандия официално отзова посланика си в Турция.", "date": "2018.02.22", "title": "Холандският парламент обяви за геноцид гибелта на арменци в Османската империя"}
{"url": "https://www.dnevnik.bg/zelen/2018/02/22/3134600_otlaga_se_stroitelstvoto_na_liftove_bez_smiana_na/", "text": "Отлага се строителството на лифтове без смяна на предназначението на земята, след като \"Обединени патриоти\" са оттеглили промените в Закона за горите, които даваха възможност за построяването на лифтове и ски писти, без да се сменя предназначението на земята. Това е станало по време на заседанието на правната комисия в сряда, в чийто дневен ред беше разглеждането на законопроекта на първо четене, съобщава  \"Капитал\" . Поправките  бяха внесени  от група народни представители от \"Обединени патриоти\" и председателя на правната комисия от ГЕРБ Данаил Кирилов в началото на февруари. На заседанието вчера Християн Митев от \"Обединени патриоти\" е посочил като причина за оттеглянето на законопроекта факта, че той все още не е разглеждан от водещата комисия по земеделие. Пред  \"Капитал\"  Митев уточнява, че законопроектът не е оттеглен, а само отложен. И понеже промените в Закона за горите са дискусионни, е необходимо те да минат първо през обществено обсъждане, са сметнали \"Обединени патриоти\". Неофициално обаче от ГЕРБ посочват като причина за оттеглянето отказа на формацията на Бойко Борисов да подкрепи предложените от коалиционния им партньор промени, отбелязва \"Капитал\". Това се разбрало по време на съвместното заседание между ръководствата на парламентарните групи на ГЕРБ и \"Обединени патриоти\" за обсъждане на законодателната програма на мнозинството, което се провежда всеки вторник. На него председателят на групата на ГЕРБ Цветан Цветанов уведомил партньорите си, че ГЕРБ няма да подкрепи поправките. Предложенията за промени в Закона за горите  предвиждаха да се учредява право на строеж в горските територии без промяна на предназначението на земите, когато се отнася за \"ски писти, станции и стълбове на лифтове и влекове, включително за нуждите на основен ремонт и реконструкция на съществуващите такива\". Сега такова право на строеж  без промяна на предназначението  може да има само за станции и стълбове на лифтове и влекове, които вече съществуват и които попадат в категорията на т.нар. търпими строежи по Закона за устройството на територията, включително за нуждите на основен ремонт, реконструкция, подмяна и/или модернизация. За всички останали случаи промяната на предназначението е задължителна. Идеята за корекции в Закона за горите, които да улеснят изграждането на ски съоръжения, бе лансирана още преди няколко месеца от вицепремиера Валери Симеонов, който в различни интервюта твърдеше, че те биха довели както до по-бързо придвижване на проекти, така и до спестяване на милиони левове административни такси на инвеститорите. Конкретните мотиви на вносителите на поправките пък бяха, че това е \"в отговор на необходимостта от неотложни законодателни мерки за създаване на адекватни и равни условия за развитие на планинския и ски туризъм в зимните курорти на страната\". Против поправките  се обявиха природозащитниците . \"Управляващите прокарват промени в Закона за горите, които ще улеснят изсичането и застрояването им, но те ще продължат да се водят гори - на хартия\", заявиха от коалиция \"За да остане природа в България\" по повод внесените промени. Те припомниха, че същите поправки бяха отхвърлени през 2012 г. след протести няколко вечери поред на Орлов мост и вето на президента.", "date": "2018.02.22", "title": "Отлага се строителството на лифтове без смяна на предназначението на земята"}
{"url": "https://www.dnevnik.bg/biznes/2018/02/22/3134610_mvf_dve_bulgarski_banki_se_nujdaiat_ot_po-dobra/", "text": "\"Банковата система е стабилна, но необслужваните кредити остават доста над средното за ЕС ниво и две банки, идентифицирани от анализа на качеството на активите и стрес тест, все още изискват по-големи капиталови буфери.\" Това се казва в  съобщението  от четвъртък за обсъждането на ситуацията в България от Изпълнителния съвет на Международния валутен фонд. В текста се говори на още едно място за това, че \"сериозни нови инвестиции трябва бързо да бъдат финализирани за две банки, идентифицирани като нуждаещи се от по-големи капиталови буфери, докато отговарят на регулаторните капиталови изисквания\". Имена на български банки не се споменават в съобщението за това какво са обсъждали в борда на МВФ. Процедурата е обичайна и вкюлчва двустранни разговори със страна член на фонда, посещение на мисия, събиране на икономическа и финансова информация и обсъждане с официални лица на националната икономика и политики. При завръщането на мисията в централата във Вашингтон се подготвя доклад, на базата на който се е провела и дискусията в борда от 14 февруари, за която се говори в съобщението. \"Директорите препоръчаха да се засили финансовият надзор\", допълват от МВФ, като приветстват прилагането на препоръките по Програмата за оценка на финансовия сектор (FSAP) и въвеждането на други нови мерки за управление на кризи. След това обаче изрично се посочва, че МВФ \"окуражава\" властите \"да приключат работата по въпроси като рисковете от концентрация и свързани страни, както и да въведат цялостна стратегия за намаляване на необслужваните кредити\". Ето още няколко от заключенията на Изпълнителния съвет: - българската икономика се представя добре, ръстът се увеличава и през 2017 и 2018 година ще достигне 3.8% от БВП - ръстът ще е около 2.75% в средносрочен план заради неблагоприятната демографска картина и ограниченията в капацитета. - инфлационният натиск нараства и прогнозата за 2018 г. е за 2.1% потребителска инфлация - безработицата от 5.8% е на най-ниското ниво от глобалната криза насам - приходите в бюджета ще се увеличат от 34% (прогнозна оценка за 2017 г.) на 34.9% от БВП за 2018 г., докато при разходите ръстът ще е доста по-отчетлив - от 33.2% на 35.8% - основното предизвикателство е да се превърне новото възстановяване в устойчив и включващ растеж и конвергенция с другите страни от ЕС - ключът за повишаване на потенциала за растеж и сдържане на фискалните рискове е напредъкът в реформите за управление и подобряване на ефективността на публичните институции на всички равнища. \"Директорите изтъкват, че за увеличаване на производителността и конкурентоспособността и устойчивото включване (на гражданите) са изключително важни структурните реформи за подобряване качеството на образованието и здравеопазването, подобряването на надзора и резултатите на държавните компании, както и подсилването на управлението.\"", "date": "2018.02.22", "title": "МВФ: Две български банки се нуждаят от по-добра защита от проблемни кредити"}
{"url": "https://www.dnevnik.bg/sport/2018/02/22/3134612_petima_bulgari_shte_uchastvat_v_svetovnoto_po_leka/", "text": "Петима българи ще участват в световното първенство по лека атлетика в зала. Шампионатът ще се проведе от 1 до 4 март в Бирмингам, а в него ще се включат гюлетласкачката Радослава Мавродиева и скачачите Мирела Демирева, Тихомир Иванов, Габриела Петрова и Момчил Караилиев. Мавродиева и Караилиев са единствените българи, които покриха норматив за участие в Бирмингам. 30-годишната гюлетласкачка се класира шеста на предишното световно в зала - в Портланд през 2016 г. Мавродиева се представя значително по-добре на закрито, отколкото в големите първенства на открито. Най-големите й успехи са два медала от европейски шампионат в зала - сребро в Белград миналата година и бронз в Прага през 2015 г. Kaраилиев ще участва в световно първенство на закрито за пръв път от 2010 г. в Доха, когато се класира 13-и. 35-годишният състезател по троен скок има девето място на планетарния шампионат в зала в Москва през 2006 г., което е личният му рекорд. Олимпийската вицешампионка в скока на височина Мирела Демирева, нейният колега Тихомир Иванов и състезателката по троен скок Габриела Петрова не успяха да покрият нормативите за Бирмингам, но получиха специални покани от Международната федерация по лека атлетика (ИААФ). В същото време беше съобщението, че седем руски лекоатлети са получили разрешение да се състезават в Бирмингам. Те ще участват под неутрален флаг и химн, тъй като Русия е изключена от международната атлетика от 2015 г. Руснаците с покани за Бирмингам са световната шампионка в скока на височина от 2015 и 2017 г. Мария Ласитскене, световният вицешампион в същата дисциплина Данил Лисенко, състезателките по троен скок Виктория Прокопенко и Ана Крилова, състезателките в овчарския скок Анжелика Сидорова и Олга Мулина и гюлетласкачът Максим Афонин.", "date": "2018.02.22", "title": "Петима българи ще участват в световното по лека атлетика в зала, седем руснаци бяха поканени"}
{"url": "https://www.dnevnik.bg/biznes/2018/02/22/3134617_turistite_ot_sasht_sa_narasnali_s_blizo_10_na_sto_prez/", "text": "Туристите от САЩ са нараснали с близо 10 на сто през миналата година, достигайки повече от 87 хил. Страната се нарежда сред водещите пазари за входящ туризъм за България, като за 2017 г. е на 20-а позиция. Това информира министърът на туризма Николина Ангелкова на среща с Андрю Форбс, законодателен директор към Сената на САЩ, съобщиха от пресцентъра на министерството на туризма. Двамата разговаряха във Вашингтон, където Ангелкова е на двудневно работно посещение. \"САЩ е стратегически партньор за България, туристите оттам са изключително важни за страната ни и ще продължим да работим активно за рекламата в Америка\", подчерта Ангелкова. За първи път миналата година през септември и октомври България бе популяризирана с билбордове и дигитални екрани на обществени места. На срещата Ангелкова представи последните резултати за туризма в България. Тя го уведоми, че през 2017 г. чуждестранните туристи са повече от 8.882 млн. и са се увеличили със 7.6%, а приходите в сектора са близо 6.9 млрд. лв. с ръст от 9.3 на сто.", "date": "2018.02.22", "title": "Туристите от САЩ са нараснали с близо 10 на сто през миналата година, каза Ангелкова"}
{"url": "https://www.dnevnik.bg/photos/2018/02/22/3134456_fotogaleriia_svetovnite_snimki_na_denia_-_21_fevruari/", "text": "Новият   за сезон 2018 във Формула 1, който беше представен днес.", "date": "2018.02.22", "title": "Фотогалерия: Световните снимки на деня - 21 февруари 2018 г."}
{"url": "https://www.dnevnik.bg/sport/2018/02/22/3134619_astana_se_sboguva_s_liga_evropa_sled_zrelishtno_33_v/", "text": "Воденият от Станимир Стоилов \"Астана\" приключи достойно историческото си участие в Лига Европа. Шампионът на Казахстан навакса два гола пасив и стигна до равенство 3:3 при гостуването на \"Спортинг\" (Лисабон). Португалският първенец продължава към осминафиналите след победата с 3:1 в първата среща. Бас Дост даде аванс на домакините още в третата минута след асистенция на Брайън Руис. \"Астана\" успя да изравни осем минути пред края на полувремето чрез Марин Томасов. С два гола на Бруно Фернандес между 53-ата и 63-ата минута \"Спортинг\" взе комфортен аванс от 3:1. \"Астана\" обаче намери сили да се пребори за позитивен резултат в последния си европейски мач за сезона. Патрик Твумаси намали в 80-ата минута, а Дмитрий Шомко направи 3:3 в добавеното време. Според медиите в Казахстан има голяма вероятност това да е последният двубой на Станимир Стоилов като треньор на \"Астана\". \"Спутник\" твърди, че българският специалист е твърдо решен да потърси ново предизвикателство. Преди мача със \"Спортинг\" не даде конкретен отговор за бъдещето си. \"Всичко може да се случи. Не изключвам никаква възможност. Сега не искам да говоря на тази тема. Най-важното е, че в момента съм треньор на този отбор. Ще говорим за бъдещето ми, като се върнем в Астана\", каза Стоилов на пресконференция. Под негово ръководство \"Астана\" пренаписа историята на казахстанския футбол. Българинът изведе отбор до четири титли за четири години и до още два трофея - Купата и Суперкупата на Казахстан. Освен това тимът от Астана записа историческо участие в групите на Шампионската лига, където постигна четири равенства в шестте си мача с \"Атлетико\" (Мадрид), \"Бенфика\" и \"Галатасарай\". През този сезон \"Астана\" стана първият отбор от Казахстан, който участва в евротурнирите напролет. Освен \"Спортинг\" още осем отбора си осигуриха място в осминафиналите на Лига Европа след ранните двубои. В най-интригуващия сблъсък \"Наполи\" помечта за подвиг срещу \"Лайпциг\", но отпадна от турнира. Италианците спечелиха реванша в Германия с 2:0, но загубата с 1:3 в първата среща ги остави зад борба заради по-малко попадения на чужд терен. Друг отбор от Серия А - \"Лацио\", намери място в следващата фаза след разгромна победа с 5:1 срещу ФКСБ в Рим и общ резултат 5:2. За осминафиналите се класираха и два отбора от Русия - \"Локомотив\" (Москва) и \"Зенит\" (Санкт Петербург). Един от големите фаворити за трофея - \"Атлетико\" (Мадрид), постигна рутинна победа с 1:0 срещу \"Копенхаген\". \"Дюшекчиите\" си осигуриха крайния успех в сблъсъка още след първия мач в Дания, когато се наложиха с 4:1. Резултатите от ранните мачове  - \"Ница\" 1:0 (4:2 общ резултат)  - \"Копенхаген\" 1:0 (5:1)  - АЕК (Атина) 0:0 (1:1)  - ФКСБ 5:1 (5:2)  - \"Наполи\" 0:2 (3:3)  - \"Астана\" 3:3 (6:4)  - \"Партинза\" 2:0 (3:1) \"Виляреал\" -   0:1 (1:4)  - \"Селтик\" 3:0 (3:1)", "date": "2018.02.22", "title": "\"Астана\" се сбогува с Лига Европа след зрелищно 3:3 в Лисабон"}
{"url": "https://www.dnevnik.bg/biznes/2018/02/22/3134625_tazi_godina_shte_zapochne_nova_durjavna_pomosht_za/", "text": "Тази година министерството на земеделието планира да започне да се прилага нова държавна помощ, с акцент към биологичното земеделие. Това обяви заместник-министърът на земеделието, храните и горите Цветан Димитров по време на среща със земеделски производители в Сливен, съобщиха от пресцентъра на министерството. \"С около 2500-3000 тона биологичен пчелен мед, България може да се конкурира на международния пазар\", каза той. Димитров съобщи още, че от 27 до 29 април в Сливен ще се проведе Националната животновъдна изложба, както и научно-техническа конференция. Между 10 и 12 държави вече са заявили участие в нея. Цветан Димитров напомни, че тази седмица стопаните, които са имали някакви грешки при заявленията за държавната помощ за акциза, могат да ги отстранят в общинските служби по земеделие. В момента се приемат документи и за Националната програма за за контрол на вредителите по трайните насаждения.", "date": "2018.02.22", "title": "Тази година ще започне нова държавна помощ за биологично земеделие"}
{"url": "https://www.dnevnik.bg/sport/2018/02/22/3133868_bulgarite_v_pyongchang_dnes_skiorite_albert_popov_i/", "text": "Двама  български скиори  ще се състезават днес в зимните олимпийски игри в Пьонгчанг. Алберт Попов и Камен Златков ще се впуснат в слалома. По обед предстои щафетата за жени в биатлона. България е в състав Емилия Йорданова, Даниела Кадева, Стефани Попова и Десислава Стоянова, като стартът е в 13.15 ч. Първият манш на слалома е в 03.00 часа българско време, а вторият - в 6.30 часа. Златков ще стартира 39-и, а Попов е с 47-и номер от общо 108 участници. Попов  направи силно състезание в гигантския слалом, където завърши 28-и . Той остана на 5,56 сек от победителя Марсел Хиршер. Златков беше 59-и след първия манш, но във втория не успя да финишира. След 28-ото си място  Попов получи похвали от министъра на спорта Красен Кралев  и генералния секретар на БОК Белчо Горанов. \"Представянето ни досега на олимпиадата е много добро. Видяхте какво направи Сани Жекова, Владимир Зографски се класира сред най-добрите 15 в световния елит на ски скока, а Алберт Попов влезе в топ 30 на гигантския слалом, където конкуренцията е огромна. Това са добри новини за българския спорт\", заяви Кралев. \"Приятни емоции ни доставиха Владимир Зографски и Алберт Попов – това са млади състезатели, а вече са в световния елит\", каза Горанов. Няколко дни преди откриването на игрите в Пьонгчанг  Попов натрупа увереност, като спечели бронз в гигантския слалом от световното за младежи .", "date": "2018.02.22", "title": "Българите в Пьонгчанг днес: скиорите Алберт Попов и Камен Златков се впускат в слалома"}
{"url": "https://www.dnevnik.bg/bulgaria/2018/02/22/3133892_zemetresenie_ot_nad_4_po_rihter_e_bilo_registrirano/", "text": "Земетресение с магнитуд от 4.7 по Рихтер е регистрирано към 01:42 ч. на 2 км североизточно от Асеновград и 18 км югоизточно от Пловдив, показват данните на от  сайта  на Европейския сеизмологичен център. По-късно степента на труса бе ревизирана на 4.8 по Рихтер. Дълбочината на земетресението е била на десет километра. Няма данни за пострадали и нанесени щети. Според сайта на сеизмологичния център към БАН трусът е бил с магнитуд 4.6 по Рихтер. Земетресението е било усетено в Пловдив и в София, съобщиха читатели за \"Дневник\". То е било последвано от над 20 вторични труса, коментира пред \"Фокус\" дежурният сеизмолог в Националния институт по геофизика, геодезия и география към БАН Мария Филипова.", "date": "2018.02.22", "title": "Земетресение от над 4 по Рихтер е било регистрирано край Aсеновград (допълнена)"}
{"url": "https://www.dnevnik.bg/sviat/2018/02/22/3133735_sud_v_laipcig_moje_da_zabrani_dnes_dizelovite_koli_v/", "text": "Федерален административен съд в Лайпциг трябва да реши в четвъртък дали може да се забрани допускането на автомобили с дизелови двигатели в централните части на града. Това съвпада с разпространяването на социологическо допитване на YouGov, което показа, че германците са дълбоко разделени (43% срещу 43%) по темата, а цели 87% имат много малко доверие или изобщо не вярват в способността на производителите да подобрят в следващите 3 години ситуацията чрез повече автомобили с ниски емисии. Досега в два други германски града - Щутгарт и Дюселдорф, съдът взе разнопосочни решения. В първия град затварянето на центъра бе оценено като \"най-ефективния метод\" за защита здравето на жителите, но във втория съдът препоръча да се направи \"сериозно проучване\" за ефекта от подобна забрана. Проучването на YouGov от 16-19 февруари, възложено от агенция ДПА, разкрива, че 43% от анкетираните подкрепят в една или друга степен затварянето на градските центрове за дизели. Но точно същият дял са и хората, според които идеята не е добра. Според 70% бизнесът не е сторил достатъчно за намаляване на вредните емисии и едва 15% оценяват като задоволителни досегашните мерки. Темата, изглежда, не тревожи особено германците - 64% са отговорили, че не се притесняват лично да пострадат от автомобилните газове, докато 29% са загрижени или много разтревожени. Същото потвърждава отговорът на въпроса дали са се интересували да си купят електромобил - 60% казват, че и през ум не им е минавало, 34% отговарят, че са се интересували от такава възможност. От втората група едва 6% реално са отишли до търговец на електромобили, за да получат информация. Запитани какви стимули биха накарали да променят позицията си, над една трета посочват нуждата от повече зарядни колонки, 30% искат повече данъчни облекчения и 27% предпочитат да получат отстъпка при покупката.", "date": "2018.02.22", "title": "Съд в Лайпциг може да забрани днес дизеловите коли в центъра"}
{"url": "https://www.dnevnik.bg/zelen/2018/02/22/3133748_i_tozi_chetvurtuk_shte_ima_protest_za_opazvaneto_na/", "text": "И този четвъртък граждани в 11 български града в страната и в чужбина ще излязат да протестират за десети път в защита на Пирин, както и срещу готвените промени в Закона за горите, които ще улеснят урбанизирането им. Протестът в София  този път започва в 18,30 ч., а сборният пункт е пред сградата на Народното събрание.  Като причини за гражданското недоволство организаторите сочат решението на Министерския съвет, което отваря възможност за строителство в 48% от територията на Национален парк \"Пирин\", както и придвижвано от управляващите законодателство за нови сечи за строителство в горите и за застрояване на земеделските земи в планинските райони и по Черноморието. Исканията на организаторите от коалицията \"За да остане природа в България\" са за оттегляне на решението на кабинета, което дава възможност за строителство в 48% от Национален парк \"Пирин\"; оставка на Нено Димов като министър на околната среда, предложил това решение; обявяване на реалния собственик на концесионера \"Юлен\" АД и одит на концесията от международен одитор и с участие на гражданското общество.  Гражданските организации настояват вече и за оставка на Валери Симеонов като вицепремиер заради прокарване на правителствена политика срещу гражданското общество и природата и публичните призиви за насилие и дискриминация; отхвърляне на внесените поправки в Закона за горите (същите като през 2012 г.), разрешаващи сечта и бетонирането в горите; отделяне на контролния орган (Изпълнителна агенция по горите) от Министерството на земеделието и храните и забрана на износа на обла дървесина от държавните гори. Протестиращите искат отхвърляне на промените в Закона за опазване на земеделските земи, които улесняват урбанизацията им, както и разследване на заменките по Черноморието.", "date": "2018.02.22", "title": "И този четвъртък ще има протест за опазването на Пирин"}
{"url": "https://www.dnevnik.bg/sport/2018/02/22/3133864_ludogorec_shte_tursi_sreshtu_milan_dostoino_slizane_ot/", "text": "Лудогорец\" излиза срещу \"Милан\" с мисълта да слезе с достойнство от европейската сцена през настоящия сезон. Шампионите гостуват на \"Сан Сиро\" в реванш от 1/16-финалите в Лига Европа. Преди седмица  отборът от Разград загуби с 0:3 у дома . Тази вечер в 22.05 ч. българският първенец ще се постарае да се представи на ниво, преди да насочи вниманието си изцяло към шампионата. В Милано \"Лудогорец\" ще изиграе 60-ия си мач в евротурнирите. До момента отборът има 21 победи, 18 равенства и 21 загуби при голова разлика 80:77. От тези срещи 21 са в в Лига Европа, където тимът има положителен баланс - девет победи, седем равенства и пет поражения при голова разлика 25:19. \"Милан\", който мина през големи колебания, влезе в добра серия и е без загуба в последните си десет мача във всички турнири. Треньорът на \"Лудогорец\"  Димитър Димитров-Херо даде да се разбере, че не си прави илюзии за исторически подвиг  и отстраняване на \"росонерите\". \"Не мога да гадая дали ще има подценяване. Длъжни сме да подходим максимално отговорно, защитавайки честта на български футбол, не само тази на \"Лудогорец\". Ще е смехотворно, ако кажа, че се надявам да отстраним \"Милан\". Ще търся добра игра. Ако имаме шанса да спечелим нещо, ще бъда максимално доволен\", каза той. \"Колкото и да са нулеви шансовете ни за класиране, аз приемам професионално предизвикателството с \"Милан\". Искам да играем добре и най-важното да е качествена играта. Иска ми се повече късметът да е на наша страна, а не както беше в Разград.\" Колегата му  Дженаро Гатузо отново каза добри думи за \"Лудогорец\" . \"Не бива да подценяваме мача и да си играем с огъня. Футболистите на \"Лудогорец\" са много опасни, бързи са в нападение и могат да ни създадат проблеми\", посочи той. Треньорът на \"Милан\" ще направи промени в състава, но обясни, че те не са заради резултата от първия мач, а заради това, че отборът му играе в три турнира. \"Не деля отбора на титуляри и резерви. Просто някои са изморени и имат нужда от почивка. Кутроне обаче е само на 20 години, а не на 32, възстановява се бързо и не усеща умора\", каза Гатузо.", "date": "2018.02.22", "title": "\"Лудогорец\" ще търси срещу \"Милан\" достойно слизане от европейската сцена"}
{"url": "https://www.dnevnik.bg/evropa/2018/02/22/3133363_moje_li_brekzit_da_se_okaje_vreden_za_zdraveto/", "text": "Приемете го като предупреждение от Швейцария. Битките на алпийската страна с Европейския съюз за спешните известия в случай на опасни болести са пример за това, което може да се случи след Брекзит, пише \"Политико\". В най-лошия сценарий Великобритания няма да получава официална актуална информация от Испания за човек, диагностициран с ебола. Или пък Франция ще се сблъска със стена от мълчание във Великобритания по повод последните новини за бактерии, резистентни на антибиотици. Именно опитът на Швейцария е причина за известна тревога. По-рано този месец външното министерство на страната каза, че намиращите се в застой разговори на Берн за интегриране в европейския единен пазар означават, че двустранните споразумения с ЕС за системите за ранно оповестяване по отношение на общественото здраве са все още замразени. Така че в момента швейцарските здравни власти трябва да разбират за разпространението на заразни болести по неофициален начин от контакти в ЕС. Това, което може да разтревожи Великобритания, е, че швейцарските преговори с ЕС са затруднени от същия сорт въпроси,  които са поставени на карта в преговорите за Брекзит  – юрисдикцията на Съда на ЕС и свободата на движение. Пол Косфорд, директор по защитата на общественото здраве в правителствената агенция Public Health England, подчерта, че Великобритания е световен лидер в справянето с трансгранични заплахи, и изтъкна значението на комуникацията. \"Възползваме се от редица международни механизми за споделяне на информация в областта на здравната безопасност, включително и с ЕС, и вярвам, че е в интерес на всички да продължим да си сътрудничим тясно в бъдеще\", каза той. Като член на ЕС Великобритания участва в Системата за ранно предупреждение и реагиране при заразни болести на ЕС (EWRS). Този инструмент следи заплахите за общественото здраве в съюза, които биха могли да се разпрострат отвъд границите. Обединеното кралство е част и от Системата за бързо предупреждение за храни и фуражи (RASFF), която изпраща предупреждения 24 часа в денонощието седем дни в седмицата за потенциални заплахи в доставките на храни. Великобритания е член също на Комисията по здравна безопасност, която под надзора на Европейската комисия координира отговорите на трансграничните заплахи за здравето. Европейският център за профилактика и контрол върху заболяванията (ECDC) управлява Европейската система за надзор (TESSy), на която държавите предоставят данни за 52 заразни болести и други здравни въпроси, които тя събира, анализира и разпространява. Председателят на ECDC Андреа Амон заяви наскоро пред \"Политико\", че не знае какво ще се случи отсега нататък. Тя обясни, че ECDC работи усилено с Public Health England, но ще трябва да се съобрази с решението, което ЕС и Великобритания ще вземат в преговорите. \"Разбира се, от гледна точка на общественото здраве ние трябва да намерим начин да работим със страните извън ЕС\", каза Амон, като подчерта, че при заразните болести \"всичко от която и да било част по света може да пристигне в ЕС за 24 часа. А със съседна страна дори още по-бързо.\" Говорител на Еврокомисията уточни, че Великобритания ще участва в системите за ранно предупреждение на ЕС, докато напусне, но призна, че ситуацията за след март 2019 г. не е ясна. Ако двете страни успеят да договорят  преходен период , се очаква Великобритания да остане член на RASFF, каза източник от комисията. Говорител на ECDC коментира: \"На този етап не може да се изключи, че резултатът от преговорите може да има последици за работата ни в британските институции за обществено здраве.\"", "date": "2018.02.22", "title": "Може ли Брекзит да се окаже вреден за здравето"}
{"url": "https://www.dnevnik.bg/sviat/2018/02/22/3133609_grafika_na_denia_ikonomikata_na_italiia_dni_predi/", "text": "На 4 март Италия ще се изправи пред избори, на които всичко може да се случи, но явен победител няма да има - поне според мнозинството анализатори. Основните тенденции са отслабването на управляващата  Демократическа партия , завръщането на  Силвио Берлускони  и доминиращата тема против имиграцията. Политическите съперници настояват, че няма да сключват сделки за сформиране на правителство, в случай че нито една партия не получи абсолютно мнозинство в парламента, което е най-вероятният резултат според социологическите проучвания. Повече от 50 милиона италианци, включително тези, които живеят в чужбина, ще бъдат поканени да дадат гласа си, като тестват за пръв път новия избирателен закон, в който има смесица между пропорционални и мажоритарни елементи.", "date": "2018.02.22", "title": "Графика на деня: Икономиката на Италия дни преди изборите"}
{"url": "https://www.dnevnik.bg/sviat/2018/02/22/3133816_armiiata_na_irakski_kjurdistan_ostana_bez_zaplati_ot/", "text": "Администрацията на американския президент Доналд Тръмп не предвижда заплати за кюрдските бойци пешмерга - на практика въоръжените сили на Иракски Кюрдистан - макар Пентагонът още да не се отказва да ги обучава. Това съобщиха електронното издание \"Ал монитор\" и кюрдското Rudaw. В  проектобюджета  на Пентагона за сегашната фискална година (която приключва на 30 септември) бяха поискани 365 млн. долара за пешмерга. След като меморандум, подписан с иракските власти, изтече миналия септември обаче, тези разходи отпаднаха. Причина стана и  засиленият контрол над финансови и военни ресурси , стигащи в Иракски Кюрдистан, от федералното правителство заради референдума за независимост. През октомври иракският премиер Хайдер ал Абади предложи да плаща заплати на пешмергите от централния бюджет, но според доклад на американските власти, публикуван този месец, това така и не се е случило. Говорител на Пентагона казва за \"Ал монитор\", че сегашните разчети, които трябва да бъдат гласувани за фискалната 2019 г., са на обща стойност 716 млрд. долара. В новото предложение са заделени 850 млн. за обучаване и въоръжаване на всички иракски сили - фокусът обаче е върху подкрепата за федералните въоръжени сили и полиция в Ирак. Пешмергите, с численост около 150 000 души, на теория биха могли да получат част от тази сума, ако кандитатстват за сума в размер до 290 млн., обяснява Rudaw. Същевременно решението на САЩ да няма отделно \"перо\" за тях бележи промяна в политиката на Вашингтон към Иракски Кюрдистан, маргинализиран от Багдад след оспорвания референдум за независимост през септември. Оттогава силите на Ербил настояват и че иракските федерални власти спират значителна част от оръжейните доставки от САЩ, предназначени за тях. За предходната година Регионалното правителство на Кюрдистан е получило 415 млн долара, основно за заплати на бойците. Пешмергите, от които близо една шеста са обучени от САЩ от началото на мисията срещу \"Ислямска държава\" през 2014 г., бяха  важна част от антиджихадистката коалиция , създадена, след като групировката завзе обширни територии в Ирак през същата година. Багдад обяви освобождението на страната от \"Ислямска държава\" миналата есен, но според САЩ е необходимо федералните армия и полиция да бъдат подкрепяни, за да са готови за трансформацията на групата и за \"асиметрична\" война с нея. По-рано този месец Германия обяви, че  също променя формата на отношенията си  с Иракски Кюрдистан и ще разшири военното си присъствие на юг от него, за да обхване цялата иракска територия и да търси \"баланс\" между Багдад и Ербил.", "date": "2018.02.22", "title": "\"Армията\" на Иракски Кюрдистан остана без заплати от Пентагона"}
{"url": "https://www.dnevnik.bg/sport/2018/02/22/3133939_dramatichen_razvoi_i_krah_za_hirsher_donesoha_zlato_za/", "text": "Шведът Андре Мирер спечели златния медал в слалома за мъже в алпийските ски. Той донесе втората олимпийска титла от Пьонгчанг за страната си в дисциплината, след като преди това  Фрида Хансдотер триумфира при жените . Състезанието беше вълнуващо, но се оказа разочароващо за Марсел Хиршер. Шесткратният шампион в Световната купа, спечелил златото в комбинацията и  гигантския слалом в Пьонгчанг , се надяваше на ново силно представяне, но пропусна врата още в началото на първия манш и отпадна. Двамата българи Алберт Попов и Камен Златков също отпаднаха в първия манш. Мирер беше втори след първата част от състезанието, като изоставаше с 0,21 сек от Хенрик Кристоферсен. Норвежецът обаче нямаше късмет и отпадна във втория манш. Мирер даде осми резултат в него и приключи с общо време 1:38,99 сек, което го прати на върха. Сребърния медал заслужи швейцарецът Рамон Ценхаузерн, който беше девети след първия манш. Със забележително представяне австриецът Михаел Мат също се качи на подиума. Той беше 12-и след първата част, но беше най-бърз от всички във втората и това му донесе бронза.", "date": "2018.02.22", "title": "Драматичен развой и крах за Хиршер донесоха злато за Швеция и в мъжкия слалом в Пьонгчанг"}
{"url": "https://www.dnevnik.bg/sviat/2018/02/22/3133941_prezidentut_na_venecuela_obiavi_predsrochni/", "text": "Президентът на Венецуела Николас Мадуро обяви предсрочни парламентарни избори, които да се проведат едновременно с  президентските през април , предаде БТА. Часове преди Мадуро да обяви решението си, обединената опозиция заяви, че ще бойкотира и двата вота.  Настоящият състав на Националното събрание е единственият орган на властта, който не е под контрола на Мадуро. Бойкотът означава, че на изборите на 22 април държавният глава едва ли ще срещне голяма съпротива въпреки масовото недоволство от инфлацията и недостига на стоки от първа необходимост и лекарства. Решението на опозицията за бойкот е било взето след неколкодневни преговори при закрити врати, предаде \"Асошиейтед прес\". ", "date": "2018.02.22", "title": "Президентът на Венецуела обяви предсрочни парламентарни избори"}
{"url": "https://www.dnevnik.bg/bulgaria/2018/02/22/3133942_niama_signali_za_postradali_ili_materialni_shteti_v/", "text": "В община Асеновград няма постъпили сигнали за пострадали или материални щети след земетресението от тази нощ.  Трусът с магнитуд от 4.7 по Рихтер  беше регистриран в 1.42 ч. на 2 км североизточно от града и на 18 км югоизточно от Пловдив. Близо 30 са вторичните трусове. Всички те са с магнитуд под 3 по Рихтер. Главният експерт в община Асеновград Димитър Анастасов заяви пред \"Фокус\", че обстановката е спокойна. Никой не е потърсил и помощ. \"Трусът беше много кратък, но много неприятен. Няма паника в момента, ако е имало, тя вече е поотшумяла. Хората са спокойни\", каза още Анастасов. В намиращото се близо до Асеновград село Садово земетресението също е усетено силно, но и там няма данни за нанесени щети.", "date": "2018.02.22", "title": "Няма сигнали за пострадали или материални щети в Асеновград след земетресението"}
{"url": "https://www.dnevnik.bg/evropa/2018/02/22/3133946_cheshkite_socialdemokrati_zapochnaha_pregovori_za/", "text": "Лявоцентристката Чешка социалдемократическа партия (ЧСДП) започна преговори за създаване на правителство с управляващата партия \"Действие на недоволните граждани 2011\" (АНО), за да се намери изход от ситуацията, която попречи на сформирането на правителство на мнозинството, предаде \"Ройтерс\", цитирана от БТА. АНО спечели изборите миналата година, но от декември насам управлява с правителство на малцинството. Миналия месец партията  не получи вот на доверие , както се изисква, за да поеме властта, и нейният лидер  Андрей Бабиш  се опитва да намери алтернативно решение. Основният проблем пред постигането на споразумение  е самият Бабиш , който е обвинен за източване на европейски субсидии преди едно десетилетие. Премиерът отрича обвиненията и отхвърля исканията на другите партии да се откаже от поста. Новият лидер на ЧСДП Ян Хамачек, който беше избран на партийния конгрес в неделя, заяви, че двете партии ще се фокусират първо върху програмата на евентуално коалиционно правителство. \"Можем да обсъдим сътрудничество на правителствено равнище, при условие че успеем да постигнем споразумение по програмата, а след това и по кадрови въпроси\", заяви той пред медиите след среща с Бабиш. ЧСДП иска да обсъди повишаване на данъците за финансовия и телекомуникационния сектор, по-прогресивен подоходен данък или начини за намаляване на прехвърлянето на средства от дивиденти от чешки клонове на фирми към фирмите майки в чужбина, добави Хамачек. Социалдемократите подчертават, че не биха подкрепили правителство, което не се придържа към прозападен курс или предприеме стъпки, заплашващи бъдещето на страната в НАТО и ЕС. Бабиш подкрепя тази позиция, но си запазва и възможността за сформиране на друго правителство на малцинството с подкрепата на Комунистическата партия на Чехия и Моравия и крайнодясната \"Свобода и пряка демокрация\", която иска референдум за напускане на ЕС.", "date": "2018.02.22", "title": "Чешките социалдемократи започнаха преговори за коалиция с партията на Бабиш"}
{"url": "https://www.dnevnik.bg/sviat/2018/02/22/3126642_bulgariia_e_svurzana_v_es_poveche_sus_strukturi_i/", "text": "За 10 години членство в Европейския съюз България се е сближила с останалите държави много повече със структурите и еврофондовете на съюза, отколкото с връзките между обикновените хора. Най-вече заради притока на милиарди евро за икономиката от стрктурни и кохезионни фондове страната се е изкачила от 16-о на 8-о място сред 28-те държави, докато по индивидуална свързаност се е преместила само с една позиция - от 21-о на 20-о място. В този смисъл личният опит на българите за връзки с другите европейци е сред най-ниските в ЕС и е подобен на този, който имат румънци и унгарци. Това е заключението на  обширно проучване  на  Йозеф Янинг  , директор на офиса на Европейския съвет за външна политика (ЕСВП) в Берлин. В него той установява, че връзките между европейските общества са все още силни и въпреки финансовата и бежанската криза изследванията показват, че Европейският съюз става по-силен, а не по-слаб Но Янинг отправя и предупреждение, че трябва да се подготвим за потенциално намаляващи нива на структурна свързаност на страните от Централна и Източна Европа, отчасти защото те просперират икономически, но и защото в новия бюджетен период на ЕС фондовете ще са по-малко или с по-малка роля, от което може да последва и промяна в нагласата на хората в тези страни, че евросредствата са им гарантирани. Под   авторът разбира предимно икономически и географски фактори: разполагаем доход, ниво на задлъжнялост на икономиката, дял на еврофондовете в икономиката, баланс между това колко внася и колко получава от бюджета на ЕС страната, има ли за съседи други страни членки и колко хора живеят в тези гранични райони.   той измерва чрез това какъв процент от населението е посещавало друга държава от ЕС, владеят ли езици, общуват ли с други европейци, явяват ли се на избори за Европейски парламент, колко са популистите, кандидатирали са на такива избори, имат ли доверие в ЕС и др. Благодарение на членовете от изток Като цяло последните резултати показват, че през последните 10 години отделни държави са станали по-изолирани, но общото равнище на сближаване (желанието на държавите и гражданите на ЕС да си сътрудничат) - \"лепилото\", което държи ЕС заедно - се е увеличило. Лекото увеличение на цялостното сближаване между 2007 и 2017 г. е отчасти продукт на бързата икономическа интеграция на по-новите страни членки в Централна и Източна Европа. Седем от деветте страни, които са увеличили структурното и индивидуалното си сближаване, се намират на изток. Полша и Унгария са извън водещата тенденция с намалено индивидуално сближаване, което е особено засегнато от намаляващия показател за ангажираност. Този показател отразява ефективността на евроскептичните и антиевропейските партии, както и избирателната активност на националните и европейските избори. Повечето държави - членки на ЕС, печелят от повишаването на индивидуалното сближаване; тяхното население се чувства все по-европейско по отношение на споделените езици, преживявания и нагласи. Изключенията от това правило са Гърция, Италия, Франция, Полша, Унгария и Испания. Най-голямо безпокойство е Италия, чийто комбиниран спад в структурното и индивидуалното сближаване (-1,7 пункта) е най-голям сред държавите ЕС. Тя се е превърнала от една от най-проевропейските държави в една от най-недоволните в Европа. С приближаването на изборите и с популистките партии, борещи се срещу Брюксел и Берлин, профилът на кохезията на Италия се приближава все повече до този на Обединеното кралство, което наскоро гласува да напусне съюза. Популистите няма да бъдат спрени с пари Изглежда, има ясна връзка между кризата с бежанците и бурята в подкрепа на популистките партии в цяла Европа, които играят със страховете около миграцията и нейното въздействие върху европейските общества. Ефектът от това е ясно видим в показателя за ангажираност в цяла Европа, но досега той имаше много малко въздействие върху цялостното сближаване на ЕС, измерено по индекса на ЕСВП. Авторът на проучването Йозеф Янинг каза: \"ЕС е много по-устойчив, отколкото таблоидните заглавия биха искали вие да мислите, а кризата с бежанците няма да доведе до рухването на Европейския съюз в скоро време. От резултатите обаче можем да видим, че кризите оказват влияние върху ангажираността на гражданите. Ако искаме да защитим и укрепим Европейския съюз, това е мястото, където трябва да се съсредоточим. Ако искаме хората да бъдат ангажирани и да подкрепят Европейския съюз,  , например чрез програми за обмен или премахването на таксите за роуминг.\" Но Янинг също така напомня, че предизвикателството към ЕС, което отправят популисти и националисти, трудно се контрира, защото не резултатите от европейските политики или опасенията от икономическо маргинализиране са основният движещ фактор за възхода им. \"Много по-силна роля играе говоренето за \"те и ние\", както и раздразнението и недоволството от някакви често въобръжаеми \"други\" - чужди правителства, бюрократи от международни структури или международни съдилища, взимащи решения за живота на гражданите. В този наратив основният проблем идва от наблягането на нуждата да се подсили националният суверенитет, за да се попречи \"те\" да взимат решения за \"нас\". Споровете за това дали правилно се разпределят ресурси може да бъдат уредени с пари, но тези за идентичността не могат. Политиките за идентичност, изглежда, не се влияят от аргументи за цената и ползата. Предупрежденията за икономически рискове не спират националистите и популистите от това да обърнат гръб на европейския проект - те вярват, че предимствата на националната автономност над международните правила, споделянето на ресурси и търговия един ден ще компенсират краткосрочните загуби, които страната им би понесла от изолиране от европейския проект\", пише Янинг.", "date": "2018.02.22", "title": "България е свързана в ЕС повече със структури и фондове, отколкото с хора"}
{"url": "https://www.dnevnik.bg/sport/2018/02/22/3133138_pyongchang_niama_da_preodolee_sindroma_na_belite/", "text": "Студеното време, силният вятър,  липсата на публика . Това са основните проблеми, които съпътстват зимните олимпийски игри в Пьонгчанг. В понеделник керванът ще отпътува от Южна Корея и всичко това ще бъде забравено. За домакините обаче ще остане най-големият проблем - бъдещето на олимпийските обекти. Въпреки че е по-компактна и икономична от някои предходни олимпиади, Пьонгчанг 2018 едва ли ще успее да преодолее синдрома на \"белите слонове\". Липсата на напредък в подсигуряването на олимпийско наследство продължава да стои на дневен ред. Изпълнителният директор на МОК за олимпийските игри Кристоф Дюби потвърди миналата седмица, че все още няма реални планове за бъдещето на три от построените съоръжения. На практика организаторите изградиха една четвърт от спортните обекти, без да имат идея за какво ще бъдат използвани в бъдеще. Още през 2016 г. по време на инспекция в Пьонгчанг председателят на координационната комисия на МОК Гунила Линдберг алармира, че организаторите са се \"забавили твърде дълго\" с подсигуряването на бъдещето на олимпийските обекти. \"Липсата на ясни планове за бъдещето се отразява лошо върху имиджа на тези игри. Ангажиментът за подсигуряване на наследство беше поет по време на кандидатурата, но така и никога не беше потвърден\", каза Линдберг в откриващата си реч. Все още не се знае какво ще се случи с олимпийския овал за бързо пързаляне с кънки, чието построяване струваше 120 млн. долара. Една от идеите е той да се превърне в хладилен склад за морски дарове. Това само подчертава отчаянието за коригиране на липсата на планове за бъдещето. Такива все още няма и за олимпийския център за хокей на лед, както и за алпийския център Чонгсонг, който посрещна скоростните дисциплини в ските (спускане, супергигантски слалом). Последното съоръжение беше обект на много оспорвания от южнокорейските природозащитници, тъй като бяха премахнати десетки хиляди дървета в девствена гора. Олимпийският стадион в Пьонгчанг струваше на домакините около 100 милиона долара. Единствените четири събития на него са церемониите по откриването и закриването на олимпийските и параолимпийските игри. След края им съоръжението ще бъде почти изцяло разрушено, за да се превърне в парк или музей. За игрите в Пьонгчанг бяха построени съоръжения за повече от 1.5 млрд. долара. Някои от тях - като центъра за ски скокове (2009 г.) - бяха изградени още преди спечелването на домакинството. Тази тактика послужи да бъдат впечатлени членовете на МОК и тя проработи. Ползата от тези обекти в бъдеще обаче е, меко казано, спорна. Част от тях могат да бъдат използвани през лятото. Зоната за приземяване в центъра за ски скокове може да се ползва като футболен терен, а центърът за биатлон и ски бягане е също така и голф игрище. Това обаче не променя много цялостната картина. \"Още преди камъкът да се търкулне, Пьонгчанг 2018 беше изложен на по-голям риск да остави след себе си \"бели слонове\", отколкото предишни домакини на олимпийски игри\", написа Лиъм Морган от специализирания сайт за олимпийски спорт insidethegames.biz. Местоположението на региона, който се намира на 170 километра от столицата Сеул, не е особено благоприятнo за високи нива на туристически поток, което поражда доста съмнения дали броят на посетителите ще се увеличи след края на игрите.  Липсата на реално видима атмосфера  по време на състезанията в зимния курорт Алпензия показва, че това едва ли ще се случи. В допълнение заради своята техническа спецификация и по-тесен целеви пазар съоръженията за практикуване на зимни спортове са по-трудни за поддръжка и следователно по-скъпи. Липсата на култура към зимните спортове в Южна Корея само затвърждава проблема. Организаторите построиха места за спортни дисциплини, които не се практикуват редовно в страната. Интересът на корейците едва ли ще се разпростре извън бързото пързаляне с кънки и потенциалното увеличаване на вниманието към скелетона заради олимпийската титла на Юн Сун Бин. При представянето на кандидатурите организационният комитет подчерта, че основните цели и надежди са това домакинство на зимните игри да послужи за превръщането на Пьонгчанг в център за зимни спортове, от който ще се възползва целият регион. Само на един час път от Пьонгчанг обаче се намира алпийски ски курорт, който беше описан от местен работник пред \"Франс прес\" като \"изоставен\" и \"напълно разрушен\". Курортът е бил затворен внезапно през 2006 г., а днес там са останали само разрушени сгради и люлеещи се седалкови лифтове. Олимпиадата няма как да изпълни надеждите на южнокорейското правителство да превърне този отдалечен град в международна дестинация за туризъм. Така отново ще останат много въпроси - във и извън Южна Корея, за това дали домакинството на олимпийски игри си струва цената. Наличието на съоръжения не може да създаде търсене там, където не е съществувало преди. \"Единственият начин да го оправдаете като икономическа инвестиция е, ако имаше дългосрочни ползи, ако имаше нужда от инфраструктура, ако е катализатор за външна търговия . Ако всичко това беше истина, може би щеше да има смисъл. Но в конкретния случай нищо от това не е вярно\", казва Андрю Зимбалист, професор по икономика в \"Смит колидж\". Според Зимбалист във финансово измерение домакините ще си върнат само 2.5 от похарчените 13 милиарда долара при първоначално предвиден бюджет от 6-7 милиарда. Основната част от тях бяха вложени в изграждането на високоскоростна железопътна линия от Сеул до Пьонгчанг. Tова съкрати пътуването между двата града от шест на два часа. Потенциалният успех на жп линията и построените магистрали обаче скоро ще бъде забравен, освен ако организаторите нямат ясни идеи за следолимпийското бъдеще на региона. \"Инфраструктурните инвестиции няма да си заслужават, ако не пътуват достатъчно хора\", допълва Зимбалист. МОК продължава дискусиите с местните правителства и организации по въпроса с олимпийското наследство. Линдберг заяви, че домакините са обещали да представят останалите плановете в \"рамките на няколко седмици\". \"Надявахме се това да стане по-рано. Но все пак очакваме те да изпълнят обещаното. Искаме да видим плановете за олимпийското наследство\", каза още тя пред insidethegames.biz. Във време, в което огромните разходи и ниската възвращаемост отблъскват все повече и повече градове от олимпийските игри, а наличните желаещи да бъдат домакини няма как да преодолеят синдрома на \"белите слонове\" заради липсата на култура и интерес към съответните спортове, МОК все по-отчаяно се нуждае от ефективно преосмисляне на начина, по който се организира най-големият спортен форум.", "date": "2018.02.22", "title": "Пьонгчанг няма да преодолее синдрома на \"белите слонове\""}
{"url": "https://www.dnevnik.bg/razvlechenie/2018/02/22/3133952_dua_lipa_i_stormzi_sa_golemite_pobediteli_na_nagradite/", "text": "Дуа Липа и Стормзи са големите победители на тазгодишните музикални награди \"Брит\". Двамата взеха по два приза на наградите, смятани за британския еквивалент на \"Грами\". Липа бе обявена за най-добра британска соло певица и в получи наградата за пробив. Рапърът Стормзи стана най-добър британски соло певец за годината, а с Gang Signs & Prayer грабна приза за най-добър албум, предаде БТА. \"Горилаз\" бяха определени за най-добрата британска група , а \"Фу Файтърс\" - за най-добрата чуждестранна група. Американският рапър Кендрик Ламар е най-добрият чуждестранен изпълнител, а новозеландката Лорд стана най-добрата чуждестранна изпълнителка. Певецът и композитор Ед Шийран бе номиниран в четири категории, но се задоволи само с приза за световен успех, който се присъжда на \"най-продавания\" британски творец (албумът му Divide е продаден в 12 млн. копия). Шоуто по обявяването на наградите \"Брит\" се състоя тази нощ в лондонската зала \"О2 Арена\" с водещ комикът Джак Уайтхол. ", "date": "2018.02.22", "title": "Дуа Липа и Стормзи са големите победители на наградите \"Брит\""}
{"url": "https://www.dnevnik.bg/photos/snimka_na_denia/2018/02/22/3133953_snimka_na_denia_cherven_avtobus_propagandira_sreshtu/", "text": "В кампанията преди референдума за Брекзит поддръжниците на отделянето на ЕС обикаляха Великобритания с червен автобус, пропагандирайки каузата си. Две години по-късно противниците на Брекзит се възползваха от идеята и пуснаха в движение собствен червен автобус, пише \"Блумбърг\", цитирана от БТА. Автобусът, на който е изписано \"Брекзит ще струва 2000 милиона паунда (2 милиарда паунда) седмично според доклад на правителството. Струва ли си?\", започна осемдневно пътуване от Уестминстър, при което ще спре на 33 места в страната.", "date": "2018.02.22", "title": "Снимка на деня: Червен автобус пропагандира срещу Брекзит"}
{"url": "https://www.dnevnik.bg/sviat/2018/02/22/3133943_granata_e_hvurlena_po_posolstvoto_na_sasht_v_cherna/", "text": "Неизвестен засега нападател е хвърлил взривно устройство на територията на посолството на САЩ в Черна гора, съобщи Би Би Си. Предполага се, че това е ръчна граната, а след взрива нападателят се е самоубил, смятат от правителството в Подгорица. Няма пострадали от инцидента, станал около полунощ. Посолството е поставено в режим на засилена сигурност и гражданите са посъветвани да стоят далеч от комплекса. Високопоставен източник на \"Ню Йорк таймс\" от Държавния департамент на САЩ казва, че не знаят какви са мотивите за нападението. Охранител от близък спортен център споделя пред Агенция \"Франс прес\", че е чул две последователни експлозии, полицията е пристигнала бързо и тялото на нападателя е било отнесено. Черна гора е независима от малко повече от 10 години и от част от федерация със Сърбия се превърна в държава с покана за членство в НАТО. Последните парламентарни избори бяха белязани с разкриването на заговор от руски и сръбски националисти за извършване на въоръжен преврат с цел да се попречи на страната да влезе в алианса.", "date": "2018.02.22", "title": "Граната е хвърлена по посолството на САЩ в Черна гора"}
{"url": "https://www.dnevnik.bg/na_put/2018/02/22/3127751_da_se_ponesesh_na_krilete_na_lelia_ju/", "text": "Леля Ю\" е името на най-известния в Германия ретро самолет. Той е собственост на историческия фонд на \"Луфтханза\", а от май до октомври ще извърши над 550 туристически полета над Германия и ще превози над 8500 пътници, информира \"Дойче веле\". 75-годишното возило е обявено за \"летящ паметник\". Веднага след като е бил произведен, юнкерсът Ju 52  е продаден в Норвегия, а след Втората световна война попада в Южна Америка. Американски предприемач го закарва в САЩ и го реставрира. От 1984 г. е собственост на историческия фонд на \"Луфтханза\". Екскурзионните полети продължават между 30 мин. и 1 час, а цените варират между 160 и 340 евро. Тази година \"Леля Ю\" ще лети над 17 града в Германия и над австрийския Залцбург. Желаещите могат да се информират за разписанието и да купят билети на сайта  lufthansa-ju52.de", "date": "2018.02.22", "title": "Да се понесеш на крилете на \"Леля Ю\""}
{"url": "https://www.dnevnik.bg/sport/2018/02/22/3133962_von_ponese_novo_razocharovanie_v_pyongchang_gizin/", "text": "Швейцарската скиорка Мишел Гизин стана олимпийска шампионка в комбинацията в състезание, което донесе ново разочарование за американката Линдзи Вон. Американката беше на върха след спускането, но отпадна още в началото на слалома. Гизин завърши с общо време 2:20,90 минути и заслужи олимпийската титла. Правещата забележителен сезон в Световната купа Микаела Шифрин спечели сребърния медал, а друга представителка на Швейцария - Уенди Холденер, взе бронза след отлично представяне в слалома. Въпреки огромните си надежди в Пьонгчанг  Вон спечели само бронз в спускането преди ден . Американката избра да се впусне и в комбинацията, като след спускането беше начело с 0,74 сек преднина на върха. Гизин, която беше трета след първата част от състезанието, направи силно каране и в слалома и излезе начело. Шифрин подобри класирането си от спускането, където беше шеста, и се качи на подиума. С 40,23 сек Холденер даде най-доброто време в слалома и това ѝ позволи да се изкачи от десетото на третото място. Последната дума беше за Вон. Американката стартира, окуражавана от хората от щаба си, но още в началото сгреши и отпадна.", "date": "2018.02.22", "title": "Вон понесе ново разочарование в Пьонгчанг, Гизин спечели златото в комбинацията"}
{"url": "https://www.dnevnik.bg/evropa/2018/02/22/3133964_makron_predlaga_nezakonnoto_vlizane_vuv_franciia_da_se/", "text": "Френското правителство представи вчера спорния си законопроект за предоставяне на убежище и имиграция. Предвидените в него строги мерки бяха разкритикувани от левицата и правозащитни организации и предизвикаха остра реакция дори сред мнозинството на президента Еманюел Макрон, предаде \"Франс прес\", цитирана от БТА. Според правителството целта на законопроекта е да се ускори експулсирането на хора, които не отговарят на изискванията за получаване на убежище, и да се подобрят условията за онези, които получават право да останат в страната, като им се осигурят повече занимания по френски език и обучение за работа, посочва \"Асошиейтед прес\". Предвижда се съкращаване на срока за проучване на молбите за убежище от една година на шест месеца. Една от ключовите мерки в законопроекта, целяща да улесни експулсирането, е удвояването на максималния срок на задържане на 90 дни (дори на 135 в случай на противопоставяне). Незаконното прекосяване на границите на Франция ще бъде считано за престъпление, което ще се наказва с една година затвор и глобa от 3750 евро. Окачествен от вътрешния министър Жерар Колон като \"балансиран\", законопроектът предизвика критики и търкания дори в президентската партия - част от депутатите смятат, че той е прекалено репресивен. \"Санкционирани ще бъдат най-уязвимите. Не е забранено в законопроектите да има известна човечност\", заяви в Националното събрание депутатът от президентската партия \"Република, напред!\" Жан-Мишел Клеман, бивш социалист. Днес се очаква стачка на няколко френски организации, защитаващи правата на бежанците и мигрантите. Десницата и крайнодесните за сметка на това смятат текста за твърде толерантен. Той се състои от \"малки технократски уточнения, но не предвижда необходимата трансформация в имиграционната политика\", отбелязва депутатът от десноцентристката партия \"Републиканците\" Гийом Лариве. Миналата година във Франция са регистрирани рекордните над 100 000 молби за убежище, със 17 процента повече, отколкото пред 2016 г. Убежище е предоставено на 36 процента от хората, подали молба. Най-много молби за убежище са били подадени от албанци, афганистанци, мигранти от Хаити и Судан. През 2014 г. имигрантите в страната са били близо 6 милиона. Според допитване французите се отнасят като цяло благосклонно към правото на убежище, но същевременно 63 процента от запитаните смятат, че в страната им има твърде много имигранти, а едва 37 на сто одобряват действията на президента Макрон в областта на миграцията. През април законопроектът ще бъде обсъден в парламента.", "date": "2018.02.22", "title": "Макрон предлага незаконното влизане във Франция да се наказва със затвор и глоби"}
{"url": "https://www.dnevnik.bg/politika/2018/02/22/3133974_iordan_conev_kachestvoto_na_zakonodatelstvoto_spada/", "text": "Заместник-председателят на парламентарната група на ДПС Йордан Цонев определи като \"много положително явление\" високата активност на президента Радев, изразяваща се връщането на няколко закона. Пред \"Нова телевизия\" Цонев коментира  наложеното вчера вето на поправките в  Закона за банковата несъстоятелност , приети по предложение на Делян Пеевски. Това е третото вето на държавния глава от началото на годината. Според Цонев високата активност на държавния глава полазва, че той е решил да играе много активна роля и че вероятно качеството на гласуваните в пленарна зала закони е спаднало. \"Аз споделям това впечатление, че качеството на заокнодателството спада\", каза Цонев. Според него няма общо между наложеното вчера вето и словесната престрелка между Румен Радев и премиера Бойко Борисов, в която двамата намесиха името на Делян Пеевски. Цонев не пожела да коментира въпросите на държавния глава към премиера, като каза, че Пеевски вече е отговорил. Посочи, че ДПС приема бележката на президента за обратно действие на закона, което е в нарушение на законността в правовата държава. \"Ние работим в момента – ние и екипът на Пеевски, върху това да отговорим на мотивите на президента и да внесем повече яснота\", каза той. Цонев не отговори на въпрос на водещия кой е в екипа на Делян Пеевски, а само посочи, че депутатите имат съветници. След това се обърна към водещите: Когато идвам в \"Нова\" вече не си задавам въпроса дали ще ме питате за Пеевски, сигурен съм\". Зам.-председателят на групата на ДПС обясни и защо депутатите от партията напуснаха пленарната зала вчера при  гласуването на оставката на Валери Жаблянов  като зам.-председател на Народното събрание. Като причина посочи, че мотивите на управляващото мнозинство са били несъстоятелни и че ГЕРБ са проявили двоен стандарт. Като довод посочи, че не отстранили  Красимир Велчев като председател на комисията по вероизповеданията и правата на човека заради ксенофобски изказвания . На върпос за  исканата оставка на шефа на здравната каса Камен Плочев  Цонев отговори, че \"това е поредният дефект, който дава здравната система\" и припомни позицията на партията, че системата трябва да бъде променена, а монополът на здравната каса - да бъде премахнат. \"Огромен ресурс се разпределя и там се назначават едни кадри партийни и т.н.\", добави той.", "date": "2018.02.22", "title": "Йордан Цонев: Качеството на законодателството спада"}
{"url": "https://www.dnevnik.bg/politika/2018/02/22/3133976_bsp_zaplashila_mareshki_s_iskane_na_ostavka_ako_ne/", "text": "Председателят на Народното събрание Цвета Караянчева обяви пред Би Ти Ви, че вчера заместникът ѝ и лидер на партия \"Воля\" Веселин Марешки е бил заплашен от представител на БСП, че левицата ще му поиска оставката. Това щяло да стане, ако гласува за  отстраняването на Валери Жаблянов  като зам.-председател на парламента. Вчера мнозинството отстрани социалиста от поста. До гласуването се стигна, след като Жаблянов заяви, че \" Народният съд е необходимо и неизбежно правосъдие\" . Отстраняването му беше подкрепено от управляващата коалиция на ГЕРБ и \"Обединени патриоти\", както и от \"Воля\". \"БСП за България\" бе против, а ДПС не участва в гласуването. Диктатура на пролетариата Караянчева добави, че Марешки е разказал, че заплахата срещу него е дошла в пленарната зала. Според нея това не е коректно. Тя допълни, че отстраняването на Валери Жаблянов не е опит на ГЕРБ да си върне на БСП за подадената оставка от предшественика ѝ Димитър Главчев. Той напусна поста, след като отстрани от заседание лидера на левицата Корнелия Нинова, след което опозиционната партия поиска оставката му. \"На дебатите вчера Жаблянов беше разпален и емоционален. Явно той наистина мисли всичко това, което каза за Народния съд. Оказва се, че това не е само негово мнение, но и на повечето депутати от групата на БСП. Чудя се вече дали няма да поискат и връщане на диктатурата на пролетариата\", заяви Караянчева. Президентът има проблеми с институциите Тя каза още, че президентът  Румен Радев отдавна има проблеми с институциите , като припомни изказването му при полагането на клетва в Народното събрание. Тогава той се обърна към депутатите с думите, че им остава още една седмица, визирайки предстоящите парламентарни избори. Караянчева призна, че рейтингът на парламента е нисък, като отдаде това на постоянните нападки от страна на Радев. Тя го призова да се чуват по телефона, когато има някакви забележки към работата на Народното събрание, а не да си говорят през медиите. \"Президентът трябва малко да обере изказванията си. Малко махленски говори\", добави председателят на парламента. Пеевски не идва на работа Караянчева каза още, че работните дни на депутата от ДПС Делян Пеевски не са много. Тя допълни, че  той почти не идва на работа , като за всичко това му се \"реже от заплатата\". \"Не е морално подобно нещо. Този въпрос обаче е към председателя на парламентарната група на ДПС Мустафа Карадайъ. Освобождаването на депутатите се прави от председателите на групите, а аз съм само уведомявана\", заяви Караянчева.", "date": "2018.02.22", "title": "БСП заплашила Марешки с искане на оставка, ако не подкрепи Жаблянов, обяви Караянчева"}
{"url": "https://www.dnevnik.bg/evropa/2018/02/22/3133977_satirichno_spisanie_uspia_da_izluje_v_bild_za_ruska/", "text": "Най-четеният всекидневник в Германия \"Билд\" се оказа в центъра на скандал, след като сатирично списание потвърди, че си е измислило публикуваните от таблоида електронни писма, подсказващи, че руски гражданин се опитва да повлияе на германската политика, предаде \"Франс прес\", цитирана от БТА. В петък в. \"Билд\" публикува на първа страница новината за \"нечестна игра\" в Германската социалдемократическа партия (ГСДП). Таблоидът съобщи, че е получил достъп до писма, изпратени по електронна поща, според които  Кевин Кюнерт , лидер на младежкото крило на ГСДП и водач на фракцията, която се обявява против сключването на  \"голяма коалиция\" с консерваторите на канцлера Ангела Меркел , е получил предложение за помощ от руснак на име Юрий. Според материала въпросният Юрий предложил да организира интетрнет кампания срещу формирането на \"голяма коалиция\" и Кюнерт заявил, че би оценил помощта. В края на статията в. \"Билд\" отбеляза, че не разполага с доказателства за автентичността на електронните писма, припомни АФП. Говорителят на Кюнерт отрече пред таблоида, че лидерът на младежкото крило е писал тези съобщения. Партията обяви, че ще подаде жалба. Вчера германското сатирично списание \"Титаник\" разкри, че е измислило отначало докрай електронните писма, предадени на \"Билд\". \"Анонимно електронно писмо, второ, три обаждания и \"Билд\" отпечатва всичко, което съответства на неговата програма\", възмущава се един от високопоставените служители на списанието Мориц Хюртген. В. \"Билд\" се отпечатва всеки ден в тираж 2.35 милиона броя и има около 10 милиона редовни читатели.", "date": "2018.02.22", "title": "Сатирично списание успя да излъже в. \"Билд\" за руска намеса в германската политика"}
{"url": "https://www.dnevnik.bg/razvlechenie/2018/02/22/3133997_djenifur_louruns_se_iadosa_na_komentari_za_druzkata/", "text": "Дженифър Лоурънс нарече \"изключително обидни\" и \"абсолютно смехотворни\" реакциите в социалните мрежи и водещи медии на роклята, с която се появи на фотосесия в Лондон. Поводът е комбинацията между 27-годишната американска актриса с черна рокля с дълбоко деколте и огромна странична цепка и колегите ѝ от филма Red Sparrow, облечени в палта в студения лондонски ден. \n     Мнозина коментатори написаха, че случилото се е поредна демонстрация за натиска, на който жените са подложени в Холивуд, за да изглеждат красиви и секси, независимо от обстоятелствата. Лоурънс е критикувала разликите в заплащането, които получават актьори и актриси, и сега журналистката Хелън Люис ѝ припомни това с думите \"истинското равенство означава или Лоурънс да облече палто, или Джеръми Айрънс да позира по прашки\". Австралийската ѝ колежка Стефани Пийлтинг написа, че \"беше толкова студено, че актьорите носеха на срещата с пресата вълнени палта и шалове, а бедната Дженифър Лоурънс бе с малко плат, който някои вероятно биха нарекли рокля\". Актрисата отвърна с обвинения, че подобни коментари са сексистки, отвратителни и \"това изобщо не е феминизъм\". \"Тази рокля от \"Версаче\" е страхотна, мислите ли, че ще покрия нещо толкова разкошно с палто и вълнен шал? Бях само 5 минути отвън. Бих стояла под снега заради тази рокля, защото обичам модата и това беше мой личен избор\", написа тя във \"Фейсбук\". Всичко това \"създава жалки опити да бъде отклонено вниманието от реалните проблеми\". \"Дръжте се сериозно, хора\", добави Лоурънс.                     ", "date": "2018.02.22", "title": "Дженифър Лоурънс се ядоса на коментари за дръзката ѝ рокля"}
{"url": "https://www.dnevnik.bg/evropa/2018/02/22/3133990_sasht_prizovaha_albaniia_da_izbiagva_lekomisleni/", "text": "САЩ призоваха Албания да избягва лекомислени изявления за Косово. Изказването бе по повод думите на албанския премиер Еди Рама, че не е изключено един ден Косово и Албания да имат общ президент и обща политика за сигурност, с което той разгневи Белград, предаде \"Ройтерс\", цитирана от БТА. Агенцията припомня, че Сърбия е чувствителна към всички намеци за обединение между Албания и бившата сръбска провинция Косово, населявана предимно от албанци. Рама  направи изявлението си  пред косовския парламент в Прищина в неделя, на  10-ата годишнина  от обявяването на независимостта на областта от Белград. По-късно той се оплака, че думите му са били извадени от контекста, но Сърбия го обвини в опит за създаване на велика Албания, а ЕС заяви, че подобни изказвания не помагат за установяването на добросъседски отношения в региона. Посолството на САЩ в Тирана изрази разочарование от изявлението на Рама. \"Лекомислените изявления, намекващи за обединение, не помагат и дори вредят на отношенията между Албания и съседите й. Призоваваме всички лидери да бъдат добри съседи и да се откажат от водещия към разделение език на миналото\", се казва в изявлението.", "date": "2018.02.22", "title": "САЩ призоваха Албания да избягва лекомислени изявления за Косово"}
{"url": "https://www.dnevnik.bg/bulgaria/2018/02/22/3133989_kratki_novini_sled_trusa_krai_asenovgrad_plovdivskiiat/", "text": "\"Синя стая\" бе открита във Враца  Заместник-министърът на правосъдието Евгени Стоянов откри във Враца \"синя стая\" за изслушване на деца, които са жертви или са извършители на престъпления. Специалното помещение е изградено и оборудвано с финансовата подкрепа на българо-швейцарската програма за сътрудничество. \"Всеки магистрат, полицейски служител и социален работник, ангажиран с работа с деца, знае колко важна е \"синята стая\" за постигане на по-голямо доверие и резултатност при изслушването на деца, както в наказателни, така и в граждански производства\", заяви още Стоянов. След труса край Асеновград пловдивският митрополит ще отслужи молебен  Пловдивският митрополит Николай ще отслужи от 18 ч. в храм \"Св. Николай чудотворец\" благодарствен молебен във връзка със  силното земетресение край Асеонвград . От Пловдивската света митрополия съобщават, че молебенът е \"за божията милост, проявена към нас за това, че Бог ни запази невредими, в съответствие с христовия призив: Непрестанно се молете и за всичко благодарете\". Huawei представя автономен автомобил Китайският технологичен гигант Huawei ще представи на мобилния конгрес в Барселона(26-27 февруари) автомобил, който се управлява от смартфон с изкуствен интелект. Проектът \"RoadReader\" използва за основа \"Порше Панамера\", което използва телефона Huawei Mate 10 Pro, за да се ориентира в околната среда и да се придвижва безопасно в нея. Присъстващите на конгреса в Барселона ще бъдат поканени на личен тест драйв на автомобила, обучавайки го да идентифицира и маневрира около определени обекти. Президентът назначи Венцислав Мутафчийски за началник на ВМА На официална церемония в президентството държавният глава и върховен главнокомандващ Въоръжените сили Румен Радев удостои с висше офицерско звание \"бригаден генерал\" проф. Венцислав Мутафчийски и го назначи на длъжността началник на Военномедицинска академия (ВМА) и на главен лекар на Въоръжените сили на България. Радев пожела здраве, сили и упоритост на новия началник, за да може да продължава да развива ВМА, включително и като среда за наука и за подготовка на млади кадри на световно ниво. Президентът заяви, че назначението е акт на признателност и висока оценка за професионализма и отдадеността на Мутафчийски на военната медицина и му каза, че очаква \"прозрачност на решенията и финансова ефикасност\". До миналата година проф. д-р Мутафчийски беше заместник-началник на ВМА и с президентски указ от 3 май 2017 г. зае временно ръководната позиция, след като тогавашният началник Николай Петров напусна, за да стане здравен министър в третия кабинет \"Борисов\".  \"Райфайзен лизинг\" получи кредит от Европейската инвестиционна банка Европейската инвестиционна банка (ЕИБ) сключи кредитно споразумение за 30 млн. евро с \"Райфайзен лизинг България\" (Raiffeisen Leasing Bulgaria) за финансиране на проекти на малки и средни предприятия и на компании със средна пазарна капитализация, съобщи пресслужбата на ЕИБ, цитирана от БТА. Очаква се кредитът да подпомогне над 150 компании, работещи в България в секторите на земеделието, производството, транспорта и складирането.  Снегът затвори пътя Варна - Добрич Движението е ограничено при разклона за с. Любен Каравелово поради обилен снеговалеж, снегонавявания и аварирал тежкотоварен автомобил, съобщи Агенция \"Пътна инфраструктура. Обходният маршрут е по пътя Варна - Кичево - Оброчище - Добрич. АПИ призовава шофьорите да тръгват на път с подготвени за зимни условия автомобили и да се движат с повишено внимание и съобразена скорост. Цачева към евродепутати: Нужна е единна регулация за несъстоятелността \"Усъвършенстването на правната рамка на несъстоятелността ще доведе до подобряване на условията за бизнес и намаляване на безработицата на територията на Европейския съюз\", заяви днес министърът на правосъдието Цецка Цачева пред депутатите от Комисията по правните въпроси на Европейския парламент. Тя добави още, че създаването на единна регулация в тези производства ще позволи на жизнеспособните търговци и предприемачи да запазят и продължат дейността си. По-късно през деня прокуратурата съобщи, че е протестирала предсрочното освобождаване на Пъков, който е излежал 3 години и половина от присъдата си. Според държавното обвинение обаче целите на наказанието не са изпълнени и Пъков не трябва да бъде пускан по-рано от затвора. Поетапното приемане на България в Шенген ще е грешка, смята Станишев \"Поетапно приемане на България в Шенген, първо за въздушните и морските граници и едва впоследствие, за сухопътните граници, би било пореден прецедент в блокирането на страната по пътя към ядрото на ЕС, заяви евродепутатът и президент на ПЕС Сергей Станишев по време на обсъждане в европарламента на тема \"Бъдещето на Шенгенското пространство\". По време на дискусиите, като всички участници подчертаха подкрепата си за незабавното приемане на България и Румъния. По време на дебата, Станишев посочи, че въвеждането на временни гранични проверки в Шенгенското пространство ще застраши най-голямото постижение на Обединена Европа – свободата на движение и премахването на граничния контрол. Възрастен мъж е открит убит в дома му в София Възрастен мъж е намерен убит в столичния квартал \"Люлин\", съобщи БНР. Убийството е извършено миналата нощ. Задържани са дъщерята на убития и мъжът, с който е живеела. В жилището на семейството са открити  три деца, за които има информация, че не са посещавали училище . Води се разследване, сезирани са и социалните институции. Десетки загинаха в Перу, след като автобус падна в пропаст Най-малко 44 души загинаха днес в южен район на Перу, след като двуетажен автобус се преобърна на Панамериканската магистрала и падна в 200-метрова пропаст до устието на река Окона, съобщи БТА. Около 20 души са ранени. Причините за катастрофата засега са неизвестни. Агенцията отбелязва, че десетки хора загиват годишно в Перу при произшествия, причинени от небрежно шофиране или лоша поддръжка на планинските пътища. През януари в автомобилна катастрофа там загинаха 52 души. Не са открити незаокнни оръжия в дома на барикадиралия се в Орешник Към момента не са открити незаконни оръжия или взривни вещества в дома на Иван Пачелиев /(35 г.),  който преди дни се барикадира в къщата си в село Орешник и стреля по полицаи  при опит да му връчат призовка, съобщи Районната прокуратура в Тополовград. Мъжът притежава две дългоцевни оръжия и пистолет, за които има разрешително, като документите ще се проверяват. И днес ще продължат претърсванията в имота на Пачелиев. Междувременно снощи прокуратурата е променила първоначалното обвинение срещу мъжа от хулиганство със съпротива срещу изпълняващ служебните си задържания орган на властта на употреба на сила или заплашване с цел орган на властта да бъде принуден да извърши или да пропусне нещо по служба. Текстът предвижда лишаване от свобода до 3 години или поправителен труд. Пачелиев е със 72-часова мярка \"задържане под стража\", постановена от прокуратурата.", "date": "2018.02.22", "title": "Кратки новини: След труса край Асеновград пловдивският митрополит ще отслужи молебен"}
{"url": "https://www.dnevnik.bg/bulgaria/2018/02/22/3134004_sujuzut_na_sudiite_vse_po-chesto_medii_napadat_sudii_s/", "text": "Зачестяват случаите, в които чрез медийни публикации се атакуват с нелегитимни цели отделни съдии, съдилища или съдебната власт като цяло. Това констатират от най-голямата магистратска организация у нас - Съюза на съдиите - в позиция, изпратена до медиите. Повод за нея е публикация в сайта \"Правен свят\", озаглавена \"Как съдийка, командирована от Лозан Панов от Пещера в София, реши дело в негова полза\". В статията се обсъжда и осъжда решение на съдия от Софийския районен съд по дело на съкратен служител от Върховния касационен съд. Съдийката е била командирована от Пещера в София със заповед на председателя на ВКС Лозан Панов в предходната преди образуване на делото година и според анонимния автор на публикацията тя е трябвало да се отведе и да не гледа делото. \"Тезата... е поднесена , че цялото произнасяне по делото е било \"порочно\", че делото е решено в \"полза\" на председателя на ВКС, който е наречен и \"благодетел\" на съдията\", пишат още от организацията. Според тях от така поднесената \"под формата на внушения информация се засяга доброто име на съдията\", постановил решение по делото, доколкото се поставя под съмнение дали спрямо една от страните същият съдия не е бил в положение на зависимост. \"Съюзът на съдиите в България констатира зачестяване на случаите. Както неведнъж сме отбелязвали,   , при която изразяването на несъгласие с възприети от съда изводи следва да е основано на точно позоваване на фактите по конкретния случай и да допринася за информиране на обществото\", отбелязват още магистратите в своята позиция. Според тях \"под формата на критични публикации се използват манипулативно поднесени тези, правят се неверни внушения и се обслужват непрозрачни интереси, налице е злоупотреба със свободата на словото\". От организацията смятат, че подобна злоупотреба \"засяга авторитета на отделните съдии, а оттам и на съдебната система като цяло, когато придобие кампаниен характер чрез тиражиране на анонимни публикации в едни и същи средства за информация\". От съюза припомнят, че има установен от Консултативния съвет на европейските съдии стандарт за защита на съдии срещу медийни атаки срещу тях. \"Този стандарт изисква намеса на съответния съд чрез представяне на вярната информация и навременната и ефективна реакция на Висшия съдебен съвет. В конкретния случай фактите по развитието на делото, за това каква необходимост е обслужвало командироването на колегата в Софийски районен съд и за това дали по своя характер делото се явява \"лично\" за ответната страна по него, могат и следва да бъдат разяснени официално от съда\", пишат от ССБ. Те отбелязват, че няма реакция от страна на Висшия съдебен съвет, който има задължението да защитава авторитета на съдии, засегнати от публикации. Те призовават кадровия орган да съобрази препоръките в становището на Консултативения съвет на европейските съдии, както и да се създаде механизъм, \"който да на публикациите, поставящи под въпрос нравствените качества на магистрати по повод тяхната работа или касаещи други аспекти на личността им\". \"Само при наличие на такъв механизъм, приложим по отношение на всички публикации, засягащи доброто име на съдии, ВСС пълноценно би могъл да изпълнява основното си задължение – да защитава независимостта и авторитета на съдебната власт\", завършва позицията на организацията.", "date": "2018.02.22", "title": "Съюзът на съдиите: Все по-често медии нападат съдии с нелегитимни цели"}
{"url": "https://www.dnevnik.bg/politika/2018/02/22/3133995_deputatite_reshiha_okonchatelno_ombudsmanut_da_se/", "text": "Омбудсманът ще се избира с явно, а не с тайно гласуване, и ще получи повече правомощия. Едно от тях е, че ще може да дава препоръки до Министерския съвет и Народното събрание за подписване и ратифициране на международни актове в областта на правата на човека. Това прие окончателно парламентът, след като подкрепи на второ четене измененията в Закона за омбудсмана. Гласуването мина без дебати, като депутатите от всички партии бяха \"за\" промените. Единственото изключение бе с текста за начина на избиране на омбудсмана. Депутатът от БСП Жельо Бойчев заяви, че той и съпартийците му не подкрепят идеята за явен избор. Според тях това ще доведе дотам, че подкрепян от опозицията кандидат няма да получава поста. По думите му сегашният омбудсман - Мая Манолова, нямаше да бъде избрана при явен вот, а тя е добър омбудсман. Освен това се допълни Бойчев. Въпреки това разпоредбата бе подкрепена от мнозинството, а 30 бяха \"против\" и толкова се въздържаха. Иначе с промените се въведе възможността предложение за избор на омбудсман да могат да правят не само народните представители и парламентарните групи, но и юридически лица с нестопанска цел. Запази се правилото избран за омбудсман да се счита кандидат, получил гласовете на повече от половината депутати. Зам.-омбудсманът пък ще се избира от Народното събрание месец след избирането на омбудсмана по негово предложение. Към изискванията за заемане на длъжността на обудсмана и заместника му бе добавен и предишен опит в областта на правата на човека. Освен това омбудсманът ще се застъпва за гражданите и когато а не както досега само от държавни органи. Омбудсманът не само ще защитава, но и ще насърчава основните права и свободи.", "date": "2018.02.22", "title": "Депутатите решиха окончателно омбудсманът да се избира с явен вот и да има повече правомощия"}
{"url": "https://www.dnevnik.bg/evropa/2018/02/22/3134021_evrochlenstvoto_niama_da_promeni_otnosheniiata_na/", "text": "Сърбия ще запази близките си връзки с Русия, докато работи за членство в Европейския съюз, и няма да се присъедини към санкциите на блока срещу Москва. Това каза сръбският президент Александър Вучич в Белград след среща с руския външен министър Сергей Лавров, предаде \"Блумбърг\". \"Сърбия няма да промени политиката си към Русия и няма да наложи санкции на Русия\", подчерта Вучич, като добави, че ЕС иска Сърбия да хармонизира напълно с него външната си политика още преди да се е присъединила към блока. \"Сърбия ще продължи да следва свои собствени политики и очакваме да получим разбиране от ЕС – Сърбия е независима и свободна страна.\" Балканката държава се намира в трудно дипломатическо положение, докато опитва да получи членство в ЕС и в същото време да запази топлите си отношения с Русия. Макар Европейската комисия да заяви по-рано този месец, че Сърбия може да успее  да се присъедини до 2025 г. , едно от  условията  е Белград все повече да съгласува външната си политика с тази на останалите държави - членки на ЕС. Лавров от своя страна каза, че Русия оценява ангажимента на Сърбия да остане неутрална във военно отношение. \"Уверени сме, че този ангажимент е най-важният за стабилността на Балканите и на целия европейски континент\", каза той. \"Страните от региона не трябва да бъдат принуждавани да правят фалшив избор между Запада и Изтока, Русия\", подчерта министърът. Вучич заяви, че Сърбия се надява и занапред да купува руски газ, включително чрез газопровода \"Турски поток\". Ние постоянно увеличаваме потреблението на газ, затова такива доставки са много важни за нас, заяви той. Сръбският президент каза, че има напредък в двустранните икономически отношения, особено в енергетиката, и отбеляза, че тази година стокообменът между Сърбия и Русия се е увеличил с 25.2 процента, предаде БТА, позовавайки се на ТАСС. Двете страни ще продължат да укрепват политическите, търговските и военните връзки на фона на продължаващите световни предизвикателства, се посочва в съвместно изявление на двамата, публикувано в белградския вестник \"Политика\". Според него \"Белград и Москва са против вредната практика да се казва \"вие сте или с нас, или срещу нас\", която доведе до засилване на недоверието и нестабилността в Европа\".", "date": "2018.02.22", "title": "Еврочленството няма да промени отношенията на Белград с Москва, каза сръбският президент"}
{"url": "https://www.dnevnik.bg/sport/2018/02/22/3134054_rusnakut_krushelnickii_beshe_priznat_za_vinoven_za/", "text": "Руският медалист в кърлинга от Пьонгчанг 2018  Александър Крушелницкий  беше признат за виновен за употреба на допинг от Спортния арбитражен съд (КАС) в Лозана. Съдът дисквалифицира него и съпругата му Анастасия Бризгалова от състезанието. Крушелницкий даде положителна проба за мелдоний. Той отрече да е ползвал забранени вещества, но е приел временно правата му да бъдат спрени. По думите му \"би било глупаво\" да оспорва положителната проба. Въпреки това заяви, че никога не е нарушавал правилата на спорта и не е ползвал забранени вещества. \"Спечелихме бронза след здрава работа и постоянни тренировки\", каза руснакът, цитиран от ТАСС. Според думите му единствено човек, лишен от здрав разум, може да си позволи да ползва допинг по време на олимпийски игри, където проверките са на най-високо ниво. Случаят привлече огромно внимание както заради контекста на руския допинг скандал и последвалите наказания, така и заради това, че идва от кърлинга. Руският министър на спорта Павел Колобков каза пред ТАСС, че Крушелницкий не може да е взел веществото умишлено. \"Просто няма никакъв смисъл\", заяви той. Състезателят се извини на своите съотборници в отбора по кърлгинг заради създалото се напрежение. Руснаците, които заради наказание се състезават в Пьонгчанг под името Олимпийски спортисти от Русия, се надяват случаят с Крушелницкий да не попречи на борбата им за изчистване и възстановяване на олимпийския им статут.", "date": "2018.02.22", "title": "Руснакът Крушелницкий беше признат за виновен за допинг и загуби медала си от Пьонгчанг"}
{"url": "https://www.dnevnik.bg/bulgaria/2018/02/22/3134064_trima_mladeji_sa_durjani_s_godini_pod_kljuch_v_doma_im/", "text": "Трима младежи – на 14, 15 и 19 г., са били държани под ключ в дома им в столичния жк \"Люлин\". Те са живеели в изолация, без да посещават училище. За случая се разбра, след като властите откриха дядо им мъртъв в дома им. По-рано бе съобщено, че възрастният мъж е намерен убит  в апартамента, а за престъплението са задържани дъщеря му и мъжът, с когото живеела. По информация от МВР сигналът е получен около 17 часа вчера, а починалият е на 87 години и по него е имало видими следи от насилие. От откритите в дома тийнейджъри най-голямото е момиче, което в момента е в столичното Девето районно управление, предаде БНР. Двете по-малки деца са предадени на социалните и временно са настанени в специализиран дом. Според държавното радио те са държани заключени от майка им, асоциални са и почти не говорят. Историята на тримата тийнейджъри бе разказана преди около две седмици в \"Съдебен спор\" по \"Нова телевизия\", след като дядо им се обърнал към предаването в опит да им помогне. Тогава той обясни, че няколко пъти е бил малтретиран от дъщеря си и мъжа, с когото тя живее, а родителите обясниха, че не пускат децата на училище, защото не харесват българското образование. В предаването възрастният мъж разказа, че е подавал сигнал до социалните служби, но дъщеря му не ги допускала да влязат в апартамента, за да видят в какви условия живеят. По време на репортажа се видя как родителите на младежите държат под ключ децата, с които живеят заедно в една стая. Подобен случай привлече вниманието на медиите през януари, когато се разбра, че  жена от Свищов с години е държала двете си дъщери - на 33 и 34 г., заключени  в дома им.", "date": "2018.02.22", "title": "Трима младежи са държани с години под ключ в дома им в София"}
{"url": "https://www.dnevnik.bg/biznes/2018/02/22/3134061_bnb_odobri_novite_direktori_na_obshtinska_banka/", "text": "БНБ одобри новите директори на Общинска банка. Ангел Геков, Петър Джелепов, Борислав Чиликов и Владимир Котларски са новите членове на управителния съвет след смяната в собствеността й. Първите трима ще са изпълнителни директори, а Котларски - само член на управителния съвет, съобщава  capital.bg . От доскорошния мениджмънт на банката остава само Николай Колев. Другите сменени са Чакалски, Людмила Василева, Лидия Станкова и Иванка Попова. Ангел Геков е работил със Сашо Чакалски заедно в Българска банка за развитие. До започването си в Общинска банка Чиликов беше регионален мениджър за София на Сибанк (която се вля в ОББ в началото на февруари). Името на Чиликов се споменаваше в банковия сектор в края на януари като очакван изпълнителен директор на банката за развитие. За тази сделка всички процедури и разрешения се случиха в рамките на малко повече от три месеца, припомня изданието. Според заявеното новият собственик в Общинска банка е лихтенщайнското дружество за управление на активи CAIAC Fund Management чрез структурирания от него алтернативен фонд Novito Opportunities. Парите обаче идват от българската петролна компания \"Инса ойл\", собственост на Георги Самуилов. Тя е дала 46 млн. лв. за покупката на дела Столичната община в банката, но формално няма право на глас според обявеното от БНБ.", "date": "2018.02.22", "title": "БНБ одобри новите директори на Общинска банка"}
{"url": "https://www.dnevnik.bg/biznes/2018/02/22/3134070_po_predlojenie_na_bsp_parlamentut_vuzloji_izvunreden/", "text": "Парламентът възложи на Сметната палата да извърши одит на допълнителните разходи и трансфери по бюджетите на първостепенните разпоредители, одобрени с постановления на Министерския съвет за периода от 10.05.2017 г. до 31.01.2018 г. Вносители са Корнелия Нинова и група народни представители, съобщи БТА. Срокът, даден на одитната институция, е до 1 юни 2018 г., а за внасяне на окончателния доклад в Народното събрание - до края на юни. Предложението за ревизия е заради големия обществен интерес как се харчат допълнителните бюджетни пари при осигуряване на публичност и прозрачност, гласят мотивите на вносителите. Заявката за това искане БСП обяви наскоро с мотива, че през цялата година управляващите пестят разходи и декларират излишъци в бюджета, а в края на годината спестените суми се разпределят по усмотрение на правителството. Това според БСП води и до по-нисък от потенциалния ръст на икономиката. Председателят на бюджетната комисия Менда Стоянова коментира в интервю, че ГЕРБ няма нищо против да се направи такъв одит, но припомни, че такива одити са част от регулярната работа на Сметната палата.", "date": "2018.02.22", "title": "По предложение на БСП парламентът възложи извънреден одит на разходите в бюджета"}
{"url": "https://www.dnevnik.bg/evropa/2018/02/22/3134097_samo_ungariia_i_holandiia_ne_sa_podkrepili_ideiata_na/", "text": "Френският президент Еманюел Макрон спечели подкрепата на 25 държави - членки на Европейския съюз, за идеята си за провеждането на демократични дебати за бъдещето на Европа по-късно тази година. Единствено Унгария и Холандия все още не са дали одобрението си, предаде \"Ройтерс\", позовавайки се на източник от Франция. Макрон дойде на власт миналата година с обещание да направи европейските институции по-демократични и близки до хората, след като растящият евроскептицизъм доведе до решението за излизане на Великобритания от ЕС. По време на предизборната кампания той заяви, че ще настоява държавите членки да обсъждат въпроси с хората за период от шест месеца, което да помогне за поставянето на основите на Европа за следващите 10-15 години и да даде на европейците възможност да дискутират определени теми по-подробно. Според предложението всяка страна ще може да реши под каква форма да провежда т.нар. граждански консултации – например чрез парламентарни дискусии, онлайн анкети, телевизионни дебати. След първоначалния скептицизъм от страна на много държави сега Макрон успя да събере подкрепата на 25 от тях, като дебатите се очаква да започнат през април в много от страните, каза сътрудник на президента пред репортери. Полското правителство, с което Макрон влезе в спор няколко пъти по въпроси като  върховенството на закона  и квотите за мигранти, наскоро е изпратило писмо, в което е заявило, че ще се присъедини към инициативата, каза сътрудникът. Полша и Унгария имат противоречия с много западни държави - членки на ЕС, и включването на Варшава е знак, че инициативата \"работи\", коментира президентският съветник. По думите му Холандия, която Париж все още се надява да успее да убеди, се съпротивлява заради \"травмата\" от референдума през 2016 г., на който холандците отхвърлиха споразумението за асоцииране между ЕС и Украйна. Дебатите ще предшестват изборите за Европейски парламент през 2019 г. Макрон  иска да попречи на евроскептични и популистки партии  да спечелят повече подкрепа в европарламента и се надява, че с тези дебати ще обори твърденията, че ЕС е недемократичен и му липсва прозрачност. Бюджетни разговори Преди неформалния съвет в Брюксел в петък, на който европейските лидери ще обсъдят  как да запълнят дупката  в следващия седемгодишен бюджет на ЕС след излизането на Великобритания, източникът коментира, че Макрон ще настоява за \"амбициозен\" бюджет. По думите му Франция ще каже \"Готови сме да платим повече за Европа, но при определени условия\". Париж ще настоява отпускането на евросредства за по-бедните източни държави - членки на ЕС, да става при спазването на някои правила, включително  при зачитане на върховенството на закона \", посочи съветникът, намеквайки за Унгария и Полша, които са обвинявани, че подкопават демократичния ред.", "date": "2018.02.22", "title": "Само Унгария и Холандия не са подкрепили идеята на Макрон за граждански диалози в ЕС"}
{"url": "https://www.dnevnik.bg/politika/2018/02/22/3134107_bsp_iska_da_se_iztegli_predlojenieto_za_remonti_na/", "text": "БСП за България\" настоява да бъдат изтеглени предложенията за промени в Закона за обществените поръчки (ЗОП), които позволяват ремонтите на оградата по границата с Турция да се извършват без обществени поръчки. \"Настояваме този закон да бъде изтеглен спешно. Ако утре го вкарат в зала, естествено че няма да го подкрепим и ще положим всички усилия да блокираме гледането му\", заяви лидерът на социалистите Корнелия Нинова на брифинг в Народното събрание, цитирана от \"Фокус\". Според нея с предложените поправки управляващите целят \"да заметат от лошото строителство\". През 2014 г. Народното събрание прие законови промени, с които оградата по границата стана обект от национално значение и това позволи строителството ѝ да се извършва чрез пряко договаряне вместо след обявяване на обществени поръчки.  Сега предложението за промяна в ЗОП , внесено от председателя на правната комисия Данаил Кирилов (ГЕРБ) и заместника му Христиан Митев (\"Обединени патриоти\"), предвижда и ремонтите по оградата да минават без обявяване на търгове за фирми изпълнители. Говорителят на групата на БСП Елена Йончева днес коментира, че това се прави \"за да продължи корупцията и да се прикрие сегашната корупция, за да не се види качеството на това съоръжение\". От писмо на прокуратурата вчера се разбра, че  държавното обвинение разследва строежа на оградата . Днес Йончева коментира, че този факт означавал, че има достатъчно основания да се твърди, че има извършено престъпление. \"Фактът, че специализираната прокуратура е образувала това дело, показва, че това престъпление е извършено или от висше длъжностно лице, или от организирана престъпна група\", смята тя. ГЕРБ: Нищо неочаквано не сме предложили \"Нищо ново и неочаквано не сме предложили\", коментира в отговор вносителят на предложението за промяна в закона Данаил Кирилов. \"Целта е да се даде възможност за най-бърза реакция на най-близкостоящите държавни служби, за да преодолее пробив или пропуск в оградното съоръжение, да се обезпечи поддръжката му\", обясни депутатът от ГЕРБ, цитиран от \"Фокус\". Председателят на групата на ГЕРБ в НС Цветан Цветанов от своя страна упрекна левицата, че се възползвала от всяка възможност да обвиняват управляващите в корупционни схеми. Той изтъкна, че ако не се позволи пряко наемане на фирми за ремонтите на оградата, евентуалните обжалвания на бъдещите обществени поръчки ще забавят много процедурите с месеци и дори половин година. \"Тогава от БСП ще кажат, \"Ето, оградата е компрометирана и не възпрепятства преминаването на хора, които са се запътили да влизат в страната\", посочи той. Що се отнася до разследването на прокуратурата за строителството на защитното съоръжение, Цветанов каза, че ако бъдат установени виновни, те ще понесат отговорността си. \"Това не значи, че законодателството се прави, за да може да се създадат условия за корупционни схеми\", изтъкна той.", "date": "2018.02.22", "title": "БСП иска да се изтегли предложението за ремонти на оградата по границата без търгове (допълнена)"}
{"url": "https://www.dnevnik.bg/sport/2018/02/22/3133879_stokholm_planira_da_kandidatstva_za_zimnite_olimpiiski/", "text": "Стокхолм планира да кандидатства за домакинство на зимните олимпийски игри през 2026 г. с улей в Латвия, съобщава insidethegames.biz. Шведите отчитат положителен развой на преговорите за използване на съоръжението в Сигулда - град, който е на 570 км от Стокхолм. Идеята е там да се провеждат състезанията по скелетон, шейни и бобслей. Предложението съвпада с целите на Международния олимпийски комитет (МОК) за свиване на разходите за организиране на игрите. Наскоро комитетът представи 118 мерки, които могат да доведат до спестяване на 1 млрд. долара при подготовката за домакинство на летни олимпийски игри и 500 млн. долара за зимни. Улеите за скелетон, шейни и бобслей традиционно са скъпи заради специфичните си технически изисквания. Медиите в Латвия посочват, че местният олимпийски комитет гледа положително на идеята да се включи в кандидатурата на Стокхолм. Улеят в Сигулда редовно приема големи състезания. Стокхолм ще кандидатства за игрите през 2026 г. и с друг град - Оре, който е на 611 км. Намерението е там да се провеждат състезанията в алпийските ски. Тази година Оре ще приеме финалите в Световната купа по ски, а догодина ще е домакин на световното първенство. В дните преди началото на Пьонгчанг 2018  МОК си остави вратичка за провеждането на трети поред зимни игри в Азия .", "date": "2018.02.22", "title": "Стокхолм планира да кандидатства за зимните олимпийски игри през 2026 г. с улей в Латвия"}
{"url": "https://www.dnevnik.bg/skorost/2018/02/22/3134037_noviiat_flagman_na_pejo_shte_e_limuzina_sus_siluet_na/", "text": "На европейския пазар търсенето на традиционните седани в автомобилния D сегмент е в застой през последните четири години след повече от десетилетие на спад. С новия 508 от \"Пежо\" искат да събудят интереса на купувачите, като предлагат престижна лимузина със силует на купе. Подобен подход вече демонстрираха \"Опел\" с  \"Инсигния Гранд спорт\"  и \"Фолксваген\" с  \"Артеон\" В сравнение със своя предшественик автомобилът е с 8 см по-къс от (вече 4.75 м). Междуосието е свито с 2.4 см (до 2.79 м). Височината е намалена с 6 см до 1.40 метра, а ширината е увеличена с 2 см. Въпреки по-компактните размери \"Пежо\" 508 дава с 5 см допълнително в областта на раменете и с 3 см повече пред коленете на возещите се отзад. Достъпът до багажника става през отварящ се като при хечбек капак, като минималният обем е 487 литра. Облегалката на задната седалка се сгъва в съотношение 60 към 40, а подлакътникът има отвор за ски. При сгъната задна седалка капацитетът на багажника достига 1537 литра. Лукс в дигитална среда В салона \"Пежо\" залага на станалите типични за марката компактен волан и дигитално приборно табло. То използва 12.3-инчов екран, като има шест различни изгледа с акценти върху различна информация - данни за шофирането, навигация, мултимедия, асистиращи системи и т.н. Мултимедията е с 8- или 10-инчов реагиращ на допир екран. Достъпът до различните менюта за настройка става пред подобни на клавиши на пиано бутони, както при модела 5008. Предните седалки са с ергономия, потвърдена от германското дружество за здрави гърбове (Aktion für Gesunder Rücken), като могат да бъдат с 8 посоки на регулиране, запаметяване, затопляне, охлаждане и пет програми за масаж. Общата вместимост на местата за вещи в салона е 32 литра, като на разположение са до четири USB порта за зареждане на мобилни устройства. В най-високите нива на оборудване озвучаването е на признатата френска компания в областта на акустиката \"Фокал\", а използваните материали включват пълнозърнестата кожа, кожа напа, сатиниран хром, черен лак, алкантара и естествено дърво. На нова платформа и с нови мотори \"Пежо\" 508 е качено на нова платформа, която е по-лека и позволява намаляване на теглото с до 70 кг спрямо предшественика. Благодарение на актуализираните размери радиусът на завой на автомобила е намален с 1.5 м и 10.80 метра ширина е достатъчна, за да се направи обратен завой. При бензиновите двигатели има две нови предложения, които са разработени на базата на 1.6-литровия агрегат PureTech и имат мощности 180 и 225 конски сили. Дизелите са 1.5- и 2.0-литрови BlueHDi със 130, 160 и 180 конски сили. Всички мотори с изключение на най-скромния дизел се комбинират серийно с осемстепенен автоматик. \"Пежо\" 508 използва изцяло ново окачване, като срещу доплащане то може да е с променливи характеристики. Водачът може да избира между четири режима на шофиране - еко, комфортен, спортен и нормален, които променят настройките на волана, скоростната кутия, реакцията на педала на газта, окачването, асистиращите системи и т.н. Със система за нощно виждане Сред асистиращите системи голямата гордост на \"Пежо\" е тази за нощно виждане, която се предлага за първи път в сегмента. Тя използва инфрачервена камера, която засича топлината на хора и животни и предупреждава за присъствието им до 250 метра, преди светодиодните фарове да ги осветят. \"Пежо\" 508 може да се екипира също с адаптивен автопилот с функция \"спри и тръгни\", асистент за позициониране в лентата, активна спирачка за безопасност, която избягва удари с превозни средства, пешеходци и велосипедисти, предупреждение за спазване на дистанция, асистент за придържане в лентата, предупреждение за бдителността на водача чрез камера и система за активно следене на мъртвата зона. На разположение е набор от камери, даващи 360° изглед и системата за автоматично паркиране, при която всички действия се управляват от електрониката. 100% френско Новото \"Пежо\" 508 ще се произвежда в завода в Мюлуз във Франция. Двигателите и скоростните кутии за него ще идват от производствените мощности на групата PSA в Тремери и Дуврен. Така моделът ще носи знака за произход \"Origine France Garantie\", удостоверяващ, че е произведен във Франция. Официалният дебют на \"Пежо\" 508 ще бъде на автосалона в Женева (6-18 март), където световната си премиера ще направи и моделът  \"Рифтър\" . Продажбите на 508 ще тръгнат от септември.", "date": "2018.02.22", "title": "Новият флагман на \"Пежо\" ще е лимузина със силует на купе"}
{"url": "https://www.dnevnik.bg/biznes/2018/02/22/3134100_edna_treta_ot_bulgarite_iskat_da_se_razplashtat_chrez/", "text": "Една четвърт (24%) от европейците очакват, че ще имат възможност да се разплащат безконтактно с умен часовник, гривна, ключодържател или друга форма на преносими разплащателни аксесоари, сочат нови данни на \"Мастеркард\" (Mastercard). За България процентът е дори по-висок от средноевропейския – 30% от потребителите очакват възможността да разплащат безконтактно с помощта на преносим аксесоар. По този показател българският пазар се нарежда до тези в Дания, Ирландия и Испания и пред Франция (20%), Германия (12%), Швеция (17%), Австрия (18%) и др. Безконтактните плащания с Mastercard и Maestro отчитат ръст от 145% през миналата година, което води до повишения интерес на европейците към използването на нови методи за разплащане, съобщава компанията. Обявяването на тези данни съвпада с началото на пилотния проект за преносими разплащателни аксесоари в Холандия за водещата датска банка ABN AMRO. Наред с продължаващия растеж бариерите пред използването на безконтактни разплащания намаляват. Притесненията от потенциална злоупотреба бележат най-висок спад (-24%), като сред потребителите в Холандия (-41%), Испания (-33%) и Великобритания (-31%) се наблюдава най-голямо понижение при подобни опасения, сочат данни на компанията. Банките в Европа вече работят с Mastercard, за да предоставят на потребителите нововъведения в безконтактните плащания. ABN AMRO е една от първите банки, които осигуряват разплащания с преносими аксесоари, свързани с банкова сметка. Пилотният проект ще позволи на 500 потребители от различни възрастови групи да усетят какво е чувството да извършваш безконтактни плащания с пръстен, часовник, гривна или ключодържател. \"Европейският пазар е водещ в безконтактните разплащания на глобално ниво и огромният успех създава търсене за още по-голямо удобство\", казва Паоло Батистън, изпълнителен вицепрезидент \"Дигиални плащания и европейски лаборатории\", цитиран от компанията. За последната година броят на търговските вериги в Европа, които предлагат безконтактни плащания, е нараснал с 42%, показват нейни данни. В резултат на тези усилия делът на безконтактните плащания е 38% от всички транзакции в точки на продажби. В Холандия 80% от терминалите вече приемат безконтактни плащания. Над 50% от плащанията в Холандия са извършени безконтактно според ABN AMRO. Предоставената информация е от Mastercard и Maestro, както и от изследване, проведено от GCT Research Inc сред над 50 хиляди души от Великобритания, Франция, Русия, Испания, Италия, Германия, Холандия, Полша и Швеция.", "date": "2018.02.22", "title": "Една трета от българите искат да се разплащат чрез умни аксесоари, сочи проучване"}
{"url": "https://www.dnevnik.bg/sport/2018/02/22/3134095_drama_s_duzpi_v_jenskiia_hokei_donese_purva_olimpiiska/", "text": "Драматичен успех във финала на олимпийския турнир по хокей на лед за жени донесе първа титла на САЩ от игрите в Нагано през 1998 г. Американките детронираха Канада след дузпи с 3:2 във финала в Пьонгчанг. САЩ и Канада играха пети финал помежду си от общо шест, откакто дисциплината е част от зимните олимпийски игри от 1998 г. Двата отбора са единствените, които са триумфирали в хокея при жените. С успеха си САЩ добавиха второ златно отличие, докато Канада е с четири. \"Кленовите листа\" пропуснаха да спечелят пета поредна титла след победите в Солт лейк сити 2002, Торино 2006, Ванкувър 2010 и Сочи 2014. В редовното време двубоят завърши 2:2. Американките превъзхождаха канадките, но вратарката на \"кленовите листа\" Шанън Сабадос беше с основна заслуга за запазване на равенството. Тя направи 40 спасявания, докато от другата страна Маделин Рууни отрази 29 удара. Хилари Найт даде преднина на САЩ в края на първия период, но канадките обърнаха резултата през втората част с попадения на Харли Ирвин и капитанката Мари-Филип Пулин. Моник Ламору-Морандо вкара мача в продължения с гол в средата на последната третина. В допълнителното време нови голове не паднаха и се стигна до дузпи. Меган Агоста-Марчано сгреши при шестото изпълнение, докато преди това Жоселин Ламору-Дейвидсън беше дала преднина за американките. В спора за бронза Финландия победи Олимпийските спортисти от Русия с 3:2.", "date": "2018.02.22", "title": "Драма с дузпи в женския хокей донесе първа олимпийска титла за САЩ от 1998 г."}
{"url": "https://www.dnevnik.bg/bulgaria/2018/02/22/3134110_elin_pelin_asenovgrad_i_viktor_nikolaev_kakvo_vidia/", "text": "Натиск над медиите, неадекватни политики към търсещите убежище и дискриминация на ромите - това са проблемите на България според тазгодишния доклад за правата на човека на \"Амнести интернешънъл\". Според много съобщения  граничната полиция  е прибягвала към  прекомерно използване на сила  и насилствено връщане на бежанци и мигранти, включително непридружени деца. Организацията припомня случаите, в които  местните власти  в  Елин Пелин  отказаха  да приютят  семейство сирийски  бежанци  и когато няколко местни общини отхвърлиха приема на двама  непридружени непълнолетни . Тя сочи още, че макар правителството е да приело  Наредба за интеграцията на бежанците , ефективни механизми по нея няма. А през септември кабинетът е ограничил свободата на движение на регистрираните търсещи убежище. По мигрантските квоти на ЕС  България е приела  само 50 души от 1302-та, за които е поела ангажимент, и не е взела нито един сириец,  пребиваващ в Турция , по споразумението между Анкара и Брюксел. Мерките спрямо  непълнолетните мигранти  са \"неадекватни\", определя \"Амнести\". Те нямат достъп до превод, правна защита, психологическа и медицинска помощ, нито до образование или до специфичната закрила, от която имат нужда, когато са сами. Атмосферата на  ксенофобия и нетърпимост  рязко се е засилила, продължава \"маргинализацията и  дискриминацията срещу ромите \", а срещу \"малцинствени групи, включително турци и роми, продължава да се използва речта на омразата и да се извършват престъпления от омраза\", се казва в доклада. Според текста ромите се изправят пред \"системни пречки\" във всички области на живота – образование, здравеопазване и работа. Организацията припомня и \" масовите антиромски демонстрации \", които определя като \" организирани от \"Патриотичния фронт\"  в  Асеновград и Бяла  след насилствен инцидент между млади спортисти и  няколко роми \". \"Заплахите,  политическият натиск  и атаките срещу журналисти продължиха, значителна част от медиите остават под строгия контрол на политически партии и  местни олигарси \", отбелязва \"Амнести интернешънъл\". \"През октомври вицепремиерът  Валери Симеонов  и депутатът  Антон Тодоров  публично  заплашиха  телевизионния журналист  Виктор Николаев  с уволнение, ако не спре да разследва покупката на изтребители от правителството\", припомня организацията. Пропитите с омраза политики допринесоха за многобройни нарушения на човешките права по света през 2017 г., обобщава \"Амнести\". \"През цялата 2017 г. милиони хора по света вкусиха от горчивите плодове на пропитите с омраза политики\", се посочва в доклада, представен за първи път във Вашингтон. \"Амнести\" упреква \"лидерите на най-богатите страни\" за подхода им към мигрантската криза и отбелязва, че в съвременния свят не могат да се намерят истински световни ръководители, които биха могли да станат твърди защитници на спазването на човешките права\". \"Неприкрито изпълнената с омраза стъпка на правителството на САЩ, което през януари забрани влизането на хора от няколко страни с преобладаващо мюсюлманско население, зададе тон за цяла година, през която провежданата от световните лидери политика на омраза доведе до изключително опасни последици\", заяви генералният секретар на организацията Салил Шети. Сред лидерите на страните, в които правата на човека са грубо нарушавани, \"Амнести\" посочва президентите на САЩ, Русия, Египет, Филипините, Венецуела и Китай. \"През 2018 г. не можем да взимаме за даденост свободата да се събираме на протести или да критикуваме правителствата си. Всъщност изказването на позиция става все по-опасно\", каза още Шети.", "date": "2018.02.22", "title": "Елин Пелин, Асеновград и Виктор Николаев – какво видя \"Амнести\" през 2017-а в България"}
{"url": "https://www.dnevnik.bg/bulgaria/2018/02/22/3134155_da_bulgariia_iska_podrobna_informaciia_za_proekta_za/", "text": "С писмо до Столичната община партия \"Да, България\" поиска от кмета Йорданка Фандъкова пълна информация във връзка с намерението за взимане на 67 млн. заем за изграждането на инсталация за производство на енергия от отпадъци. От организацията посочват, че без всички документи насроченото за 28 февруари обществено обсъждане се обезсмисля. Според \"Да, България\", преди да се мине към обсъждане на проекта \"Изграждане на инсталация за комбинирано производство на енергия в София с оползотворяване на RDF отпадък\", общината трябва да публикува и да осигури достъп до следните документи: Предложение за проектно решение за избор на технология за оползотворяване на RDF Актуализиран идеен проект за инсталация за комбинирано производство на енергия в София с оползотворяване на RDF отпадък Решение по ОВОС, с което е одобрено осъществяването на инвестиционно предложение Решение за избор на площадка за разполагане на инсталацията Прединвестиционно проучване Анализ за разходите и ползите Анализ за съвместимостта на проекта с приложимото законодателство на ЕС в сферата на държавните помощи Споразумение между Столична община и \"Топлофикация София\" ЕАД във връзка с реализацията на проекта.", "date": "2018.02.22", "title": "\"Да, България\" иска подробна информация за проекта за производството на енергия от отпадъци в София"}
{"url": "https://www.dnevnik.bg/evropa/2018/02/22/3134152_merkel_nastoia_za_za_solidarnost_v_es_pri_priemaneto/", "text": "Германският канцлер Ангела Меркел призова днес всички страни от Европейския съюз да поемат своя дял, за да съдействат за справянето с огромния приток на мигранти, а същевременно да работят за спиране на потока, като укрепят външните граници и се борят с проблемите, принуждаващи хората да напускат родината си, предаде \"Асошиейтед прес\", цитирана от БТА. Страните трябва да знаят, че солидарността не е еднопосочна улица и всички трябва да се борят за общоевропейските ценности, заяви канцлерът в реч пред германския парламент преди утрешната среща в Брюксел с останалите лидери на страните в ЕС. Меркел отбеляза, че лидерите от ЕС трябва да договорят справедлива квотна система за приемане на кандидати за убежище. В момента Европейската комисия  съди Унгария, Полша и Чехия  за отказ да поемат своя дял от мигрантите, припомня АП. Германският канцлер каза, че ЕС трябва да подготви отговор на растящия глобален политически и икономически натиск и в такъв дух ще премине предстоящата среща на върха на съюза, посочва \"Ройтерс\". Убедена съм, първо, че светът не чака - нито нас в Германия, нито нас в Европа - и второ, че повече от всякога се нуждаем от европейски отговори на належащите големи въпроси на нашето време, заяви Меркел пред Бундестага. Сирия Канцлерът също така настоя да се сложи край на клането в Сирия - интензивните бомбардировки на силите на режима над бунтовническата крепост Източна Гута близо до Дамаск, предаде \"Франс прес\". \"Свидетели сме на ужасяващи събития в Сирия, на битката на един режим срещу населението му, на убийството на деца, унищожаването на болници\", заяви Меркел. \"Длъжни сме да направим всичко възможно това клане да спре. Трябва да заявим своето ясно \"не\". Това изисква от нас усилия да играем по-съществена роля\", посочи тя. Меркел призова съюзниците на режима на Башар Асад - Иран и Русия - да предприемат действия, след като от неделя досега  бомбардировките в Източна Гута  отнеха живота на над 300 души, включително близо 80 деца. Германският външен министър Зигмар Габриел ще разговаря по този въпрос с руския си колега Сергей Лавров, каза канцлерът. Вчера Берлин отбеляза, че Москва и Техеран носят особена отговорност за случващото се като гаранти на примирието в Източна Гута, договорено в казахстанската столица Астана. Очаква се Съветът за сигурност на ООН да гласува, вероятно днес, проекторезолюция, предложена от Швеция и Кувейт, в която се настоява за 30-дневно спиране на огъня в Сирия, за да се даде достъп до Източна Гута.", "date": "2018.02.22", "title": "Меркел настоя за за солидарност в ЕС при приемането на мигранти"}
{"url": "https://www.dnevnik.bg/sviat/2018/02/22/3134156_turciia_podkrepi_makedoniia_v_spora_za_imeto/", "text": "Турция подкрепи Македония в спора ѝ с Гърция за името, пише в. \"Хюриет\". Президентът Реджеп Ердоган каза: \"Показахме позицията си, като станахме първата държава, признала  Македония  с конституционните ѝ име и национална идентичност и като назначихме свой посланик\", каза Ердоган по време на съвместна пресконференция с колегата си Георги Иванов в Анкара. Македония бе създадена през 1991 г. и приета в ООН през 1993 г., но под името  \"Бивша югославска република Македония\" (БЮРМ)  заради  възраженията на Гърция . 118 държави, сред които Турция и България, признават страната под името \" Република Македония \". Атина обаче не го одобрява заради своя регион със същото име в северната част на Гърция. Преговорите между двете държави се засилиха през 2017 г. и новото правителство в Скопие опитва да постигне сделка с Атина, която засега налага вето на  членството на Македония  в ЕС и НАТО.", "date": "2018.02.22", "title": "Турция подкрепи Македония в спора за името"}
{"url": "https://www.dnevnik.bg/sport/2018/02/22/3134145_lindzi_von_prikljuchih_s_olimpiiskite_igri/", "text": "Победителката в 81 старта в алпийските ски Линдзи Вон заяви, че Пьончанг 2018 са последните зимни олимпийски игри, в които участва. 33-годишната aмериканка допълни, че не е готова да понесе психическото и физическото натоварване на нов олимпийски цикъл. \"За съжаление, приключих с олимпийските игри. Остарявам, колената ме болят, но съм доволна от представянето си през седмицата (в Пьонгчанг)\", заяви Вон пред \"Евроспорт\". Американката имаше големи надежди за олимпийска титла в скоростните дисциплини в Пьонгчанг, след като пропусна игрите в Сочи преди четири години заради контузия. Вон беше най-близо до златото в комбинация. Американката беше на върха след спускането, но отпадна още в началото на слалома. Вон спечели бронз в спускането, което е единственото ѝ отличие от игрите в Пьонгчанг. Тя стана най-възрастната състезателка с медал в алпийските ски от зимни олимпийски игри. 33-годишната американка завърши шеста в супергигантския слалом, където остана на 0,38 сек от  изненадващата шампионка Естер Ледецка . Вон увери, че ще продължи да се състезава в опит да подобри рекорда на легендата Ингемар Стенмарк от 86 победи. Американката е на пет успеха зад шведа. \"Следващата година ще продължа да работя и ще се опитам да подобря рекорда на Ингемар. Това е много важно за мен. Няма да се откажа, докато не подобря рекорда, независимо колко болка ще поема. След това предполагам, че ще се съсредоточа върху нещо различно. Не съм убедена в какво, нека да видим\", каза още Вон.", "date": "2018.02.22", "title": "Линдзи Вон: Приключих с олимпийските игри"}
{"url": "https://www.dnevnik.bg/evropa/2018/02/22/3134168_polsha_e_narushila_evropeiskite_standarti_za/", "text": "Съдът на Европейския съюз реши днес, че Полша не е успяла да спази европейските стандарти за качеството на въздуха, предаде \"Ройтерс\". Според директива на ЕС от 2008 г. държавите членки трябва да намалят замърсяването на въздуха, за да предпазят здравето на хората. По налични оценки над 400 000 европейци умират преждевременно всяка година заради лошо качество на въздуха, което предизвиква заболявания като астма, сърдечни заболявания и рак на белите дробове. През декември 2015 г. Европейската комисия даде Полша на съд заради бавния й отговор в решаването на проблема с лошото качество на въздуха, причина за което е масовото използване на дърва за огрев в домовете. Според съда определените норми за регулиране на замърсителите на въздуха са били \"постоянно превишавани\". Въздухът в страната съдържа твърде много фини прахови частици PM10, които могат да навредят на здравето, ако бъдат вдишвани. Полша не само е превишила ежедневните стойности на замърсяване в 35 от общо 46 \"зони за оценка на качество на въздуха\", но девет от тези зони не са издържали проверката на годишния позволен лимит, допълва съдът. \"Оттук следва, че установените превишения следва да се разглеждат като трайна тенденция\", обяви съдът в решението си. Той също така отбеляза, че мерките, които Полша е планирала, за да се ограничи замърсяването на въздуха, ще приведат качеството му в съответствие с европейските стандарти едва между 2020 и 2024 г. Доводът на Полша, че финансово-икономическото й състояние не позволява европейското право да бъде приложено по-рано, \"сам по себе си не може да оправдае толкова късно изпълнение на крайните срокове за прекратяване на тези превишения\", посочи съдът, цитиран от ДПА и БТА. През април 2017 г.  България бе осъдена по подобни обвинения  въпреки натиска от страна на еврокомисията върху страните да намалят замърсителите. Миналия месец Европейската комисия  предупреди девет други държави членки , сред които Германия и Великобритания, че и за тях може да последват съдебни действия, ако не представят \"допълнителни надеждни, навременни и ефективни мерки\". Според говорител на комисията всички те са предоставили информация, която предстои да бъде анализирана.", "date": "2018.02.22", "title": "Полша е нарушила европейските стандарти за качеството на въздуха, реши Съдът на ЕС"}
{"url": "https://www.dnevnik.bg/ot_vas/novini_ot_vas/2018/02/22/3134077_sled_remont/", "text": "Само преди няколко месеца беше обновен таванът на подлеза, намиращ се под бул. \"Васил Левски\" и ул. \"Ген. Гурко\" в София. Бяха подменени окаченият таван, осветителните тела и инсталацията. Броени месеци по-късно на двата изхода в посока спортното министерство отново се виждат течове.", "date": "2018.02.22", "title": "След ремонт..."}
{"url": "https://www.dnevnik.bg/politika/2018/02/22/3134191_anton_kutev_referendum_za_istanbulskata_konvenciia_e/", "text": "Зам.-председателят на парламентарната група на БСП Антон Кутев заяви, че евентуален референдум с въпрос \"Против ли сте Народното събрание да ратифицира Истанбулската конвенция\" би бил проблематичен и лесно може да прерасне в хомофобски. Искането за такъв референдум е на БСП. \"Ние може и да започнем референдум по Истанбулската конвенция, но той в крайна сметка ще се превърне в един чисто хомофобски референдум, което за мен е проблем. Специално този референдум е много проблематичен\", заяви Кутев пред БНР. Според него и самото противопоставяне на Истанбулската конвенция е проблематично. \"То може да се окаже доста вредно за обществото и трябва да сме много внимателни с тези теми. Освен всичко друго България отдавна е избрала евроатлантическия си път на развитие\", посочи депутатът от левицата. Той добави, че темата за Истанбулската конвенция разделя обществото, а управляващите, конкретно ВМРО, са се опитали да вкарат хомофобски настроения с  въпросите, които се опитаха да добавят . Попитан дали като член на БСП ще подкрепи въпроса за провеждане на националното допитване, Кутев каза: \"Аз сигурно ще подкрепя референдума, въпреки че преди това съм правил и ще направя всичко възможно в рамките на моето мислене и възможности да вкарам нещата в някакъв ред.\" Днес парламентарната Комисия по взаимодействие с неправителствените организации и жалбите на гражданите, чийто председател е Антон Кутев, трябваше да разгледа въпроса за допускане на референдума. Заседанието обаче се отлага за идната седмица. Попитан дали са склонни да настояват за допитването, депутатът каза: \"В този случай трябва да уточним кои сме ние. Ако ние сме БСП, вероятно БСП ще настоява. В моята комисия аз имам обществен съвет. Този обществен съвет съвсем не е на същата позиция като БСП.\"", "date": "2018.02.22", "title": "Антон Кутев: Референдум за Истанбулската конвенция е проблематичен, може да премине в хомофобски"}
{"url": "https://www.dnevnik.bg/evropa/2018/02/22/3134192_za_pruv_put_jena_shte_oglavi_kabineta_na_predsedatelia/", "text": "Председателят на Европейската комисия Жан-Клод Юнкер назначи за пръв път жена начело на кабинета си. Клара Мартинес Алберола ще започне да изпълнява функциите си от 1 март. Тя ще замени на поста Мартин Зелмайер, който бе назначен за генерален секретар на еврокомисията. Досега Алберола бе зам.-началник на кабинета на Юнкер. \"Госпожа Алберола е първата жена и първата испанка в историята на Европейската комисия, която ще оглави кабинета на председателя\", се посочва в съобщение на институцията. \"През последните няколко години Клара и Мартин спечелиха пълното ми доверие. Те доказаха, че заедно са много силен екип, който може да намира бързи и сигурни решения на най-належащите предизвикателства пред Европа\", каза Юнкер, цитиран от \"Политико\". Решението е част от по-мащабната смяна на постовете в Брюксел,  която бе обявена вчера . В резултат на промените за първи път човек от България ще заеме поста генерален директор в комисията. Това е Мариана Коцева, която ще оглави Евростат. Тя е и първата жена начело на европейската статистическа служба. Още една българка, Андрияна Сукова, ще бъде новият заместник генерален директор на генерална дирекция \"Трудова заетост, социални въпроси и приобщаване\". Назначенията включваха няколко нови генерални директори и заместник генерални директори. С тях броят на жените на тези ръководни постове се увеличава от 11% през 2014 г. до 36% сега. Това е резултат от ангажимента на председателя Юнкер да постигне целта от 40% до 31 октомври 2019 г.", "date": "2018.02.22", "title": "За пръв път жена ще оглави кабинета на председателя на еврокомисията"}
{"url": "https://www.dnevnik.bg/sport/2018/02/22/3134198_levski_zapochva_tursene_na_sini_angeli/", "text": "Левски\" започва търсене на \"промоутърки на почасова заетост\". От съобщението на футболния клуб се разбира, че предлаганата работа е свързана с планирани събития с маркетингови цели. \"Левски\" има нужда от теб: сините лъвове търсят промоутърки на почасова заетост. Стани част от семейството на най-големия отбор в България\", гласи публикацията в каналите на клуба във \"Фейсбук\" и \"Инстаграм\".", "date": "2018.02.22", "title": "\"Левски\" започва търсене на \"сини ангели\""}
{"url": "https://www.dnevnik.bg/zelen/2018/02/22/3133750_ekoministerstvoto_pazi_v_taina_mneniiata_na/", "text": "Министерството по околната среда и водите (МОСВ) отказва достъп до стенограмите от заседанията на експертния си съвет, който одобрява всички екологични проекти. Информацията е служебна и няма стойност сама по себе си, се разбира от отговора им на заявление на \"Дневник\" по Закона до достъп до обществена информация.  Висшият експертен екологичен съвет (ВЕЕС) се назначава със заповед министъра на околната среда и водите и една от основните му функции е да извършва оценка на въздействието и щетите върху околната среда, които биха причинили инвестиционни планове.  В края на януари \"Дневник\" поиска стенограмите и протоколите от заседанията на Висшия експертен екологичен съвет за периода 2012 - 2017 г. За това време съветът е одобрявал решения по важни и спорни казуси, често стигащи до граждански протести, като например  \"Южен поток\",   както и трасето на автомагистрала \"Струма\" през Кресненското дефиле , срещу което се обявиха редица неправителствени организации и сезираха  Европейската комисия . Отново ВЕЕС одобри  улесняващите строителството промени в плана за \"Пирин\"  – още през 2013 г., но бяха приети от Министерския съвет едва в края на декември 2017 г. И до днес продължават протестите в защита на Пирин в София и други градове в страната. В състава на съвета влизат ръководителите на дирекциите в МОСВ, експерти от министерствата на регионалното развитие, здравеопазването, земеделието, Агенцията по горите и членове на неправителствени организации. МОСВ: Не е от обществен интерес Според отказа от министерството \"исканата информация отразява дискусиите и изразените позиции на членовете на съвета, но е служебна\", защото е свързана със \"създаването на официална обществена информация и няма стойност сама по себе си\". Законът за обществена информация изрично казва, че служебната информация е публична. Достъпът до нея може бъде ограничаван, когато е свързана с подготовката на актовете на органите и няма самостоятелно значение. Ограничението обаче не важи, ако за информацията има \"надделяващ обществен интерес\". Според юристите в екоминистерството няма доказателства за такъв обществен интерес. \"Отказът е необоснован\" Според адвокат Стефан Ангелов от програма \"Достъп до информация\" отказът е необоснован, като министерството е трябвало да предостави поне стенограмите за периода от 2012 до 2015 г. \"В случая общественият интерес би могъл да има значение, но тази разпоредба не може да се прилага за информация, която е по-стара от две години\", казва Ангелов. Ограничаването на достъпа до информация за съвета от страна на ековедомството не се случва за първи път. В края на януари \"Дневник\" изпрати запитване до МОСВ за това кои неправителствени организации участват в заседанията на съвета, но така и не получи отговор. На страницата на консултативните съвети към Министерския съвет, където е и ВЕЕС, също лисва информация за тях, няма и дневен ред и отчет за изпълнението на работната им програма. Никой не отговаря и на посочените телефонни номера на сайта. През 2013 г. проверка на Комисията за защита от дискриминация установи , че екоминистерството е ограничавало и контролирало участието на членове на неправителствения сектор в експертните съвети на ведомството.", "date": "2018.02.22", "title": "Екоминистерството пази в тайна мненията на експертния си съвет"}
{"url": "https://www.dnevnik.bg/razvlechenie/2018/02/22/3133736_vestnik_na_vlastta_e_film_za_tova_kak_se_pishe/", "text": "\"Затова нека днес да се замислим за нашата неизбежно невъзможна задача да представяме всяка седмица първата най-груба чернова версия на историята, която никога няма да бъде завършена в свят, който никога не разбираме докрай.\" Тези думи на Филип Греъм, издателят на \"Вашингтон пост\", пред екипа на сп.\"Нюзуик\" са преразказани в автобиографията на вдовицата му Кейтрин Греъм през 1997 г. Мерил Стрийп (в ролята на Кей Греъм) ги произнася в края на \"Вестник на властта\" (The Post), в който за пръв път тя се събира с режисьора Стивън Спилбърг и с Том Ханкс, за да разкажат една от най-емблематичните битки за свободата на медиите в САЩ. Филмът, номиниран за \"Оскар\" за най-добър филм и за най-добра водеща женска роля, тръгва по екраните в България на 2 март, разпространен от \"Лента\". В една значителна степен \"Вестник на властта\" изглежда като изпълнен граждански дълг от Спилбърг и компания. В основата на политическия трилър са драматичните часове от 1971 г., в които Кей Греъм като издател на \"Вашингтон пост\" трябва да вземе решение дали да публикува съдържанието на хиляди страници от секретни документи, поръчани от семейния ѝ приятел - министърът на отбраната Робърт Макнамара. В тях се описва как години наред четирима президенти крият от американците и парламента, че войната във Виетнам не може да бъде спечелена, докато хвърлят в конфликта милиарди долари и животите на милиони американци. В историята има няколко чувствителни за съвременна Америка и света теми - изнервен до отмъстителност президент (Ричард Никсън), свободата на медиите (стига се до емблематично решение на Върховния съд), какво е да си жена в мъжкия свят на бизнеса (говорим за началото на 70-те години в кабинетите на корпорациите и банките, не за хипитата по парковете), какво е да си зависим от \"Уолстрийт\", как журналисти и издатели, близки до хората с власт, са изправени пред съдбоносен избор, изкушението да предупредиш главния прокурор за предстояща публикация (която той на мига може да спре), ангажимента на десетки и стотици хора със създаването на новина (което тотално е заличено от социалните мрежи в интернет и възможността всеки самоволно и безконтролно да бълва каквото си иска)... Един от ключовите, но набързо маркирани моменти във филма, е източникът на целия скандал. Ако не беше Даниел Елсбърг от калифорнийската корпорация RAND, копирал тайно месеци наред 7000 страници секретни документи, нямаше да я има и сензацията, тръгнала от \"Ню Йорк таймс\", подета от \"Вашингтон пост\" и превърната във вълна, която не може да се спре. Неговият случай повдига не просто въпроса за това колко е важно във властта да има хора с чест и принципи. Това е история за куража да извършиш нещо, заради което знаеш, че ще те обвинят в куп федерални престъпления, от които държавна измяна е само едно. Елсбърг се предава на властите, докато вестниците вече публикуват The Pentagon papers и през 1973 г. е съден по закон за борба с шпионажа от 1917 г. (делото е отхвърлено заради това, че държавата незаконно е събирала доказателства по него). Неотдавна той разказа, че през лятото на 1971 г. 10-годишната му дъщеря е изрязвала от ксерокопията ивиците с печати \"строго секретно\", но във филма това прави един от неговите приятели. Спилбърг преценил, че за зрителите подобна сцена ще е прекалено невероятна. \"Вестник на властта\" е и поклон пред добрата стара журналистика, задимените редакции и шумните печатници, работата по ръба (и отвъд) на закона при разследвания и събирането с преките ти конкуренти, когато трябва да се защити занаятът. Той е заснет, докато една от най-известните телевизионни водещи в света заяви в реч: \"Вярвам, че трябва да разказваме истината, а не да сме неутрални. Както и че трябва особено ожесточено да се борим за истината в един свят, в който Оксфордският речник на английския език обяви \"постистина\" за дума на годината.\" Впрочем фразата за това, че журналистите пишат \"първата най-груба чернова на историята\", започва да става популярна в САЩ още през 40-те години. Те са събрали в силно сбита форма две важни неща за хората, които съобщават новините. Първото е, че в бързината да ги съобщят журналистите неизбежно го правят повърхностно, но няма как да е по-различно, когато 365 дни в годината пишеш първата чернова и не остава време да се задълбочиш. Второто изразява надеждата на мнозина новинари, че историците един ден ще отдадат дължимото (което почти никога не се случва) на усилията им да описват времето си и да разкриват истините. А сега си представете как изглежда \"най-грубата първа чернова\" на историята на България от последните няколко години, написана от най-многотиражния вестник. От него тази седмица научаваме, че Ванга била посочила къде е погребан Левски или че от Англия се задава забрана за целувките и секса в киното. Ако вярвате на такива вестници, няма да разберете нищо от филма на Спирбърг.", "date": "2018.02.22", "title": "\"Вестник на властта\" е филм за това как се пише черновата на историята"}
{"url": "https://www.dnevnik.bg/sviat/2018/02/22/3134187_za_pruv_put_makedonskite_vlasti_premahnaha_pametnik_ot/", "text": "Паметник на Андон Янев от ВМРО, когото в София наричат български, а в Скопие - македонски революционер, стана първата скулптура, демонтирана в Македония като част от спорния проект \"Скопие 2014\", пишат местни медии. Камери на минувачи, разпространявани от македонски телевизии, уловиха мига, в който фигурата на Андон Кьосето беше премахната от пространството пред Върховния съд. \"Както бяха поставени паметниците от проекта, под закрилата на нощта, така и снощи беше премахнат паметникът на Кьосето и отнесен в складовете на металургичен завод \"Тито\",\" отбелязва електронното издание МКД. \"Работниците казаха, че заповедта за тази операция е била издадена от град Скопие.\" По-късно кметът на града Петре Шилегов каза на пресконференция, че на мястото на паметника ще има дърво. Македонският сайт \"Нова\" цитира властите в македонската община \"Център\", според които скулптурата на Кьосето е \"незаконен строеж\" и е поставена през 2014 г. не на мястото, изрично указано от в разрешителното. Същевременно при решението за издигане на такъв паметник от 2012 г. са открити процедурни нередности. Залезът на \"Скопие 2014\" Още през есента, след като министърът на културата Роберт Алагьозовски нарече проекта  \"вирус\"  и обяви, че бюджетът и процедурите, свързани с него, се преразглеждат, през ноември и финансирането му беше  спряно , а новоизбраният тогава кмет Шилегов спря и изграждането на  \"бароковите\" фасади  из центъра на македонската столица. Статуята на Андон Кьосето беше сред паметниците, в които властите в Скопие обявиха, че съзират \"нередности\", но и че изискват оценка от експертни комисии - заедно с този на Майка Тереза и с т.нар. Воин на кон, който  на практика изобразява  Александър Македонски. Много от обектите от \"Скопие 2014\" разделят общественото, но и експертното мнение - защитниците им говорят за история, идентичност и нов облик на центъра на града, а противниците - за спорни естетически качества, а и за  твърде големия бюджет , заделен за проекта в последните години и надхвърлил в пъти първоначално обявените под 100 млн. евро. И в Гърция, и в България политици и експерти неведнъж са обвинявали предишните управляващи в Македония в кражба на история  заради част от паметниците . Всъщност фигурата на Кьосето, починал в Благоевград през 1953 г., разделя и самите македонци, някои от които го наричат \"ликвидатора на ВМРО\".", "date": "2018.02.22", "title": "За пръв път македонските власти премахнаха паметник от \"Скопие 2014\" (видео)"}
{"url": "https://www.dnevnik.bg/evropa/2018/02/22/3134238_junker_shte_obikoli_zapadnite_balkani_na_1_mart_shte/", "text": "Председателят на Европейската комисия Жан-Клод Юнкер започва обиколка на страните от Западните Балкани, която ще завърши в София на 1 март, съобщи Европейската комисия. Юнкер ще бъде придружаван от върховния представител на ЕС по външната политика и сигурността Федерика Могерини и комисаря по въпросите на съседството Йоханес Хан. Пътуването им започва в неделя, когато те ще пристигнат в Скопие, а по-късно през деня ще бъдат в Тирана. В понеделник са насрочени срещите в Белград, а във вторник - в Черна гора. Босна и Херцеговина и Косово ще бъдат посетени на 28 февруари. Обиколката ще завърши в София на 1 март, където Юнкер, Могерини и Хан ще участват във вечеря, давана от премиера Бойко Борисов. На вечерята са поканени ръководителите на шестте държави от Западните Балкани. Еврокомисията уточни, че тези инициативи се предприемат в навечерието на насрочената през май среща в София между държавните и правителствените ръководители на страните от ЕС и от Западните Балкани, както и в светлината на стратегията за ускоряване на преговорите с региона за присъединяване към общността. В началото на февруари  Европейската комисия обяви новата си стратегия  за Западните Балкани, която дава перспектива за еврочленство на Черна гора и Сърбия до 2025 г., при условие че покрият необходимите условия за това, посочени в документа. Европейски представители многократно подчертаха, че  става въпрос за перспектива , а не са краен срок и че процесът ще продължи да се основава на заслуги.", "date": "2018.02.22", "title": "Юнкер ще обиколи Западните Балкани, на 1 март ще се срещне в София с лидерите от региона"}
{"url": "https://www.dnevnik.bg/zdrave/2018/02/22/3134154_uspehut_na_dietite_za_otslabvane_zavisi_ne_ot/", "text": "За отслабването има един прост принцип - трябва да се редуцира приемът на калории, така че приетите да са по-малко от изгорените за деня и така тялото да бъде принудено да използва натрупаните си запаси като източник на енергия, докато не ги стопи. Това на практика означава по-малко храна на ден от обичайното и ограничаване на всякакви висококалорийни изкушения. Всеки, който някога е спазвал диета, е в общи линии наясно с тези правила, но според ново  проучване , публикувано в журнала JAMA и цитирано в \"Ню Йорк таймс\" тази седмица, това не е най-правилният начин на разсъждение за ефективното отслабване. По-важно е какви ще са храните, включени в диетата, отколкото обемът и калорийното им изражение, или - с други думи - качеството е над количеството, откриват учените. Изследването е на медицинския факултет на \"Станфорд\". В продължение на една година американските изследователи следили опитите за отслабване на над 600 човека с наднормено тегло, които били поделени в две групи според стратегията на диетата им - дали с  . Целта на учените била да разберат кой от двата подхода дава по-добри резултати, но година по-късно установили, че няма съществена разлика между общите резултати. Вместо това обаче и в двете групи открили хора, които са постигнали значително по-добри резултати от останалите, а анализът на техните хранителни режими показал, че това, което наистина има значение за успеха на диетата, били останалите съставки в нея. Най-много килограми свалили хората, които едновременно намалили   и ги заменили с големи количества пресни зеленчуци, сурови ядки и други необработени или природосъобразни продукти, при това без да броят калории или да ограничават размера на порциите си. Фактори като индивидуалния геном и способността на тялото да обработва различни съставки, които са най-модерните измервания в диететиката в момента, се оказало, че също нямат особено значение, ако просто режимът на хранене изключи храните, които поддържат наднорменото тегло. Според специалистите това са добри новини за хората, които се борят с излишните килограми - означава, че не е необходимо да се вманиачават в  , за да постигнат добър резултат. Означава дори и че могат системно да \"преяждат\", ако това е проблемът, с който се борят - само че не с бургери, а например с огромни купи прясна салата.", "date": "2018.02.22", "title": "Успехът на диетите за отслабване зависи не от количеството, а от качеството, откри \"Станфорд\""}
{"url": "https://www.dnevnik.bg/biznes/2018/02/22/3134234_toplofikaciia_sofiia_shte_si_tursi_nov_direktor_sled/", "text": "Доскорошният изпълнителен директор на Общинска банка Александър Чакалски ще управлява временно \"Топлофикация София\". Това решение взе днес Столичният общински съвет. За позицията ще бъде обявен конкурс, след като досегашният директор на общинското дружество \"Топлофикация София\" Георги Беловски е напуснал по лични причини. Чакалски беше изпълнителен директор на Общинска банка от 2011 г. до януари тази година, когато сделката за продажбата на банката приключи. Преди това той беше изпълнителен директор на Българска банка за развитие. Беловски също е бивш кадър на Общинска банка, като беше в ръководството ѝ от 2008 до 2014 г. Миналата седмица Българската народна банка  одобри новите директори на Общинска банка  - Ангел Геков, Петър Джелепов, Борислав Чиликов и Владимир Котларски, като от назначеното от Столичната община ръководство остана само Николай Колев. Официално новият собственик на Общинска банка лихтенщайнското дружество за управление на активи CAIAC Fund Management чрез структурирания от него алтернативен фонд Novito Opportunities. Парите за сделката от 46 млн. лева бяха платени от българската петролна компания \"Инса ойл\", собственост на Георги Самуилов.", "date": "2018.02.22", "title": "\"Топлофикация София\" ще си търси нов директор, след като досегашният е напуснал"}
{"url": "https://www.dnevnik.bg/sport/2018/02/22/3134266_biatlonistkite_na_belarus_triumfiraha_vuv_vetrovitata/", "text": "Женският отбор на Беларус спечели златните медали от щафетата в биатлона. Те триумфираха в много вълнуващо състезание, белязано от силния вятър. Отлично се представиха шведките, които заслужиха сребърните медали, а на подиума се качиха и французойките. Българките завършиха 16-и от 18 отбора. Емилия Йорданова, Даниела Кадева, Стефани Попова и Десислава Стоянова останаха на 2:34,6 мин от шампионките след две наказателни обиколки и девет допълнителни патрона. Ключова роля за успеха на Беларус имаше звездата в отбора Дария Домрачова, която се състезава на четвъртия пост. Тя направи безупречна първа стрелба, а при втората използва три допълнителни патрона. Домрачова спечели четвъртия си златен и общо шести медал от олимпийски игри. Преди дни тя стана втора в масовия старт. В началото много добре се движеха италианките. Състезанието коренно промени хода си при стрелбата от позиция \"прав\" на втори пост. Тогава италианките бяха начело, но се появи много силен вятър. Доротея Вирер се подготви за стрелбата си, но беше принудена да чака утихването на вятъра. Същото беше в сила и за още няколко състезателки, като на стрелбището се наредиха десетина биатлонистки. Финландия пое водачеството, а италианките останаха напред, но разликите с останалите вече бяха променени. Впоследствие по време на третия пост полякините се движеха начело, но малко след появата си Домрачова излезе първа. С доброто си представяне тя осигури златото за отбора си с общо време 1.12:03,4 часа. От разместванията се възползваха и шведките, които завършиха втори. На последния пост  олимпийската шампионка в индивидуалния старт на 15 км Хана Йоберг  беше безупречна в стрелбата и се пребори с французойките за сребърния медал. Германия и Италия останаха съответно на осмото и деветото място. За България Кадева се представи отлично, като използва само един допълнителен патрон. Тя използва забавянето на останалите заради вятъра по време на втория пост и излезе 12-а на 1:14 мин зад водачите. След това Попова прави една обиколка и ползва четири допълнителни патрона и се смъкна на 17-ото място. На четвъртия пост Стоянова също имаше силна стрелба и изпрати българките пред Япония, а малко не ѝ достигна да изпревари финландките за 15-ото място.", "date": "2018.02.22", "title": "Биатлонистките на Беларус триумфираха във ветровитата щафета, българките останаха 16-и"}
{"url": "https://www.dnevnik.bg/bulgaria/2018/02/22/3134276_edin_ot_spasitelite_ot_r_lim_poluchi_bulgarski/", "text": "Сръбският гражданин Сафет Баличевац – един от участвалите в спасителната операция в р. Лим, получи български документи. Те му бяха връчени лично от вицепрезидента Илияна Йотова на официална церемония в Гербовата зала на \"Дондуков\" 2. На 4 април 2004 г.  автобус с ученици от Свищов падна в реката . Тогава загинаха 12 деца, а други бяха спасени, след като местни жители бързо се отзоваха. \"Горди сме, че достоен и смел човек като Вас е пожелал да стане един от нас. Вие получавате правата на всеки български гражданин, където и да се намира по света\", обърна се вицепрезидентът към Сафет Баличевац. \"Каквито и силни думи да произнесем днес в знак на признателност към Вас, към всички спасители в река Лим – те ще звучат слабо. Ще звучат слабо на фона на трагедията, почернила не само няколко български семейства, а цяла България, която изгуби без време свои чеда\", добави Илияна Йотова. Според нея извършеното от спасителите от Лим е добрият пример как постъпват истинските хора и че който иска да направи добро, може да го стори и със завързани ръце. \"Днес, когато в нашия живот нахлуват омразата, противопоставянето, агресията, отчуждението, Вие, г-н Баличевац, показвате, че човешката добрина още има място между хората\", каза още тя.", "date": "2018.02.22", "title": "Един от спасителите от р. Лим получи български документи"}
{"url": "https://www.dnevnik.bg/analizi/2018/02/22/3134178_dva_razkaza_za_neobhodimoto_i_neizbejno_pravosudie/", "text": "Историческите съвпадения са кривото огледало на случващото се. Сякаш за да покажат, че политика и история никога не се припокриват напълно, макар да са неотделими. Вчера един  заместник-председател  на българското Народно събрание се прости с поста си по причина на историята. По-точно поради твърдението си (вкарано, а сетне изкарано от декларация на БСП), че \"Народният съд е бил необходимо и неизбежно правосъдие\". Няма да се впускам в анализ на твърденията на г-н Валери Жаблянов, нито в аргументацията му как \"Народният съд е създаден във връзка с чл. 37 от Търновската конституция и с наредба-закон от 1944 г.\". С решение на Върховния съд от 1996 г. бяха отменени присъдите на Първи и Втори състав на Народния съд тъкмо поради \"липса на доказателства\", а в чл. 2 на Закона за обявяване на комунистическия режим за престъпен (от 5 май 2000 г.) се осъжда \" . Доколкото ми е известно, този закон още е в сила. Онова, което г-н Жаблянов, изглежда, не иска да разбере, е, че вълната от възмущение срещу него не е, защото е изразил \"лично мнение\" (преповтарящо комунистическия разказ на НРБ), и то по едни травматични в българската памет събития. Към тях, както и към предшестващото ги, със сигурност ще се връщаме. Историята не може да се пише в черно и бяло. Би могло да се говори много за действията на Богдан Филов по присъединяването на България към Тристранния пакт, по отговорността на личности като Петър Габровски или Александър Белев при налагането на безчовечния Закон за защита на нацията, насочен срещу евреите, и т.н. Но работата е там, че последвалият \"Народен съд\" е всичко друго, но не и подобие на правосъдие. Самата комунистическа пропаганда го величаеше като \"Възмездието\" – пълната саморазправа с политическите противници, което се потвърждава и от броя на произнесените присъди: 2730 осъдени на смърт, 1924 доживотни присъди и над 5000 други присъди с различен срок. \"Необходимо и неизбежно правосъдие\" – такова нещо наистина нашата история не помни. А пък веднага след \"Народния съд\" следва разправата със семействата и близките на осъдените: изселени са 4325 семейства, общо наброяващи 11 875 души. Репресия, която явно също носи \"необходим и неизбежен характер\", простирайки се чак до внуците им. Затова ми се иска да се върна към онези събития през погледа на един човек, за когото е редно да си спомним тези дни. Става дума за друг един заместник-председател на българското Народно събрание, който точно преди 75 години (март 1943 г.) е бламиран (свален от поста си) след написването на една доста по-различна декларация. А именно – за Димитър Пешев, спасителя на българските евреи, обявен за праведник в Израел, чийто бюст се намира в Съвета на Европа, а фондацията \"Раул Валенберг\" направи медал с лика му. Пак повтарям, че пряка връзка между Валери Жаблянов и Димитър Пешев няма и не може да има. Освен ако г-н Жаблянов не е използвал същия парламентарен кабинет. Историята понякога си прави такива шеги. Заслугите на Пешев по спасяването на близо 50 000 евреи са толкова безспорни, че в случая няма нужда да се връщам към тях. Само искам да цитирам откъс от неговото протестно писмо до премиера Богдан Филов, подкрепено от 42 народни представители от тогавашното парламентарно мнозинство: . , за да се превърне, по определението на италианския си биограф Габриеле Нисим, в \"човека, който спря Хитлер\". Или ако искате, в българския Оскар Шиндлер, който още чака някой Спилбърг да направи филм за него. След 9 септември 1944 г. Димитър Пешев не се крие от комунистите. Знае кой е и има съзнание за стореното от него. Дори оставя бележка на вратата на жилището си, че ако не си е вкъщи, могат да го потърсят на долния етаж при сестра му, където често се отбива. На 14 ноември следобед в дома му нахълтват група милиционери. Обръщат изоснови жилището му, прибират всички ценности, пари, документи, множество книги, цялата му спортна екипировка – той е запален скиор. Не получава документ за конфискуваното и никога повече не вижда иззетите скъпи вещи. В затвора е наблъскан в една килия с близо шейсет души. Вътре са и хората, на които се е противопоставил в парламента, спасявайки \"честта на България\". Той обаче не губи хладнокръвие, убеден, че няма вина. Едва след публикуването на Наредбата-закон за Народния съд започва да си дава сметка, че се подготвя нещо страшно. И започва да се бои за живота си. Като дългогодишен адвокат и опитен юрист решава да се обърне към кантората на колегите си Меворах и Лиджи. Адвокат Меворах (бащата на Валери Петров) отказва да поема защитата му, аргументирайки се със своята партийна принадлежност (към комунистическата партия). Има решение на БКП, че на комунистите не се разрешава да помагат на \"фашисти\". Адвокатът Давид Лиджи приема, защото знае кой е Димитър Пешев, но пропуска първото заседание в съда. Обявява, че е болен. Дори представя медицинска бележка, удостоверяваща, че не трябва да работи в продължение на месец поради нервно изтощение. По-късно пред племенниците на Пешев Давид Лиджи заявява, че просто не можел да се яви в съда: нямало да издържи да види колегата си на подсъдимата скамейка. Тогава близките предлагат на друг адвокат евреин – Йосиф Яшаров, да поеме защитата на Пешев. Той, без да се колебае, приема. Години по-късно, в своя реч в памет на Пешев, дори споделя:  Комунистическият режим не смята така. На 1 април 1948 г. единственият адвокат, дръзнал да поеме защитата на Пешев, получава кратко уведомление, че се отнемат завинаги адвокатските му права, защото е \"вражески настроен към народната власт на Отечествения фронт и нейните мероприятия\". Това също е част от разказа за \"необходимото и неизбежно правосъдие\". Адвокат Яшаров е принуден да напусне родната си страна и да замине за Израел. На процеса Пешев има шанса да бъде защитаван от истински адвокат. При мнозина от подсъдимите служебните защитници играят ролята на втори обвинители. Той все по-ясно си дава сметка, че случващото се е маскарад на правосъдие. \"Революционният съд\" е съставен от избрани от комунистическата партия съдебни заседатели. Прокурорите, наричани \"народни обвинители\" – пряко от Министерския съвет, тоест от просъветското управление. Два дни след разпита му в съда Пешев посреща най-тежката си Нова година в килията. В утрото на 1 януари на обвиняемите е подготвена жестока шега. Внезапно вратите на килиите се отварят. Но това не е знак за жадуваната свобода. Затворът се огласява от специално подготвен концерт. \"Това бяха песни, разказва в записките си Пешев, специално в духа, който се поддържаше, дух на революционна ярост. Ясно се разбираха думите на песента: \"Фашисти, вас смърт ви чака.\"  Това също е част от \"необходимото и неизбежно правосъдие\". Скоро обвиняемите са върнати в затвора, за да чакат присъдата. Димитър Пешев свидетелства: \"Истинска мъка беше да се наблюдават особено онези застрашени за живота си; страданието им беше изписано по лицата, то се предаваше и на другите, които чувстваха онова, което преживяват. Всичко се разбиваше от неверието на тези измъчени хора, изживели толкова разочарования от правото, съда и справедливостта. Мъчно беше да се вдъхне надежда там, където тя беше почти изчезнала след толкоз изживени разочарования и потъпкани човешки права.\" На 1 февруари преди обед обвиняемите са отведени в Съдебната палата. Всичките 134-ма обвиняеми от Втори състав са признати от Народния съд за виновни. От тях 67 получават смъртни присъди. Пешев, благодарение на защитата на адвокат Яшаров и няколко свидетелски показания като това на Петко Стайнов, се \"отървава\" с 15 години. Двадесет народни представители, подписали неговата декларация, с която се спасяват българските евреи, получават смъртна присъда, шестима – доживотен затвор. \"Аз се отказвам да описвам картината след прочитането на присъдата – свидетелства Пешев, за това е необходимо перото на голям гениален писател.\" Той вижда как отвеждат на смърт Димитър Икономов, депутатът от Дупница, който пръв иска среща с него, разказвайки му за покъртителната ситуация с евреите от Беломорието, за \"всички тези жени, деца и мъже, натоварени с багажи, отчаяни, плачещи за помощ, но безпомощни, едвам влачещи се неизвестно закъде\". Вижда как отвеждат и неговия приятел, депутата Иван Петров, който подкрепя с всички сили декларацията на 42-мата, единственият народен представител, напуснал пленарната зала, когато се гласува присъединяването на България към Тристранния пакт. Сетне отвеждат към камиона и друг негов близък приятел – Спас Ганев, който успява само да промълви: \"Целуни децата ми.\" Описва го във време, когато е \"никой\" – лишен е от граждански права, не получава пенсия, няма жилище, не разполага с никакви средства за съществуване, подпомаган е единствено от най-близките си роднини. С тези свои записки, в пълен разрез с комунистическия разказ за събитията, един бивш подпредседател на Народното събрание поема риска да остави своето \"самиздатско свидетелство\" за поколенията. С убеждението, че \"може би някога, когато ще се гледа по-спокойно на миналото, това събитие ще даде сюжет на някой гениален писател да опише трагедията на едно време, пред ужаса на което ще изтръпнат бъдещите хора, които ще бъдат, да вярваме в това, по-културни, умни и благородни, за да не допускат подобни прояви на политически фанатизъм\". Уви, ако се съди по декларацията на един вече бивш заместник-председател на Народното събрание и на неговата парламентарна група, изглежда, че скъсването с този \"политически фанатизъм\" все още не е настъпило.", "date": "2018.02.22", "title": "Два разказа за \"необходимото и неизбежно правосъдие\""}
{"url": "https://www.dnevnik.bg/photos/2018/02/22/3134274_fotogaleriia_kak_se_evakuira_slon/", "text": "В Кения има няколко хиляди слона, които са изправени пред заплахи като бракониери и загуба на местообитания. Докато мигрират между националната парковете, в които са защитени, те дразнят селяните, защото изяждат или унищожават нужната на хората продукция.", "date": "2018.02.22", "title": "Фотогалерия: Как се евакуира слон"}
{"url": "https://www.dnevnik.bg/biznes/2018/02/22/3134283_horata_veche_putuvat_za_po-kratko_no_po-chesto_v/", "text": "Хората по света започват да пътуват за по-малко дни в сравнение с преди години, но се стремят основно към чуждестранни дестинации и по възможност комбинират няколко в едно пътуване. Това показват данните от последното проучване на картовия оператор \"Виза\" (Visa) \"Глобални нагласи за пътувания\". Според него основният мотив за пътуване е отърсването от стреса. Данните показват, че средният брой на нощувките глобално е осем при средно десет през 2013 г. Пътуванията в чужбина от средно 2,5 за последните две години се увеличават до средно 2,7 за предстоящите две. Най-много пътувания през последните две години са осъществени в региона на Северна и Южна Америка – средно 3,2 за 2017 г. Технологиите помагат на пътуващите да се ориентират по-лесно: 88% от пътуващите споделят, че са имали интернет връзка по време на пътуването си. Почти половината от участниците в проучването (44%) използват приложения за споделено пътуване на територията на държавата, която посещават. Две и повече в едно Около 11% от пътуванията по света включват посещения на няколко държави в рамките на едно пътуване. Най-посещаваните държави са Япония, САЩ и Австралия: най-посещаваната дестинация в света през последните две години е Япония, която измества САЩ от челното място. Тук трябва да се отбележи и ролята на предпочитанията според произхода: например хората от региона на Тихоокеанска Азия най-често избират Япония като дестинация за пътуване. Американските граждани предпочитат континентална Европа, Мексико, Канада и Япония.", "date": "2018.02.22", "title": "Хората вече пътуват за по-кратко, но по-често в чужбина, сочи изследване"}
{"url": "https://www.dnevnik.bg/bulgaria/2018/02/22/3134356_prokuraturata_obvini_bivshiia_finansov_ministur_stoian/", "text": "Прокуратурата е повдигнала обвинение на бившия финансов министър от правителството на Любен Беров и преподавател в УНСС Стоян Александров за лихварство, информира пресцентърът на институцията. На Александров е повдигнато обвинение за това, че за времето от 19 ноември 2002 г. до 12 февруари 2015 г. в София и други градове без съответното разрешение е извършвал по занятие банкови сделки, като предоставил 61 броя кредити в левове, евро и щатски долари на различни граждани и фирми. Общият им размер бил 541 хил. лв., 1 693 160 щатски долара и 3 738 600 евро. Сумите е трябвало да му бъдат върнати с договорени лихви. \"По този начин е причинил на лицата кредитополучатели значителни вреди\", аргументира се прокуратурата. Второто обвинение, заради което Александров е привлечен към наказателна отговорност, е за това, че същият като управител на \"Стал 2007\" ЕООД и на \"Александров и Сие\" ЕООД е извършвал по занятие банкова дейност без съответното разрешение, като е предоставил 14 броя кредити в общ размер на 1 006 400 лв. и 9 955 579.88 евро и е причинил значителни щети на кредитополучателите. За посоченото престъпление законът предвижда наказание от 5 до 10 години затвор и глоба от 5 до 10 хил. лв., като съдът може да постанови и конфискация на част или на цялото му имущество. Александров не е задържан. Спрямо него е взета мярка за неотклонение гаранция от 100 хил. лв., се казва още в съобщението на държавното обвинение.", "date": "2018.02.22", "title": "Прокуратурата обвини бившия финансов министър Стоян Александров в лихварство"}
{"url": "https://www.dnevnik.bg/sviat/2018/02/22/3134381_i_bremenni_rabotnichki_mogat_da_sa_chast_ot_kolektivni/", "text": "Бременните работнички могат да бъдат уволнявани при колективни уволнения, стига работодателят да посочи мотивите и обективните критерии, по които е подбрал служителите. Това реши Съдът на Европейския съюз по дело, заведено от испанка срещу компания на име Bankia. Жената е уволнена през 2013 г. с обяснението, че в провинцията, в която е наета, е необходимо намаляване на персонала и че самата тя е получила една от най-ниските оценки в екипа. Делото стига до Висшия съд на Каталуня, който отправя запитване към Съда в Люксембург да тълкува забраната за уволняване на  бременни работнички , предвидена в Директива 92/85. Въпросната директива забранява уволняването на работнички за периода от  началото на бременността  до края на  отпуска по майчинство  освен в изключителни случаи, които не са свързани с тяхното положение и са разрешени от националното законодателство и/или установената в страната практика. С днешното си решение съдът постановява, че Директива 92/85 допуска национална правна уредба, която позволява  бременна работничка  да бъде уволнена при колективно уволнение. Съдът най-напред припомня, че решение за уволнение, взето по причини, свързани  основно с бременността  на заинтересованото лице, е несъвместимо със забраната за уволнение, предвидена в тази директива. Не е в разрез с Директива 92/85 обаче решение за уволнение, взето в периода от началото на бременността до края на отпуска по майчинство по причини, които не са свързани с бременността на работничката, ако работодателят писмено посочи основателни мотиви за уволнението и уволнението на заинтересованото лице е допустимо според законодателството и/или практиката на съответната държава членка.", "date": "2018.02.22", "title": "И бременни работнички могат да са част от колективни уволнения, реши Съдът на ЕС"}
{"url": "https://www.dnevnik.bg/evropa/2018/02/22/3134339_brekzit_i_rastiashtite_zaplati_na_iztok_sa_tlasnali/", "text": "Броят граждани на Европейския съюз, които напускат Великобритания, е достигнал най-високото си ниво за последното десетилетие, показаха данни на Националния статистически офис (ONS), цитирани от Би Би Си. Според тях 130 000 граждани на ЕС са напуснали страната до септември миналата година, което е най-големият брой от 2008 г. досега. В същото време 220 000 граждани на ЕС са отишли да живеят във Великобритания – с 47 000 по-малко спорямо предходната година. Нетната миграция от ЕС (разликата между пристигащи и заминаващи) е била 90 000 - най-ниската за последните пет години. Данните показват също така, че британците, които емигрират, са повече от тези, които се връщат да живеят във Великобритания. От онези граждани на ЕС, които пристигат в страната, по-малко идват по причини, свързани с работа и по-конкретно с търсене на работа. Никола Уайт, председател на статистиката за международната миграция в Националия статистически офис, коментира: \"Брекзит може да бъде фактор за решението на хората да се преместят в или от Великобритания, но решението на хората да мигрират е сложно и може да бъде повлияно от много причини.\" В коментар за тази тенденция професор Гийермо Меарди от бизнес училището \"Уоруик\" посочва, че през последните месеци се е наблюдавал \"постоянен спад\" в броя на мигрантите от Източна Европа, което по думите му се дължи не само на Брекзит, но и на социално-икономически причини. \"След 90-те години имаше много ниска раждаемост в Централна и Източна Европа, което контрастираше с бейби бума през 80-те години, захранвал големите притоци на мигранти през последното десетилетие\", смята Меарди. \"След 2004 г. безработицата в Полша намаля от 20 до 5% и средните заплати там се увеличиха от около една пета от британските до около една втора в момента\", казва той. По думите му може да се очаква, че поради тази причина пристигащите от България и Румъния също скоро ще започнат да намаляват, посочва \"Дейли телеграф\". Повече студенти В същото време имиграцията от държави извън ЕС се увеличава, което означава, че населението във Великобритания продължава да расте на нива, близки до тези от началото на 2014 г. Около 285 000 неевропейски граждани са пристигнали в страната в 12-месечния период до септември, а 80 000 са напуснали. Това означава, че има нетно увеличение от 205 000 – най-високото за последните шест години. Според кореспондент на Би Би Си причината са в голяма степен повечето хора, които пристигат да учат. Като цяло нетната миграция е намаляла с 29 000 и е достигнала 244 000 души за същия период. Това включва 73 000 британци, които са се върнали в Обединеното кралство, и 125 000, които са напуснали. Според министъра по имиграцията Каролин Ноукс последните данни показват, че Великобритания продължава да привлича \"най-умните и най-добрите хора\", за да учат и да работят. \"Ние сме страна, която е отворена за бизнеса\", допълни тя. Според отделни данни на вътрешното министерство през 2017 г. са били подадени 141 302 молби за британско гражданство. Тук се отчита ръст от 8% спрямо предишната година, но това е с 39% по-малко в сравнение с пика от 232 262 молби през 2013 г. Все повече хора от ЕС, които са се установили във Великобритания, кандидатстват за гражданство, като броят на молбите се е увеличил повече от два пъти – от 15 460 през 2016 г. до 38 528 през 2017 г.", "date": "2018.02.22", "title": "Брекзит и растящите заплати на Изток са тласнали рекорден брой европейци да напуснат Великобритания"}
{"url": "https://www.dnevnik.bg/biznes/2018/02/22/3134366_peleti_ot_lavandula_i_bulgarska_steviia_-_chast_ot/", "text": "Селскостопанската академия участва с 19 новости на изложението \"Агра 2018\" в Пловдив заедно с 25-те си института. Сред разработките е нов висококачествен сорт домат алено сърце с традиционен български вкус и аромат, представен от Института по зеленчукови култури \"Марица\". По съдържание на вещества с антиоксидантно действие – аскорбинова киселина, общи багрила и ликопен, сортът превишава биволско сърце. Съчетанието на приятен сладко-кисел вкус и типичен доматен аромат с добър външен вид и нежна текстура определят сорта като подходящ за прясна консумация. Сортът е с добра адаптивна способност и може да се отглежда както в култивационни съоръжения, така и на открито. При оранжерийни условия добивите са 5 -7 хил. кг от декар, а при полски - 4-6 хил. кг от дка. Опитната станция по поливно земеделие - Пазарджик, съвместно с Института по зеленчукови култури – Марица, са създали нов уникален сорт ивайловска капия. Сортът е висококачествен – пиперът е по-едър и месест от останалите български сортове капии. Добивите са от 5 до 10% повече за останалите сортове, които средно е 3.5-4 тона. Има високо съдържание на сухо вещество и лесно се бели. Един от най-новите сортове на Института по земеделие – Карнобат, е зимен двуреден сорт ечемик \"Дария\". Сортът е признат за оригинален през 2016 година. Той е високоустойчив на студ и на основните болести по това растение. В допълнение той е и високопродуктивен - до 923.4 кг от декар, това е в рамките на 2.6-16% повече от другите сортове. Земеделският институт – Шумен, е разработил първия български сорт стевия, който носи името \"Стела\". Понастоящем стевията остава естествен заместител на захарта. Увеличеният потребителски интерес към натуралните хранителни добавки означава, че продукти като стевия ще бъдат обект на голямо внимание от страна на потребителите, смятат учените. Сортът може да се отглежда във всички райони на страната при поливни условия. Притежава относително добра устойчивост на гъбни болести. Институтът по почвознание, агротехнологии и защита на растенията \"Н. Пушкаров\" съвместно с Руския държавен аграрен университет – Московската селскостопанска академия \"К. А. Тимирязев\", е разработил пелети от отпадната биомаса от лавандула. Пелетите са с минимално съдържание на прахова фракция и здравина над 90%, подходящи за изгаряне в пелетни горелки. Новост от европейски мащаб е високобелтъчният хляб, подходящ за болни от диабет и сърдечно-съдови заболявания. Той е разработен от Института по криобиология и хранителни технологии, произвеждащ ястия за космонавти. Институтът по криобиология и хранителни технологии представя в  Продуктът съдържа повишено количество биологично активни субстанции като β-глюкани, омега-6 мастни киселини, микро- и макроелементи като калий, калций, манган, желязо, мед, цинк, селен, магнезий и витамини от група В. Миксът от брашна съдържа незаменимите аминокиселини лизин, триптофан, хистидин, фенилаланин, левцин, изолевцин, треонин, метионин, валин и аргинин. Хлябът може да се прилага профилактично при диабет, онкологични и сърдечно-съдови заболявания. Институтът за изследване и развитие на храните представя диетични безглутенови кексчета, в които се използва брашно не от пшеница, а от царевица и нахут, а захарта е заменена с брашно от рожков и естествен подсладител с ниска енергийна стойност. Пастетът от птиче месо и зеленчуци, обогатен с пробиотици, е с по-малко мазнини и повече протеини. Посетителите на изложението могат да купят на място посадъчен материал, както и да получат съвети и консултации от учените и за другите изложени продукти и технологии. Сред тях са нов пасищен райграс, нова технология за отглеждане на орехи и др.", "date": "2018.02.22", "title": "Пелети от лавандула и българска стевия - част от иновациите на \"Агра 2018\""}
{"url": "https://www.dnevnik.bg/politika/2018/02/22/3134320_zaradi_provalena_poruchka_na_mvr_izbornata_komisiia/", "text": "Централната избирателна комисия (ЦИК) иска отлагане на въвеждането на електронно дистанционно гласуване, тъй като към този момент не може да реши проблема с електронната идентификация при вота. Причината за това е прекратена поръчка на МВР за система за електронна идентификация, към която трябвало да се върже системата за гласуване. Това се разбра от думи на председателя на ЦИК Ивилина Алексиева и членове на комисията по време на форум на обществения съвет към комисията за електронното гласуване. Според сегашния Изборен кодекс на вота за евродепутати през пролетта на 2019 г. трябва да се проведе експериментално електронно гласуване. От ЦИК искат това да се отложи, тъй като при спазване на законовите срокове системата на МВР трябва да е готова в началото на следващата година и няма да има време за синхронизирането й със системата за гласуване. През есента на 2019 г. ще има местни избори, но е по-вероятно двете системи да са готови за следващия редовен вот - парламентарен през 2021 г. Електронната идентификация по думите на Алексиева трябва да става по два начина - или чрез електронни лични карти, или чрез електронен подпис от сертифицирани издатели. Според неправителствени организации електронната идентификация може да се прави и по други начини като смарт карта с електронен подпис, видеовръзка, попълване на няколко етапа на лични данни и др. Омбудсманът Мая Манолова обяви, че е възможно пробното електронно гласуване да се проведе на частични местни избори тази година. И тя, и представители на неправителствени организации смятат, че това е повод да се иска отлагане на въвеждането на електронното гласуване.  Подобен доклад ЦИК внесе и в парламента . Засега управляващите твърдят, че не са го разглеждали.", "date": "2018.02.22", "title": "Заради провалена поръчка на МВР изборната комисия иска отлагане на електронното гласуване с вероятно 2 години"}
{"url": "https://www.dnevnik.bg/zelen/2018/02/22/3134433_ekokoaliciiata_durjavata_e_dala_na_julen_nad_4_puti/", "text": "Държавата е дала на концесионера на ски зона Банско \"Юлен\" над четири пъти повече, отколкото е получила от концесионните такси. Това показва проверка на коалицията \"За да остане природа в България\" в обществено достъпни регистри. Държавата е получила над 2,5 млн. лв. концесионни такси от ски зона Банско в Национален парк \"Пирин\" за периода между 2002 и 2016 г. В същото време концесионерът на ски зоната \"Юлен\" е получил поне четири пъти повече през министерствата на спорта, икономиката и туризма, както и от община Банско, показва справката. Тези институции са предоставяли средства на ски федерацията, която след това се е разплащала със същия концесионер за наем и подготовка на пистите за световни и европейски купи и състезания по ски, сноуборд и биатлон от 2007 г. Тази разлика показва, че концесионните плащания на концесионера не съответстват на реалните му приходи, подчертават природозащитниците. В телевизионно интервю преди седмица премиерът Бойко Борисов спомена името на Цеко Минев като реалния собственик на концесионера на ски зона Банско \"Юлен\". Цеко Минев освен съакционер на Първа инвестиционна банка е и председател на ски федерацията. Коалицията \"За да остане природа в България\" призовава българските власти и компетентни органи да проверят и обявят дали става дума за конфликт на интереси. За сравнение - за периода 2002 - 2016 г. концесионерът \"Юлен\" заплаща на екоминистерството 2,673 млн. лв. концесионно възнаграждение. Общо това е по-малко от средствата, които \"Юлен\" получава само през 2012 г. от ски федерацията за наем на пистите за Световните купи по ски алпийски дисциплини - мъже и жени, в Банско - 2,710 млн. лв. Тези средства са част от общата субсидия от 3,418 млн. лв. на спортното министерство към ски федерацията за 2012 г. За периода 2009 - 2016 г. ски федерацията е получила от държавата 28,372 млн. лв., което е 81% от общият ѝ бюджет от 35,199 млн. лв. От тези 81% 42% са субсидии за провеждане на международни състезания, или 15,039 млн. лв. За периода 2006 - 2016 г. ски федерацията е получила от държавата общо 32,723 млн. лв. Според Търговския регистър от 2012 г. насам концесионерът е на загуба. Иван Обрейков от фирмата концесионер отказа коментар за \"Дневник\".", "date": "2018.02.22", "title": "Екокоалицията: Държавата е дала на \"Юлен\" над 4 пъти повече, отколкото е взела от него"}
{"url": "https://www.dnevnik.bg/sport/2018/02/22/3134448_cska_1948_prizova_suda_za_uskoriavane_na_procedurata/", "text": "Аматьорският \"ЦСКА 1948\" обяви, че е внесъл молба за бавност във Върховния касационен съд връзка с казуса за плащането по търга за активите на фалиралия ПФК ЦСКА АД. Молбата е внесена от члена на управителния съвет на клуба Никола Газдов. В качеството си на кредитор на фалиралото дружество той се е обърнал към съда заради \"прословутата жалба на Атанас Йосифов Борносузов срещу разпределението на парите за плащане на емблемата на 31-кратните шампиони\", посочват от \"ЦСКА 1948\". Газдов обърнал внимание на съда, че произнасянето по жалбата се бави вече три месеца. \"Инструктивният срок в подобни случаи е две седмици. Никола Газдов припомня, че лично е внесъл таксата на Борносузов, след като същият дълго време е отлагал даването на въпросните 15 лева\", пишат от третодивизионния клуб. Според информацията целта е победителят в търга за активите - \"Ред енимълс\", да плати максимално бързо. Фирмата, свързана със собственика на \"ЦСКА - София\" Гриша Ганчев, спечели с предложение от 8 млн. лева. \"Фалитът на ЦСКА, който според нашия клуб беше направен умишлено, ощети държавата и частни лица с над 22 милиона лева. Те няма как да бъдат покрити от 8-те милиона лева, с които фирма \"Ред енимълс\" спечели търга за емблемата. Но в обществото ни се създава неприятното усещане, че някой нарочно протаква дори плащането и на тази сума. Надяваме се, че българският съд бързо ще задейства плащането на емблемата на ЦСКА\", добавят от \"ЦСКА 1948\". Синдикът на ПФК ЦСКА АД  Дора Милева каза през ноември пред \"Дневник\" , че възраженията бавят отварянето на срока за плащане. \"Търгът се проведе, вече има открита сметка, но има и възражения. След като те приключат, победителят ще бъде поканен да плати сумата. Освен него има и втори участник в търга, който не е изтеглил задатъка си\", каза тогава Милева. Административният директор на \"ЦСКА - София\"  Милко Георгиев каза през есента, че Ганчев ще плати с удоволствие парите за активите, но се чака приключване на процедурата .", "date": "2018.02.22", "title": "\"ЦСКА 1948\" призова съда за ускоряване на процедурата за плащане на парите за емблемата"}
{"url": "https://www.dnevnik.bg/sviat/2018/02/22/3134476_nacionalistite_provaliha_ratificiraneto_na/", "text": "Словакия няма да ратифицира конвенцията на Съвета на Европа за борба с насилието над жени, станала известна в България като Истанбулската конвенция. Причината е, че премиерът Роберт Фицо отстъпи под натиска на по-малкия партньор в управляващата коалиция - националистите от Словашката национална партия (SNS). Подобно на противниците на конвенцията в България и те заявиха, че спирането на ратификацията не е достатъчно и продължават борбата за това Братислава да денонсира подписа си под документа. В редиците на опозицията в Словакия се наредиха и религиозни организации. Словакия подписа Истанбулската конвенция през 2011 г. и спря ратификацията в момент, когато документът е одобрен от повече от 40 държави на континента. Русия и Азербайджан са единствените членове на Съвета на Европа, които не са подписали конвенцията. \n     \"Преди две седмици България, която в момента временно е председател на Съвета на ЕС, също отхвърли споразумението, подчертавайки по този начин съпротивата на социално консервативни страни от бившия съветски блок срещу либералните ценности на по-заможната Западна Европа\", припомня по този повод \"Ройтерс\". Премиерът Фицо обаче отива по-далеч от българския министър-председател Бойко Борисов. Той обяви в четвъртък, че Словакия няма да ратифицира документ, който според него е спорен, може да доведе до нарушаване на конституцията и до узаконяване на еднополовите бракове. ГЕРБ поиска по въпроса да се произнесе Конституционният съд. Основният документ на Словашката република практически забранява еднополовите бракове с приемането на поправка в конституцията през 2014 г., в която изрично е записано, че бракът е само съюзът между мъж и жена. В страната еднополовите съжителства не са признати и като граждански съюзи.                      \"Не можем да прокараме мерки, които противоречат на вярванията и чувствата на хората в някои държави\", заяви социалдемократът Фицо. Според него конвенцията \"излишно поставя под въпрос природните разлики между мъжете и жените и ги нарича стереотипи\", докато се преследва иначе чудесната цел да бъде премахнато насилието срещу жени. Критиците оспорват определението в конвенцията за това що е социален пол (gender), а католическата църква заяви, че документът щял да доведе до дискриминиране религиозната свобода в страната, в която (по данни от преброяването през 2011 г.) от население 5.4 милиона души 62% се определят като католици и 6% като протестанти. Страните, в които към момента Истанбулската конвенция не е ратифицирана са, България, Унгария, Чехия, Великобритания, Хърватия, Гърция и Ирландия. Във Великобритания и Ирландия хомосексуалните бракове са признати със закон. SNS има 15 места в 150-членния парламент. Основана през 1989 г., тя определя християнството, национализма и социализма за трите стълба на идеологията си. Бившият ѝ лидер Ян Слота бе известен с изказванияа си, че най-добрият начин за справяне с ромите е \"с дълъг камшик в малък двор\", че \"ще си седнем в танковете и ще унижощим Будапеща\" и с въпросите дали хомосексуалните са \"нормални\" хора.", "date": "2018.02.22", "title": "Националистите провалиха ратифицирането на Истанбулската конвенция в Словакия"}
{"url": "https://www.dnevnik.bg/biznes/2018/02/22/3134455_rukovodstvoto_na_chez_odobri_kupuvacha_na_bulgarskiia/", "text": "Ръководството на чешката компания  ЧЕЗ (CEZ) е одобрило \"Инерком България\" за купувач на българския бизнес на компанията, съобщава  \"Капитал\" . По предварителна информация компанията, която се ръководи от Гинка Върбакова, е предложила около 320 млн. евро за \"ЧЕЗ електроразпределение България\", \"ЧЕЗ електро\", \"ЧЕЗ трейд\" и малки ВЕИ активи - видинския соларен парк \"Фри енерджи проджект Орешец\" и недовършената централа на биомаса в Смолянско. От наличната досега информация е известно, че повече от половината средства за цената, или около 180 млн. евро, ще се набавят чрез кредит от други две компании, които обаче не са назовани и няма данни за наличните им активи. Гаранцията за участие в сделката беше от Уникредит Булбанк, затова очакванията са банката частично да финансира и покупката. Също така купувачът ще трябва да направи и търгово предложение към малките акционери (основно пенсионни фондове) на двете публични дружества \"ЧЕЗ разпределение България\" и \"ЧЕЗ електро България\", за което ще са нужни още средства. За сделката трябва да се произнесе Комисията за защита на конкуренцията. Очаква се да бъде напълно приключена до средата на годината. За \"Инерком груп\", част от която е \"Инерком България\", е известно, че притежава три фотоволтаични парка - в Априлци, панагюрското село Елшица и \"Хаджийски ливади\" около Пазарджик. За кратко в ръководството на дружеството са били двама чешки граждани - Павлина Филипи и Магдалена Мрачкова. Те са били представители на партньора, придобил 50% дял в компанията през юни - фонд, контролиран от словашкия металургичен магнат Зденек Земек, чийто основен бизнес е в Чехия. Земек обаче бързо напуска партньорството. Едноличен собственик на капитала на купувача сега е \"Инерком инвестмънтс\" на Гинка Върбакова. Продажбата на най-голямото \"ЧЕЗ електроразпределение България\", \"ЧЕЗ електро\" и \"ЧЕЗ трейд\" - трите с оборот от около 1.8 млрд. лв., започна през февруари 2017 г.", "date": "2018.02.22", "title": "Ръководството на ЧЕЗ одобри купувача на българския си бизнес"}
{"url": "https://www.dnevnik.bg/sport/2018/02/22/3134185_iostersund_-_razlichniiat_futbolen_klub_koito_izmina/", "text": "Тази философия е основополагаща за успехите на \"Йостерсунд\" според президента на клуба Даниел Киндберг. Само за осем години отборът успя да извърви пътя от четвъртото ниво на шведския футбол до фурор в Лига Европа. Клубът, който е създаден през 1996 г., има амбиция да се развива като различен и уникален продукт в сравнение с всички останали. Отборът се ръководи със смели и иновативни идеи, които дават резултат благодарение на усилена работа.  Една крачка назад, две напред \"Йостерсунд се намира на 200 км от най-близкия град в Швеция и е на 250 км от границата с Норвегия\", споделя Киндберг. Градът има население от близо 50 хиляди души, за които футболът е на заден план за сметка на зимните спортове.  През 2010 г. местният клуб изживява най-срамния момент в кратката си история. \"Йостерсунд\" изпада в последното четвърто ниво на шведския футбол, което се оказва преломен момент за бъдещето на отбора. \"Имахме шепа футболисти, бяхме без мениджър, треньорски щаб и идеи, но със стадион. Започнахме да анализираме световния футбол - къде се намираме, докъде си представяме да стигнем и какво искаме да направим с клуба\", разказва Киндберг. Първата стъпка пред президента на тима е наемането на старши треньор. Киндберг се спира на енергичния Греъм Потър, бивш футболист на \"Уест Бромич\" и \"Стоук сити\". Англичанинът няма никакъв опит като старши треньор, но вярва, че футболът има поле за развитие в Швеция. По това време клубът няма пари, с които да подсили състава си с добри футболисти. По думите на президента Киндберг \"Йостерсунд\" взима \"играчи втора ръка\". Ръководството започва да събира данни за подготовката и тренировките на елитните европейски клубове, които да приложи в клуба. \"Започнахме да обсъждаме каква идентичност искаме да има клубът, как ще изглежда \"Йостерсунд\" на терена. Стигнахме до заключението, че футболът е един и същ навсякъде по света\", казва Потър. С отхвърлени футболисти и ноу-хау от големите отбори скромният шведски отбор започва своя възход. Европейска приказка Промяната се отразява положително на тима. Приказката за \"Йостерсунд\" започва през 2011 г., когато отборът се изкачва в третото ниво. Сезон по-късно тимът отново печели промоция. \"Йостерсунд\" не остава за дълго там и дебютира в Алсвенскан (първото ниво на шведския футбол) през 2016 г. Големият успех за отбора идва със спечелването на купата на страната през 2017 г. Първият трофей в историята на \"Йостерсунд\" дава право на отбора да участва в квалификациите за Лига Европа. Отборът изненада всички и успя да влезе в групите, след като отстрани турския \"Галатасарай\" и гръцкия ПАОК. Приказката за шведския отбор продължи с класиране за 1/16-финалите на втория по сила клубен турнир в Европа. \"Йостерсунд\" завърши втори в компанията на \"Атлетик\" (Билбао), \"Зоря\" (Луганск) и  \"Херта\", като пропусната дузпа срещу германците в последния мач лиши шведите от първото място в групата. \"Йостерсунд\" почти сигурно ще приключи с участието си в Лига Европа. Шведите загубиха с 0:3 от \"Арсенал\" в първия мач, но отборът постави името си на футболната карта на Европа. \"Лебедово езеро\" и рап Ръководството на тима решава да включи странични занимания, които да помогнат за психическата устойчивост на футболистите на терена. Всяка година играчите участват в работилница на изкуствата. Тя включва представления пред голяма публика като танци, балетно изпълнение на \"Лебедово езеро\" и рап изяви. \"Всичко това е с цел да те изкара от комфортната ти зона. Научаваш се да изразяваш себе си и откриваш други страни в характера, които не познаваш. Беше болезнено, защото не е нещо, което ти доставя удоволствие, но осъзнавам ползата\", каза капитанът Брва Нури. Той осъзнава, че преодоляването на страха да рапира пред 1500 души му помага да бъде по-смел на терена. Според треньора Потър в днешния футбол е съсредоточено повече внимание върху физическата подготовка на футболистите, отколкото върху психиката на играчите. \"Когато опитваш нещо, което не е правено досега, винаги има хора, които ти казват, че не можеш да се справиш. Но ако имаш идея и си подготвен за продължителна усилена работа без отказване, тогава можеш да постигнеш целта си. По този начин можеш да направиш разликата\", заявява Потър. \"Това, което искаме да постигнем, е да спечелим сърцата и умовете феновете, за да разширим влиянието си, защото имаме нужда от хора зад нас. Искаме да станем част от промяната в света\", допълва Киндберг.", "date": "2018.02.22", "title": "\"Йостерсунд\" - различният футболен клуб, който измина пътя от дъното в Швеция до пробив в Европа"}
{"url": "https://www.dnevnik.bg/sport/2018/02/22/3134478_ruskite_hokeisti_sa_predlojili_100_evro_na_chehiia_za/", "text": "Мениджърът на мъжкия национален отбор по хокей на лед на Чехия Ян Черни заяви, че е бил обект на \"опит за подкуп\" от предстоящия съперник в полуфиналите на олимпийския турнир - Русия. Той разказа, че са му предложили 100 евро, за да играят руснаците в червени екипи. Чехия  получи право да избира с какъв екип да играе, тъй като е символичен домакин в битката за класиране във финала. По правилник отборът, спечелил повече точки в груповата фаза, има предимство. \"Тази сутрин бяхме в щаб-квартирата, където един руснак стоеше при мен. Бутна ме с лакът и ми каза, че имаме красиви светли екипи. Обеща ми 100 евро, ако играем в бяло, а те бъдат с червените си екипи. Сериозно написа на един лист 100 евро и го постави пред мен. Попитах го: \"Да няма криза в Русия или какво\", разказа Черни. Чехите наистина избраха да се състезават в бяло и удовлетвориха желанието на техните съперници да бъдат в червено. Двата отбора се изправят един срещу друг в петък от 9.40 часа българско време в първия полуфинален мач. Другият полуфинал противопоставя олимпийските шампиони от Канада и Германия.", "date": "2018.02.22", "title": "Руските хокеисти са предложили 100 евро на Чехия, за да играят с червено в полуфиналите"}
{"url": "https://www.dnevnik.bg/sviat/2018/02/22/3134167_kolosalniiat_proekt_za_nikaraguanski_kanal_se_izpari/", "text": "Проектът за никарагуанския канал на мистериозна китайска група бе обявен като най-амбициозния в Латинска Америка, а сега изглежда се е изпарил във въздуха, ставайки жертва на финансови затруднения и на дипломатическия интерес на Пекин към съседна Панама. С бюджет от 50 млрд. долара проектът \"загуби напълно финансирането си, защото не успя да отговори на необходимите условия за надеждност\", заяви пред АФП бившият депутат от опозицията и университетски преподавател Елисео Нусес. Преди пет години китайският магнат Ван Цзин, собственик на компанията HK Nicaragua Development Investment (HKND), успя да издейства с много усилия концесия от правителството на президента Даниел Ортега, за да планира, построи и да управлява в продължение на век канал, свързващ два океана и дълъг 276 километра. Новината предизвика реакция на международно равнище заради заявената на висок глас амбиция за конкуренция с Панамския канал, без който е немислим морският товарен транспорт между Тихия океан и Атлантическия. При церемонията за началото на строителните дейности в края на 2014 г. Ван Цзин заяви, че иска да превърне Никарагуа в най-богатата страна в региона, след като по това време тя бе една от най-бедните. Шансът не му се усмихна: година по-късно той изгуби голяма част от състоянието си, оценявано на 10.2 млрд. долара според агенция \"Блумбърг\". Оттогава той просто изчезна. \"Това е призрак, повече не го видяхме\", коментира адвокатката, специализирана по въпросите за околната среда Моника Лопес, автор на книга, посветена на канала и озаглавена \"Как една страна се предаде\". Проучванията за финансовата изпълнимост на проекта, направени според HKND от компанията за пазарни изследвания McKinsey, така и не бяха публикувани. Страни като Иран, който обяви, че има интерес към проекта, вече спряха да говорят по темата. Изграждането на пътища, по които да се стига до канала на южното тихоокеанско крайбрежие, спря, а изкопните работи, започнали през 2016 г., също са парализирани. На въпрос на АФП управлението на никарагуанския канал отрича категорично изграждането на обекта да е спряло. \"Истина е, че имаше закъснения, но компанията (HKND) е на път да заработи, това е много голям проект. Напредва бавно, но нормално\", заяви Мануел Коронел Кауц, който е президент на управлението. Повечето наблюдатели обаче са скептични: каналът \"изгуби привлекателността си в момента, в който китайският инвеститор се оттегли, а никарагуанското правителство няма средства, за да изведе докрай проекта\", коментира Виктор Кампос, директор на екологичната асоциацията Centro Humboldt. Китай вече не се интересува Друг фактор, който работи против проекта: възобновяването на дипломатическите отношения между Пекин и Панама през юни миналата година. Централна Америка, която има стратегическо значение заради близостта си със САЩ, е притегателна от дипломатическа гледна точка за Китай и Тайван, като Тайпе дълго време се ползваше с предимство, преди да спечели благоразположението на Панама. Пекин обаче, изглежда, не се интересува от Манагуа: \"Китай ще инвестира 25 милиарда долара (годишно) в различни страни от Латинска Америка, но Никарагуа не е на екрана на неговия радар\", твърди бившият дипломат Маурисио Диас. \"Винаги са се правели спекулации за възможния интерес на китайската държава при даването на концесията (за канала), но 19-те търговски споразумения, които бяха подписани миналата година между Китай и Панама, сочат, че нейният интерес е насочен към тази страна, по-богата и с вече изграден канал, който неотдавна бе разширен\", отбелязва Моника Лопес. Елисео Нисес припомня, че става дума за частна инициатива. \"Не съм сигурен, че Китай стои зад канала, изглежда, Ван е действал самостоятелно\" и \"Никарагуа е станала жертва на международна измама\", допълва той, подчертавайки законовите неясноти, свързани с концесията за канала, които изглеждат твърде облагодетелстващи за HKND. Един пример: Никарагуа няма никакви механизми нито според гражданското, нито според наказателното право, които да задейства срещу инвеститора, в случай че той не изпълни договора. Необходимо е 60% от депутатите в парламента да гласуват, за да бъде анулирана концесията. А тази концесия е \"Дамоклев меч, надвиснал над главите на селяните, защото разрешава да се експроприират земите не само край канала, но и в цяла Никарагуа\", твърди опозиционната лидерка Виолета Гранера. Жителите продължават да се опасяват от този проект, който би могъл да доведе до преместването на хиляди никарагуанци и да пресече езерото Косиболка, най-голямото хранилище на прясна вода в Централна Америка. Докато този закон е в сила, \"ние няма да спрем борбата си\", обещава Франсиска Рамирес, лидер на движението, което е срещу изграждането на канала и организира все повече протестни акции. /БТА", "date": "2018.02.22", "title": "Колосалният проект за никарагуански канал се изпари във въздуха"}
{"url": "https://www.dnevnik.bg/razvlechenie/2018/02/22/3134538_musk_zapochna_testovete_za_nova_globalna_mreja_za/", "text": "След четири отлагания на старта компанията SpaceX успешно изстреля в четвъртък ракета, на борда на която са два спътника за тестване на амбициозния проект за глобална мрежа за високоскоростен интернет от близо 12 000 спътника. На борда на Falcon 9 е спътникът Paz на Hisdesat за киленти от научни, търговски и държавни институции. Интересът, обаче, е насочен към двата експериментални сателита Microsat-2a и Microsat-2b, които са смятани за първата решителна крачка към реализиране на проекта \"Старлинк\" (Starlink). Ако извеждането им до орбита на над 1100 км от Земята мине без проблеми, в следващите няколко месеца от двата спътника ще се изпращат широколентови (Ku-band) сигнали към 6 стационарни и 3 преносими приемни станции в САЩ. Импулсите ще траят не повече от 15 минути и ще бъдат изпращани приблизително веднъж в денонощие. Идеята на Илон Мъск е през на 2019 г. да започне разполагането на първите 4425 сателита за широколентов интернет, подобен на 5G, след което към тях да се добавят още 7518, но на много ниска орбита под 400 км. Преди няколко дни собственикът и създател на SpaceX обясни, че след този старт няма да бъде прибирана първата степен на ракетата, защото приоритетът за 2018 г. е да бъде откривана и прибирана за последваща употреба обвивката на товарната капсула. За целта компанията нае и преоборудва кораб, който кръсти \"Мистър Стивън\". През декември той акостира в Лос Анджелис, където се открояваше с четирите си гигантски \"ръце\" - всъщност, носещите платформи за капсулата. Преди днешния старт \"Мистър Стивън\" се отправи към остров Гваделупе в очакване на успешно изстрелване на Falcon 9.", "date": "2018.02.22", "title": "Мъск започна тестовете за нова глобална мрежа за интернет (видео)"}
{"url": "https://www.dnevnik.bg/politika/2018/02/22/3134537_goranov_poiska_obiasnenie_zashto_shefut_i_nadzorut_na/", "text": "Финансовият министър Владислав Горанов е поискал обяснение за разминаването в сметките за бюджета на Националната здравноосигурителна каса, което се получи на  вчерашното изслушване на управителя Камен Плочев пред парламентарната комисия по здравеопазването . Това е станало с писмо, изпратено до здравната каса и министъра на здравеопазването, в което Горанов настоява, докато не се изяснят обстоятелствата, да не се подписва Националният рамков договор за годината, съобщава БНР. По време на изслушването Плочев сигнализира Народното събрание за задължения към чуждестранни здравни каси в ЕС в размер на над 270 млн. лв. и от тях над 133 млн. лв. вече просрочени към 31 януари 2018 г., докато председателят на надзорния съвет и зам.-министър на здравеопазването Жени Начева обяви, че според отчета за изпълнението на бюджета на касата към този януари просрочените задължения са само 7.6 млн. лв. В писмото си Горанов посочва, че това е драстична разлика, за която иска обяснение. Също така във финансовия отчет на НЗОК за миналата година са посочени просрочия от 77.5 млн. лева, а в писмото на Плочев до парламента - над 190 млн. лева. По думите на Горанов това разминаване може да се установи от Държавната финансова инспекция, но ако управителят на касата не може да даде обяснение, това означава, че е налице сериозно нарушаване на финансовата дисциплина. По време на комисията вчера  обаче не стана ясно дали Начева цитира само сумата, влизаща в просрочие през януари 2018 г., или цялата към момента. Тя уточни само че разполага с отчета за месец януари, а че общият годишен отчет по изпълнението на бюджета на НЗОК тепърва предстои да се гледа. Това би било и възможно обяснение за разминаването, което ще се изясни на заседание на надзорния съвет в петък. Според председателя на здравната комисия и депутат от ГЕРБ Даниела Дариткова повдигането на въпроса за тези задължения в момент, когато приоритет на здравната каса трябва да е подписването на Националния рамков договор с лекарите за 2018 г., изглежда като умишлен опит да се попречи на подписването на НРД, както и се потвърждавало сега с искането на Горанов за отлагане. В интервю по Би Ти Ви тя заяви, че условията по договора може да не са се харесали на някои от засегнатите страни, тъй като с него се утвърждавали механизми за по-строг контрол и на лекарите, и на фармацевтичните компании и вероятно Плочев е бил нарочно подведен. Дариткова изказа предположението си с уточнението, че \"не съм привърженик на конспиративните теории, но започвам да мисля...\". Същевременно за пръв път от няколко години преговорите по Националния рамков договор между лекарите и касата протекоха бързо и гладко, като  след окончателната среща вчера от Българския лекарски съюз се похвалиха, че почти всички техни искания са удовлетворени , включително и направените в последния момент.", "date": "2018.02.22", "title": "Горанов поиска обяснение защо шефът и надзорът на здравната каса се разминават за задълженията"}
{"url": "https://www.dnevnik.bg/citat_na_deniia/2018/02/22/3134544_citat_na_denia_triabva_da_sprem_da_gledame_na_es_kato/", "text": "Трябва да спрем да гледаме на Европейския съюз като на Дядо Коледа\". това заяви бившият евродепутат Ивайло Калфин по време на дебат на тема \"Всички пътища водят към Европа? Перспективи за федерален съюз\", организирана от Групата \"Спинели\", Европейското движение, Съюза на европейските федералисти и Бюрото за връзка на Европейския парламент в България. Чакаме от него хубави неща, да реши въпроса за свободата на медиите, за регионалното развитие, но ако може да не ни поставя сложни въпроси, на които не можем да отговорим, каза Калфин, според когото \"първо ние трябва да си решим въпросите\". Когато имаме приблем със свободата на медиите, няма да питам какво прави ЕС, а ще питам какво прави българското общество. Трябва да намалим очакванията, че Дядо Коледа ще идва всеки ден и ще ни решава всички въпроси, допълни Калфин.", "date": "2018.02.22", "title": "Цитат на деня: Трябва да спрем да гледаме на ЕС като на Дядо Коледа"}
{"url": "https://www.dnevnik.bg/gradska_sreda/2018/02/22/3134454_avtorut_na_kartata_za_gradskiia_transport_v_sofiia/", "text": "Воден от идеята, че картите по таблата за градския транспорт трябва да са разбираеми и за хора, които нямат умения по навигация, ориентирането в гориста местност или по звездите, геодезистът Стояно Стоянов е направил карта за метрото. Тя е достъпна в профила му в  социалната мрежа Medium . На нея са изобразени трите линии на столичното метро, зелените площи, основните забележителност, като означенията са триизмерни знаци и са със сенки. Входовете на всяка станция на метрото са означени с точки, като разстоянието между тях е посочено за времето, за което може да бъде преминато пеша. На нея са нанесени само най-основните улици, булеварди, кръстовища и сгради, защото са добри ориентири. \"Не съм специалист, картографирането му е хоби\", каза Стоянов пред \"Дневник\". От 10 години живее в Пловдив, като преди години е направил и схема на градския транспорт в града, която общината обмисляла дали да купи. Правил е и карта на град в Сибир, в който никога не е бил.  Стоянов създаде и  подробната транспортна схема на София , на която се виждат всички автобусни, тролейбусни, трамвайни линии и метрото. Тя беше купена от Центъра за градска мобилност, който я използва за предстоящото обновяване на картите на градския транспорт. Първите нови табла по спирките на наземния градски транспорт ще бъдат поставени с сряда, казаха през \"Дневник\" от общинското дружество. Целта на картата е всеки, който я види, да може бързо да разбере къде се намира и накъде трябва да поеме, за да стигне където иска. \"При това да се справи без особени познания по местен език и култура\", пише Стоянов. Той се е вдъхновил от схемите на метрото на различни столици и градове, които са с размери подобни на София. Особено впечатление му направила картата на Московското метро, която се откроила с детайли, четимостта, типография и съчетание на цветове. Същевременно  схемата на столичното метро  му се видяла сякаш двете линии са нанесени върху географска карта града. От Столичната община казаха за \"Дневник\", че транспортните схеми са създавани от направлението към главния архитект на София. Дружествата \"Метрополитен\" и \"Център за градска мобилност\" създават картите, които поставят на спирките, като спазват основната схема. В схемата на Стоянов центърът на града е описан в кръг, който с е радиус от \"около 20–30 мин., реално ходене пеш\". Посочени са основните кръгови кръстовища - пл. \"Руски паметник\", \"Лъвов мост\", пл. \"Сточна гара\" и паметника на \"Васил Левски\". Отбелязани са само по-ключовите улици и булеварди в центъра и периферията - \"Сливница\", \"Княз Александър Дондуков, \"Г. С. Раковски\", \"Опълченска\", \"Христо Ботев\", \"Алесандър Стамболийски\", \"Генерал Скобелев\". Място са намерили и сградата на Националния дворец на културата, катедралния храм \"Александър Невски\", църквата \"Света Неделя\" и националния стадион \"Васил Левски\". Причината е, че са добри ориентири. \"Постарах тези знаци да изглеждат триизмерни. Даже хвърлят сянка, огряти от късното следобедно слънце\", пише още Стоянов.", "date": "2018.02.22", "title": "Авторът на картата за градския транспорт в София направи нова схема на метрото"}
{"url": "https://www.dnevnik.bg/sport/2018/02/22/3134550_shorttrekut_donese_purvo_zlato_ot_zimni_igri_v/", "text": "Унгария спечели първи медал от зимните олимпийски игри в своята история. Историческата победа беше постигната от мъжката щафетата в шорттрека. Шаоанг Лиу, Шаолин Лиу, Виктор Кнох и Чаба Бурян са унгарските герои, които изведоха своята страна до първи олимпийски триумф в зимните спортове. Четиримата изминаха дистанцията от 5000 метра за 6:31.971 минути, като поставиха нов олимпийски рекорд. Те изпревариха щафетата на Китай с минимална преднина от 0.064 секунди. Канада зае третото място с пасив от 0.311 секунди. Любопитното е, че Унгария можеше дори да няма олимпийска щафета в шоттрека. Унгарците хванаха последния влак за Пьонгчанг, след като се класираха на осми в пресявките. Това беше последната позиция, която осигуряваше участие в отборната надпревара. \"Това е огромна чест. Пътешествието до олимпийския връх беше наистина много дълго. След като пресякох финалната линия не можех нито да говоря, нито да мисля. Просто крещях и опитвах да открия съотборниците си\", каза Шаолин Лиу след финала. 22-годишният състезател и неговият брат Шаоанг Лиу, който е на 19 години, са родени в Будапеща. Техният баща е китаец, а майка им - унгарката. Двамата братя се занимавали с плуване в продължение на две години, но тъй като много често получавали настинки, се насочили към шорттрека. Шаолин Лиу стана световен шампион в спринта на 500 метра през 2016 г., след като година по-рано завоюва сребърен медал. Шаоанг Лиу има две индивидуални отличия от световни първенства - сребро на 1500 метра и бронз на 500 метра от шампионата в Сеул през 2016 г. Виктор Кнох е най-опитният в унгарската щафета. Най-големите индивидуални успехи на 28-годишния състезател са четири отличия от европейски първенства - сребърни на 500 и 1500 метра и бронзови на 1000 и 1500 метра. 23-годишният Бурян няма индивидуален медал от голямо първенство. Четиримата вече няколко години са сред водещите щафети в света. През 2015 г. те спечелиха сребърен медал от световното първенство, а миналата година завоюваха бронз от шампионата на планетата. Освен първо в зимната олимпийска история на Унгария днешното злато е и първият медал за страната от игрите в Пьонгчанг. Унгарците не бяха печелили отличие от зимна олимпиада от 1980 г, когато Кристина Регечи и Андраш Салай завоюват сребро в танцовите двойките във фигурното пързаляне. Откакто дебютира в зимни олимпийски игри през 1924 г., Унгария е спечелил седем медала, като пет от тях са дошли в петте олимпиади между 1932 и 1956 г.", "date": "2018.02.22", "title": "Шорттрекът донесе първо злато от зимни игри в историята на Унгария"}
{"url": "https://www.dnevnik.bg/tehnologii/2018/02/22/3134555_snimka_na_denia_dubai_pokaza_kapsulata_za_putuvane_s/", "text": "Дубай показа в четвъртък как ще изглежда капсулата за пътуване с транспортната система \"Хиперлууп\" (Hyperloop), с която емирството планира да разполага към 2020 г. Концепцията, подкрепена от Ричард Брансън, инвеститор и президент на Virgin Hyperloop One, предвижда концептуално различен начин за превоз по тръба с почти пълен вакуум. Това би позволило на безпилотните капсули да достигат скорост от стотици километри в час, а теоретично - до 1200 км/ч. Ако революционният проект се реализира, то от Дубай до Абу Даби ще се пътува само за 12 минути, се казва в официалното съобщение преди премиерата. Дубай обяви ангажирането си с проекта през август 2016 г., а в сряда транспортната администрация потвърди, че е достигнат етап, в който вече е определено трасето на територията на емирството. Последиците от реализирането на Hyperloop са обширни - това може да преосмисли градското планиране, придвижването вътре и между градовете, проектирането на логистични обекти като летища и пристанища, както и трасетата, по които ще се движат хора и товари.", "date": "2018.02.22", "title": "Снимка на деня: Дубай показа капсулата за пътуване с Hyperloop"}
{"url": "https://www.dnevnik.bg/sport/2018/02/22/3134469_germaniia_otnovo_se_izravni_s_norvegiia_po_zlatni/", "text": "Германия отново се изравни с Норвегия по брой златни медали от зимните олимпийски игри. Бундестимът надделя в директна битка със скандинавците в отборната северна комбинация и спечели 13-ата си титла от Пьонгчанг 2018. Олимпийският шампион на малката шанца Ерик Френцел, златният медалист на голямата Йоханес Ридзек, неговият подгласник Фабиан Ризле и Винценц Гайгер записаха очаквано категорична победа. Те затвърдиха пълната германска доминация в северната комбинация - три титли от три дисциплини, след като изпревариха норвежците с 52.7 сек. Бронзовият медал отиде при австрийския отбор, който финишира с пасив от 1:07.8 мин. Норвегия не успях да спечели злато в тринадесетия състезателен ден на игрите, но запазва първата позиция в класирането заради повече сребърни медали - 12 срещу 7 за Германия. Скандинавците имат и най-големия общ брой отличия - 35, а германците са с 25. Днешният ден се оказа най-успешен за САЩ. Американските спортисти спечелиха две олимпийски титли и се придвижиха до четвъртото място в класирането по медали. Женският отбор на САЩ спечели хокейния турнир след  драматична победа срещу Канада с 3:2 след дузпи във финала.  Американките грабнаха златото за пръв път от 1998 г., когато женският хокей дебютира в олимпийската програма. В следващите четири олимпиади канадките неизменно бяха на върха. Дейвид Уайс донесе второто злато на САЩ в 13-ия състезателен ден на игрите. 27-годишният сноубордист защити олимпийската си титла в халфпайпа. Неговият сънародник Алекс Ферейра завърши втори. 16-годишният Нико Портеос спечели бронз и стана най-младият медалист в историята на Нова Зеландия. Американците имат осем титли и общо 21 отличия от Пьонгчанг 2018. Канада запазва третото място с девет златни, седем сребърни и шест бронзови медала. Холандия също е близо със своите седем титли и общо 17 медала. Сузане Шултинг донесе първо олимпийско злато в шорттрека в историята на своята страна. Тя спечели надпреварата на 1000 метра. Днес бяха раздадени още два комплекта медали в шорттрека. Унгария триумфира в мъжката щафета на 5000 метра и  спечели първия си златен медал от олимпийските игри в Пьонгчанг. Китаецът Дадзин У завоюва златото в спринта на 500 метра, като постави два световни рекорда. Той измина дистанция за 39.800 секунди в полуфиналите, а във финалната гонка свали 0.216 сек. от постижението си, за да изпревари корейците Даехьон Хванг и Хьоджун Лим. Днес се състояха и последните индивидуални състезания в алпийските ски. Швейцария беше  големият победител в женската комбинация , след като Мишел Гизин спечели златото, а Уенди Холденер завърши трета. Микаела Шифрин остана втора, а  Линдзи Вон не завърши последния си олимпийския старт. Мъжкият слалом също беше белязан от изненади.  Шведът Андре Мирер спечели златото  и стана най-възрастният шампион в историята на олимпийските ски. Швейцарецът Рамон Ценхойзерн и Михаел Мат от Австрия допълниха почетната стълбичка. Двама от фаворитите - Марсел Хиршер и Хенрик Кристоферсен, отпаднаха, а третият - Алекси Пинтюро, се класира едва пети. Успехът на Мирер прати Швеция на шесто място в класирането по медали с пет златни и пет сребърни. По пет олимпийски титли имат още Франция и Австрия, но при по-малко сребърни отличия. Сноубрордистката Ана Газер донесе петото злато на австрийския отбор, след като спечели женския биг еър. Домакините от Южна Корея са девети с четири златни, четири сребърни и три бронзови медала. Швейцария, Япония и Италия заемат местата от десето до дванадесето с по три олимпийски титли. Денят завърши с триумф за Беларус в биатлона. Надежда Скардино, Ирина Крюко, Дзинара Алимбекава и Дария Домрачова спечелиха женската щафета на 4х6 км и донесоха втори златен медал за своята страна от игрите в Пьонгчанг. Това отрежда на Беларус 13-ата позиция. С по една олимпийска титла са Китай, Чехия, Словакия, Великобритания, Полша, Унгария и Украйна. Общо 28 страни имат отличия от 23-те зимни игри.", "date": "2018.02.22", "title": "Германия отново се изравни с Норвегия по златни медали в Пьонгчанг"}
{"url": "https://www.dnevnik.bg/sviat/2018/02/22/3134596_su-57_sreshtu_stelt_-_rusiia_izprobva_v_siriia/", "text": "Най-модерният руски изтребител Су-57, който още не е приключил изпитанията, бе заснет в небето на Сирия. Кратко видео с прелитащи два самолета бе разпространено в социалните мрежи, а московският в.\"Комерсант\" цитира висш ръководител на предприятие от руския отбранителна промишленост да потвърждава, че машините са пристигнали в сряда в базата \"Хмеймим\" край Латакия. РБК твърди, че има потвърждение от човек в отбранителното министерство в Москва за пристигането на руски Су-57 в \"Хмеймим\", както и че това било в отговор на действията над Сирия на американски изтребители с технология стелт. Су-57 трябва да преминат проверка в реални условия, добавил той. Това далеч не е първата бойна техника, която Москва изпробва в Сирия. Освен че са проверени близо 600 образци въоръжение, за пръв път бе стреляно с крилати ракети Х-101, а стратегически бомбардировачи Ту-160 нанесоха удари в реални бойни действия. Руски производители и анализатори говорят още за \"премиерата\" на \"Терминатор\" - въоръжена с автоматични 30-милиметрови оръдия бойна машина за подкрепа на танкове, и за използването на модернизирани реактивни системи за залпов огън.", "date": "2018.02.22", "title": "Су-57 срещу \"Стелт\" - Русия изпробва в Сирия най-новите си самолети"}
{"url": "https://www.dnevnik.bg/sport/2018/02/22/3134640_policai_e_pochinal_sled_masovi_sblusuci_mejdu_ispanski/", "text": "Един полицай е починал след масови сблъсъци между испански и руски футболни хулигани в Билбао. Безредиците са се развили малко преди началото на двубоя между \"Атлетик\" и \"Спартак\" (Москва) от 1/16-финалите в Лига Европа. Според информацията на \"Марка\" един от полицаите от звеното за борба с безредиците, участвал в опитите за овладяване на положението, е припаднал заради спиране на сърдечната и дихателната дейност. Той веднага е получил помощ и е бил закаран в болница, където отново сърдечната и дихателната му дейност са спрели и този път лекарите на са успели да го спасят. Медиите в Испания посочват, че десетки руски запалянковци са били в основата на безредиците. Те започнали да хвърлят факли пред \"Сан Мамес\", като са нахлули и в барове край стадиона, където е имало местни привърженици. Отделно е имало и сблъсъци с представители на крайни фенове на \"Атлетик\". Един от привържениците на \"Спартак\" е ранен, а петима са арестувани. Предварително мачът беше определен като рисков. Заради това бяха ангажирани 500 полицаи от звеното за борба с безредиците, 100 служители на общинската полиция и 200 частни охранители, наети от клуба. \"Спартак\" победи с 2:1 в Билбао, но след успеха си с 3:1 в Москва \"Атлетик\" продължава в осминафиналите.", "date": "2018.02.22", "title": "Полицай е починал след масови сблъсъци между испански и руски футболни хулигани в Билбао"}
