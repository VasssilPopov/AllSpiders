{"url": "http://www.dnevnik.bg/na_put/2017/10/18/3062115_ais-krim_-_kolko_bi_struvala_dnes_sdelkata_za_aliaska/", "text": "Айс - Крим\" - наричаната така от някои руснаци Аляска, точно преди 150 г. е продадена от Русия на САЩ за сумата от 7 млн. долара. Много или малко е това проучи руската служба на Би Би Си като се допита до изчисления на инвестиционната компания \"Ренесанс Капитал\". Днес сумата е достатъчна за годишната издръжка на певицата Бритни Спиърс. Преди век и половина обаче плащането е станало в злато, а днешната стойност на същото количество от благородния метал е 450 млн. долара. Ако се пресметне като дял от БВП на САЩ, еквивалентът днес е 15 млрд. долара, се посочва в публикацията. С тези пари днес властите в Москва биха могли да покрият една трета от разходите за олимпиадата в Сочи, да компенсират загубите от санкциите на ЕС в продължение на 1 г. или да осигурят издръжката на анексирания Крим за 6 г. , пресмятат изследователите. Цитира се професорът от университета на Айова Дейвид Баркър, който през 2009 г. пресметнал, че САЩ са се изхвърлили и не е трябвало да дават повече от 5 млн. долара по цени от 1867 г. От своя страна Русия се е отървала от отдалечената територия, която трудно е можела да контролира.Откритите впоследствие залежи от злато и петрол пък изисквали много големи разходи по усвояването им. Самият президент Путин, попитан през 2014 г. за вероятността Аляска да бъде присъединена към Русия, отговаря с думите: \"  Да не се разгорещяваме, там е студено\". Според публикация на \"Дойче веле\" преди век и половина сделката е била много оспорвана в американското общество. Големият въпрос е бил защо им е притрябвала на САЩ Аляска, наричана иронично \"големият хладилник\".  Русия била принудена  да продава  след поражението си в Кримската война, водена срещу Османската империя  и нейните съюзници Англия и Франция. В резултат САЩ поемат управлението на местните жители и подземните богатства.", "date": "2017.10.18", "title": "\"Айс-Крим\" - колко би струвала днес сделката за Аляска между САЩ и Русия от преди 150 г."}
{"url": "http://www.dnevnik.bg/sport/2017/10/18/3062069_noviiat_srok_za_otkrivaneto_na_remontiranata/", "text": "Спортният министър Красен Кралев обяви нова дата за откриването на ремонтираната зала \"Фестивална\" - 18 ноември. Съоръжението, което ще носи името \"Асикс арена\" срещу договор за 100 хиляди лева годишно, трябваше да отвори врати още през ноември 2016 г. Ремонтът на залата започна на 11 февруари  2016 г. и по задание и договор с изпълнителя трябваше да завърши за 270 дни (около девет месеца). Оставката на предишния кабинет \"Борисов\" обаче доведе до забавяне. След това беше поставен нов срок от Кралев - март 2017 г. Това обаче не се случи и след като беше изпуснат лекоатлетическият сезон на закрито, откриването на залата отново се отложи. При подписването на договора с \"Асикс\" през юли  Кралев обяви, че откриването ще се състои през септември. Миналия месец от Българската федерация по лека атлетика (БФЛА) заявиха, че залата трябва да отвори врати до края на октомври.  Президентът на БФЛА Добромир Карамаринов обаче уточни , че се чака премиерът Бойко Борисов да обяви точната дата, защото иска да присъства на церемонията. \"Асикс арена\" ще отвори врати на 16 ноември, лекоатлетите вече си имат дом. След като се открие залата, продължаваме с реконструкцията на стадион \"Академик\". Така атлетите ще си имат не само зимен, но и летен дом\", каза Кралев в предаването \"Лице в лице\" по Би Ти Ви.  Спортният министър допълни, че той и екипът му ще продължат да правят \"нонстоп инвестиции в спортните бази с тези средства, с които разполагаме\". Той се похвали, че непрекъснато се откриват нови и реновирани обекти и съоръжения. \"Откриваме изцяло реконструиран комплекс \"Академика\" на 4-и километър, където ще има 25-метров плувен басейн, зала за волейбол, където волейболистите на \"Левски\", на Владо Николов, ще могат да тренират, зала за бокс има, малка зала за художествена гимнастика, където дечицата да могат да тренират. Един обновен комплекс в рамките на 1 млн. лева, който сега се открива. На 25 октомври откриваме зала в Димитровград, на 26 октомври откриваме залата на Станка Златева в Сливен. В понеделник  започнахме ремонта на Зимния дворец . Знаете какви саги бяха там. Зала в Шумен ще бъде открита през декември.  Залата в Бургас ще е готова  до една година\", изреди Кралев. \"Отделно отделяме за ремонт на съществуващи сгради за тренировки, защото за състезания вече имаме достатъчно зали. Най-голямата ми болка обаче остава спортът в училище. Много време е подценяван и всички гледат с огромно презрение към този предмет. Знам, че не навсякъде има физкултурни салони. Затова се опитваме с по-интензивни темпове (да строим). Постоянно се работи\", каза още спортният министър. Той обясни, че първоначалният план е бил ремонтът на Зимния дворец да приключи за три-четири месеца. \"Но ще го проточим в рамките на шест месеца, за да не се наруши подготовката на децата и елитните ни спортисти. За следващия сезон ще е готов.\" Кралев се разграничи от масовото строене на спортни зали по Програмата за развитие на селските райони. \"Приключи тази програма отдавна. Тя е писана много отдавна. Дори не искам да коментирам от кои хора по времето на кое правителство е писана. Във всеки случай не е по времето на първото правителство на г-н Борисов. Писана е преди това. Тогава са заложени параметрите\", каза спортният министър.", "date": "2017.10.18", "title": "Новият срок за откриването на ремонтираната \"Фестивална\" е 16 ноември"}
{"url": "http://www.dnevnik.bg/analizi/2017/10/18/3062074_pri_trump_amerika_e_purva_no_i_vse_po-izolirana/", "text": "Позицията на Доналд Тръмп за Иран е нова атака срещу многостранния подход в международните отношения. Тя поражда риска, следвайки лозунга \"Америка на първо място\", Съединените щати да се изолират в света и техният авторитет да отслабне. Наблюдателите досега се затрудняваха да дадат определение на дипломацията на американския президент, изтъквайки неговата непоследователност или пропастта между провокативните изказвания и действията му.  Речта на Тръмп пред Общото събрание  на ООН през септември, чийто лайтмотив бе \"суверенитетът\", и обявеното му в петък решение да  не потвърждава, че Техеран спазва  споразумението за иранската ядрена програма, толкова ценено от международната общност, изглежда обаче са поредното доказателство за тенденцията, започнала след влизането му в Белия дом през януари. \"Външната политика на Тръмп намери своята \"тема\": доктрината на оттеглянето\", обобщи президентът на изследователския център Съвет за външни отношения Ричард Хаас. Иранското споразумение е последното \"попълнение\" във вече дългия списък на международни ангажименти или организации, които Вашингтон напусна или заплаши да напусне:  Транстихоокеанското партньорство  (ТТП),  Парижкото споразумение за климата ,  Северноамериканското споразумение за свободна търговия  (НАФТА) и  ЮНЕСКО . Не е изненадващо, че бивши представители на правителството на САЩ от времето на предишния президент, демократа Барак Обама, се включиха в дебата, за да направят една мрачна равносметка на първите девет месеца на неговия републикански наследник, който нямаше никакъв дипломатически опит, преди да бъде избран. Републикански критики \"За пореден път Тръмп поставя под съмнение способността на САЩ да изпълняват своите международни задължения\", недоволства Бен Роудс, заместник-председател на Съвета за национална сигурност на Обама, осъждайки \"нарушаването на (историческото) споразумение\", сключено през 2015 г., за да попречи на Техеран да се сдобие с ядрено оръжие. \"Другите страни вече няма да искат да сключват споразумения със Съединените щати, защото ще мислят, че ние няма да държим на думата си.\" И въпреки че милиардерът републиканец не стигна чак дотам да \"скъса\" иранското споразумение, както бе обещал, фактът, че не потвърди, че Иран спазва своите задължения, плюс заплахата му да сложи край на сделката \"във всеки един момент\", ще отслабят и изолират Вашингтон, както и неговия съюз с европейците, едновременно с това укрепвайки  Иран, Русия и Китай , предупреждава Уенди Шърман, която бе главният представител на САЩ в преговорите. Демократите обаче не са единствените критици. Бивши високопоставени дипломати, които са служили при президента републиканец Джордж Буш младши, също изразиха публично съмненията си. Така Ричард Хаас подчертава несъответствията в изказванията на Доналд Тръмп, който не спира да осъжда иранската диктатура и режим, \"навеждайки на мисълта, че смяната на режима е крайната цел на американската политика\", и в същото време твърди, че вече не иска да налага такива решения. Никълъс Бърнс, друг бивш дипломат, който сега преподава в училището по управление \"Джон Ф. Кенеди\" към Харвардския университет, осъжда \"тези исторически грешки\". Съединените щати \"се оттеглят при Тръмп от ролята си на световен лидер\", твърди той. Както при оттеглянето на САЩ от Парижкото споразумение за климата, европейците се обединяват, за да защитят иранския пакт. Ръководителката на европейската дипломация Федерика Могерини каза, че Доналд Тръмп няма право едностранно да сложи край на сделката. А френският президент  Еманюел Макрон , който охотно демонстрираше, че са съмишленици с магната в областта на недвижимите имоти, този път категорично се разграничи от Тръмп, разговаряйки с иранския си колега Хасан Рохани, за да го успокои и да обяви, че смята да направи посещение в Техеран. Последици за севернокорейската криза Много наблюдатели се безпокоят какви ще са последиците за основната международна криза в момента, предизвикана от севернокорейските ядрени амбиции. Според Робърт Айнхорн от Института Брукингс, за да седне Пхенян на масата за преговори, \"трябва да мисли, че Америка е готова да изпълни своите ангажименти\". Следователно заплахата за оттегляне от иранското споразумение вреди на тази перспектива. Още повече, че що се отнася до Северна Корея, американската администрация възприе стратегия, която минава през единството на международната общност, през ООН, за да бъде оказан  натиск върху режима на Ким Чен-ун . \"Сутрешните туитове\" на Доналд Тръмп, който обещава на Пхенян \"огън и жупел\", обаче \"объркват севернокорейците, американците и нашите съюзници в Европа и Азия\", каза наскоро този изследовател пред АФП. \"Тръмп изглежда мисли, че икономическата и военната мощ на Съединените щати са достатъчни, за да им позволят да правят каквото и когато си искат\", анализира Барбара Славин от мозъчния тръст Атлантически съвет. \"Това, което той не разбира, е, че Съединените щати са на върха на своята мощ, когато поемат инициативата, за да се стигне до международен консенсус.\" Само критиците на иранското споразумение оценяват положително американската позиция. Тя бе приветствана от Ерусалим и Рияд, регионалните врагове на Техеран, получи известна подкрепа в консервативните мозъчни тръстове и въпреки някои резерви, сред републиканците в Конгреса. / БТА", "date": "2017.10.18", "title": "При Тръмп Америка е \"първа\", но и все по-изолирана"}
{"url": "http://www.dnevnik.bg/bulgaria/2017/10/18/3062050_kakvo_se_krie_zad_imotnite_sdelki_na_kandidata_za/", "text": "Висшият съдебен съвет (ВСС) ще проведе в четвъртък повторно гласуване на избрания в началото на септември за председател на Върховния административен съд (ВАС) Георги Чолаков. Това се налага, след като президентът Румен Радев отказа да подпише указа и да го назначи с мотив, че новият състав на съдебния съвет, е трябвало да проведе избора. От изслушването му пред предишния състав на съвета, а и от цялостното му представяне, остана висящ въпроса какво се крие зад имотните сделки в Балчик, сключени от Чолаков.  Проверка на  \"Капитал\"  показа, че в имотния сюжет са свързани крайно нуждаещи се хора. Данните , които бяха публикувани в няколко сайта, а впоследствие свалени, седмица преди първото изслушване на Чолаков, цитираха Имотния регистър, според който през 2011 г. новозагорският бизнесмен Илиян Петков цедира на Георги Чолаков десет свои предварителни договора, по които предмет са земеделски земи около Балчик с обща площ от 90 декара. Пред \"Капитал\" Петков обясни, че е искал да инвестира в земеделски земи, но се отказал и ги предложил на Чолаков, който ги взел. В писмо до медиите тогава Чолаков обясни, че става дума за прихващане на вземане, което имал към Илиян Петков. По време на изслушването му на 11 септември Георги Чолаков беше попитан единствено защо не е декларирал тези вземания, на което той отговори, че го е направил. Това се вижда от декларацията, която подава през 2013 г. пред Сметната палата. Но нито членовете на бившия ВСС, нито на някоя друга институции направиха по-задълбочена проверка. С десет свои решения, взети от октомври 2010 г. до февруари 2011 г., поземлената комисия в Балчик оземлява десетина семейства от село Ляхово и от Балчик. Според Закона за собствеността и ползването на земеделските земи \"безимотни и малоимотни граждани се оземляват от общинската служба по земеделие със земи от държавния и общинския поземлен фонд чрез прехвърляне на правото на собственост или отдаване под наем\". Пред \"Капитал\", жители на Ляхово разказват, че става дума за наистина крайно нуждаещи се хора, които в края на 2010 и началото на 2011 г. те получават общо 91.9 дка земеделска земя. През следващите няколко месеца крайно нуждаещите се посещават кантората на нотариус Георги Чолаков (по това време той работи в Балчик). Те отиват там с приятеля на Чолаков - Илиян Петков, за да учредят договорна ипотека върху получените няколко месеца по-рано имоти. Тя следва от сключени същия ден предварителни договори за продажба на земите от оземлените на Петков. Договорите са с падеж края на 2020, когато имотите трябва да бъдат прехвърлени, а ако това не се случи, продавачите трябва да изплатят на Петков обезщетение, което по десетте договора е общо малко над 50 хил. лв. Според данни на сайта imot.bg към днешна дата средната цена на декар в този район е 3430 евро, т.е. стойността на предоставените от държавата имоти възлиза на 304 хил. евро. На 30 декември 2011 г. Илиян Петков цедира на Георги Чолаков вземанията по десетте предварителни договора, сключени с крайно нуждаещите се същата година, като по този начин погасява заем, който има към него. През февруари 2016 г. Чолаков сключва директно такъв предварителен договор със семейство от Балчик, което се задължава до 5 ноември 2020 г. да му прехвърли 15 дка земеделски земи край Балчик, за които той плаща 7.5 хил. лв. Отново е учредена договорна ипотека. От нотариалния акт се вижда, че продавачите са доказали собствеността си отново със заповед на поземлената комисия. При сключването на този договор Чолаков е съдия във ВАС. Той не присъства на сделката, а негов пълномощник е Стоян Георгиев, който няколко месеца по-рано е избран за общински съветник в Балчик. Проверка показа, че ВАС се е произнасял по дела, по които страна е община Балчик, като поне по едно от тях Георги Чолаков е влизал в съдебния състав. Какво е обяснението? Законът забранява на оземлените крайно нуждаещи се да се разпореждат с имотите в срок от 10 години от заповедта, с която са им били предоставени земите, т.е. до края на 2020 г. С предварителните договори тази забрана се заобикаля. Според правната теория заобикалянето на закона е постигането на незаконна цел с привидно законни средства. Пред \"Капитал\" Стоян Георгиев обясни, че се познава с Чолаков от времето, когато той е бил нотариус в Балчик. \"Аз обработвам много земеделски земи и съм имал много сделки. Цялата история започна през 2005 година, когато започна оземляването на тези хора. Когато впоследствие те получиха собственост върху земите, искаха по-най-бързия начин да вземат пари за нея. разберете това не са крайно нуждаещи се. Това са хора от малцинствата, които живеят ден за ден.\" Георгиев не вижда нищо нередно и твърди, че няма конфликт на интереси, защото няма дела във ВАС.", "date": "2017.10.18", "title": "Какво се крие зад имотните сделки на кандидата за председател на Върховния административен съд"}
{"url": "http://www.dnevnik.bg/sviat/2017/10/18/3062077_frenskite_bankeri_v_london_se_gotviat_da_se_vurnat_v/", "text": "Масово базираните в Лондон банкери си припомнят германски език, подготвяйки се да се преместят във Франкфурт след Брекзит. Но висшите служители във френските инвестиционни банки се готвят да кажат \"уи\" на натиска на правителството да се върнат в Париж, пише агенция \"Ройтерс\". Повечето международни банки в Лондон вече обявиха къде ще преместят европейския си бизнес в случай на \"твърд\" Брекзит, при който вече няма да имат достъп до единния пазар. Франкфурт е фаворит, само \"Дойче банк\" ще премести там близо 4000 работни места. Френските банки засега се колебаят. \"Администрацията на (президента Еманюел) Макрон наистина настоява банките да преместят някои от нас в Париж, създава международни училища и говори за данъчни облекчения\", коментира висш банкер в една от трите най-големи френски инвестиционни банки. \"Аз лично се готвя за живот там. Освен ако няма да сделка за \"мек\" Брекзит, това е почти неизбежно.\" Базиран в Лондон източник на друга банка потвърждава това. \"Повечето американци се местят във Франкфурт и вече са напред в планвоете си, така че върху нас има голям натиск\". Източник от френското финансово министерство настоява, че върху банките не се оказва неподходящ натиск, но признава, че правителството би искало те да снабдят Франция с повече работни места. \"Кабинетът върши много неща, за да ги привлече, например отмени данъка върху богатството. Искаме банките да изпълнят обещаното, да направят конкретен жест\". Френските институции могат да си позволят да изчакат за повече яснота около Брекзит, защото, благодарение на централите си в Париж, имат лиценз да работят в ЕС – нещо, което американските банки нямат, защото вършат почти всичката си европейска дейност в Лондон. Двете най-големи инвестиционни френски банки в Лондон - BNP Paribas и Societe Generale, нямат твърди планове, макар че изпълнителният директор на втората заяви пред \"Ройтерс\" през юни, че може да премести 300-400 души от 2000 екип в Париж. Елисейският дворец иска да убеди финансовата общност, че секторът вече не е \"враг\", както го бе нарекъл предишният президент Франсоа Оланд. \"Предишното правителство бе идеологически настроено; това е прагматично\", казва висш френски банкер пред \"Ройтерс\".", "date": "2017.10.18", "title": "Френските банкери в Лондон се готвят да се върнат в Париж след Брекзит"}
{"url": "http://www.dnevnik.bg/sport/2017/10/18/3062108_pobeda_za_lukoil_akademik_i_zaguba_za_balkan_na_starta/", "text": "Българският шампион \"Лукойл Академик\" започна с победа участието си в четвъртия по сила европейски клубен турнир - Купата на ФИБА. \"Студентите\" измъкнаха труден домакински успех със 73:70 срещу първенеца на Грузия \"Динамо\" (Тбилиси). Другият български участник в турнира - \"Балкан\", стартира със загуба. Тимът от Ботевград пропиля преднина от 18 точки при домакинството на унгарския \"Кьорменд\" и допусна драматично поражение с 83:84. В столичната зала \"Универсиада\" \"Лукойл Академик\" не започна добре мача с \"Динамо\" и изостана с шест точки при 6:13. Българският шампион обаче бързо влезе в ритъм и отговори със силна серия, която му донесе аванс от пет точки след първата четвърт - 21:16. Във втората част двата отбора концентрираха усилията си в защита и си отбелязаха само 25 точки. \"Лукойл Академик\" вкара 13 от тях и добави още една точка към аванса си, преди да се оттегли на почивка - 34:28. В третата четвърт \"студентите\" подобриха стрелбата си от дистанция и благодарение на няколко тройки и силната игра на Долтън Пепър отвориха комфортна разлика от 14 точки.  \"Лукойл Академик\" започна последните десет минути с аванс от 11 точки. Домакините обаче сами си направиха мача труден. Те не само изгубиха преднината си, а дори изостанаха в резултата при 67:69 и оставащи 150 секунди до края. Българският шампион обаче отговори със серия от шест поредни точки след три успешни наказателни изстрела на Божидар Аврамов и тройка на Антъни Рафа. В оставащите 90 секунди нито един от двата отбора не успя да вкара кош от игра и \"Лукойл Академик\" удържа аванса си. Джъстин Нокс беше беше най-резултатен за победители с 15 точки. Той игра само 16 минути, но вкара седем от деветте си стрелби. Пептър добави 14 точки, а Аврамов се отчете с 12 точки, пет асистенции, три борби и две откраднати топки. ", "date": "2017.10.18", "title": "Победа за \"Лукойл Академик\" и загуба за \"Балкан\" на старта на Купата на ФИБА"}
{"url": "http://www.dnevnik.bg/sport/2017/10/18/3062116_debjutantut_karabah_ostavi_atletiko_bez_pobeda_v/", "text": "Дебютантът \"Карабах\" продължи неубедителното представяне на \"Атлетико\" (Мадрид) в Шампионската лига. Двата отбора не успяха да си отбележат гол на олимпийския стадион в Баку и остават без победа след първите си три мача от груповата фаза. За шампиона на Азербайджан това е историческа първа точка в най-силния клубен турнир. \"Атлетико\", който игра финал в Шампионската лига през 2014 и 2016 г., имаше възможността да играе с човек повече след 75-ата минута. Тогава нападателят на \"Карабах\" Дино Ндлову беше изгонен за втори жълт картон при много спорна ситуация. Ндлову беше препънат в наказателното поле на \"Атлетико\" от Диего Годин. Вместо да отсъди наказателен в полза на домакините, главният съдия Руди Букет от Франция показа жълт картон за симулция. Численото предимство обаче не помогна на мадридчани да пробият здравата защита на азербайджанския шампион. Двата отбора остават на дъното в класирането в група С. \"Атлетико\" е трети с две точки, а \"Карабах\" е последен с една. \"Челси\" е начело с пълен актив от шест точки преди домакинството си на \"Рома\", който е втори с четири точки.", "date": "2017.10.18", "title": "Дебютантът \"Карабах\" остави \"Атлетико\" без победа в Шампионската лига"}
{"url": "http://www.dnevnik.bg/photos/2017/10/18/3061969_fotogaleriia_svetovnite_snimki_na_denia_-_18_oktomvri/", "text": "Есенен залез над лозя във Вогезите, южно от Страсбург.", "date": "2017.10.18", "title": "Фотогалерия: Световните снимки на деня - 18 октомври"}
{"url": "http://www.dnevnik.bg/bulgaria/2017/10/18/3062119_sudrujnici_v_espas_podali_signal_za_izmamata_na/", "text": "Сигнали до отдел \"Киберпрестъпност\" на ГДБОП за измами от \"Александър Николов\" са подадени още на 31 август от шестима от съдружниците във фирма \"Еспас медия\" ООД, на която много от измамените със самолетни билети, техника и дребни услуги от \"Александър Николов\" са плащали парите. Това се казва в писмо до медиите от шестима от общо 12 съдружници. Други двама - Иван Бондоков и Михаил Дончев, по-рано днес също  в писмо до медиите заявиха , че не са участвали в аферата и също са сред измамените и че тъкмо техните усилия срутили изградената финансова пирамида.  Шестимата, подписали второто писмо - Иван Петров, Йорданка Велкова, Георги Марчев (  - репортер в \"Дневник\" до юни 2016 г.), Силвия Петкова, Добромира Григорова и Рая Раева, информират, че са подали сигнала след като са научили от граждани, че човекът зад фейсбук профила \"Александър Николов\" е искал от тях пари, включително за покупка на самолетни билети. Парите са били превеждани по сметките на дружеството. Фирма \"Еспас медия\" ООД беше създадена в началото на 2016 г. с цел създаването на чуждоезичен информационен сайт ­ e­spaces.eu. Като съдружници на \"Еспас медия\" ООД ние не сме давали устно или писмено съгласие и не сме провеждали общо събрание, на което да се вземе решение профилът \"Александър Николов\" или който и да е друг, освен управителят на фирмата, да изпраща оферти за дейността, по която е регистрирано дружеството, или да подписва и подпечатва документи от името на фирмата, пишат съдружниците. Никой от нас шестимата не е искал и не е имал достъп до фирмените сметки. Няма банкови преводи или предаване на пари на ръка на дивиденти от функционирането на фирмата към лични сметки, на наши роднини и близки, както и свързани лица, уверяват те. След като се усъмнили за възможни нередности те се свързали и с останалите трима съдружници, които потвърдили подозренията им и споделили, че ги имат отпреди. Те установили, че лицето, представящо се като Александър Николов, е имало достъп до онлайн банкирането на фирмата без тяхно знание и го спрели. Съдействаме на всички засегнати повече от два месеца за пълното разплитане на случая, в който не по наше желание сме замесени. Всякакви спекулации за участието ни в \"схемата \"Александър Николов\", нападки по партийна линия и твърдения, които не се основат на факти, смятаме за целенасочена подмяна на истината и пречка за нейното установяване, завършва писмото.", "date": "2017.10.18", "title": "Съдружници в \"Еспас\" подали сигнал за измамата на \"Александър Николов\" още на 31 август"}
{"url": "http://www.dnevnik.bg/sviat/2017/10/18/3062121_kremul_vidia_protivorechie_v_bulgarski_parlamentaren/", "text": "Русия вижда противоречие в доклада на парламента на България, в който Русия е призната за заплаха, с намерението на българското правителство да развива двустранните отношения, съобщи ТАСС, като цитира коментар на пресслужбата на руското външно министерство, публикуван на сайта на министерството, предаде БТА. В коментара се изразява съжаление, че българският парламент \"все пак е одобрил внесения от правителството\" годишен доклад за 2016 г. за състоянието на националната сигурност на България, \"в който Русия е посочена като една от заплахите\". \"Съдържащите се там пасажи рязко противоречат на декларираните от настоящото правителство на Бойко Борисов намерения да развива отношенията с Русия в търговско-икономическата, енергийната и културно-хуманитарната сфери\", се посочва в коментара.", "date": "2017.10.18", "title": "Кремъл видя противоречие в български парламентарен доклад"}
{"url": "http://www.dnevnik.bg/sport/2017/10/18/3062120_gol_v_93-ata_minuta_izhvurli_ludogorec_ot_mladejkata/", "text": "Лудогорец\" отпадна драматично в първия кръг на Шампионската лига за младежи до 19 години. Разградчани бяха на секунди от място в следващата фаза, но допуснаха гол в третата минута на добавеното време и загубиха с 2:3 при гостуването на босненския \"Железничар\". Първата среща в България завърши 1:1. В реванша юношите на \"Лудогорец\" два пъти успяха да изравнят резултата. При 2:2 те щяха да се класира за втория кръг заради повече голове на чужд терен. Българският шампион обаче не успя да удържи равенството. \"Железничар\" откри резултата още в третата минута на двубоя в Сараево с гол на Семир Дацич. \"Лудогорец\" успя да изравни само четири минути по-късно след попадение от пряк свободен удар на Ивайло Климентов. Девет минути след почивката Айдин Муягич отново изведе домакините напред. Мартин Минков възстанови равенството в 70-ата минута, но Харис Хайдаревич прати босненците в следващата фаза с победно попадение в 93-ата минута.  Шампионската лига за младежи е разделена на два потока. Първият е огледален на мъжката Шампионска лига - със същите 32 отбора, разпределени в осем групи. Във втория на директни елиминации играят 32 отбора, които са националните първенци или носители на национални купи и клубът им не е част от най-силния европейски турнир. През февруари осемте останали отбора във втория поток играят баражи със заелите второто място в осемте групи на първия поток. Победителите се присъединяват към класиралите се на първо място в груповата фаза, след което започват директни елиминации до определяне на шампиона.", "date": "2017.10.18", "title": "Гол в 93-ата минута изхвърли \"Лудогорец\" от младежката Шампионска лига"}
{"url": "http://www.dnevnik.bg/citat_na_deniia/2017/10/18/3062128_citat_na_denia_djoshua_dulgi_godini_shte_bude_na_trona/", "text": "Джошуа е уникален спортист, феноменален боксьор. Той е много млад и тепърва ще се реализира неговият потенциал. Мисля, че дълги години ще бъде на трона на световния бокс.\" Това каза спортният министър Красен Кралев в предаването \"Лице в лице\" по Би Ти Ви. Той заяви, че уважава решението на  Кубрат Пулев да се оттегли от двубоя с Джошуа  и го определи като правилно. \"Когато играеш срещу такъв спортист, който е и с години по-млад и свеж от теб, и най-малката контузия може да се окаже фатална. Това са тежки двубои, които се играят дълго време. Целият двубой протича повече от 40-45 минути. По време на самата подготовка всичко е възможно. Това не е нито първият, нито последният случай на отложен мач на претендент\", допълни Крлев. \"Освен за парите един спортист работи за името си, за честта си. Няма как, когато не си готов, да излезеш с контузия, като знаеш, че нямаш шансове. Всички знаят, че Джошуа беше фаворитът и най-малкото здравословно неразположение би оказало голямо влияние\", каза още спортният министър.  Кралев очаква след около година Пулев да получи нова възможност да стане световен шампион.", "date": "2017.10.18", "title": "Цитат на деня: Джошуа дълги години ще бъде на трона на световния бокс"}
{"url": "http://www.dnevnik.bg/sport/2017/10/18/3062139_psj_barselona_i_junaited_se_nasochiha_uvereno_kum/", "text": "Пари сен жермен\", \"Барселона\" и \"Манчестър юнайтед\" направиха голяма крачка към директните елиминации на Шампионската лига. Те записаха третите си победи в груповата фаза и събраха максимален актив от девет точки след първите три кръга. Във вторник това  направиха \"Манчестър сити\" и \"Бешикташ\" . \"Челси\" пропусна да се присъедини към тази компания, след като завърши 3:3 с \"Рома\" на \"Стамфорд бридж\" в най-зрелищния двубой от началото на турнира. Шампионът на Англия пропиля два гола аванс и беше на път да загуби срещу \"вълците\", вдъхновени от изигралия стотния си мач за отбора Един Джеко. Еден Азар обаче спаси лондончани от първо поражение в турнира и запази позиция им на лидер в група С. Давид Луис даде начало на головото шоу на \"Стамфорд бридж\" в 11-ата минута. Бразилският защитник, който в този мач игра като опорен халф, се разписа със страхотен изстрел от дъгата на наказателното поле. Попадението дойде в момент, в който \"Рома\" имаше игрово предимство и владееше повече топката. След гола \"вълците\" продължиха да играят активно, но само веднъж затрудниха Тибо Куртоа. В 32-ата минута Раджа Наинголан стреля отблизо след подаване на Кевин Строотман, но белгийският страж на \"Челси\" спаси. Пет минути по-късно домакините удвоиха аванса си. Азар отне топката в своята половина и организира бърза контраатака. Белгиецът комбинира вляво с Алваро Мората, който опита изстрел. Топката обаче рикошира и попадна в Азар, който не сбърка от границата на вратарското поле. \"Рома\" обаче успя бързо да се върне в мача след страхотен гол на Александър Коларов. В 40-ата минута сръбският защитник проби отляво и с мощен изстрел с левия крак разстреля Куртоа. В 64-ата минута италианците изравниха след поредния зрелищен гол в мача. Федерико Фасио достави прекрасен извеждащ пас от дълбочина за Джеко, който без забавяне изпрати топката в мрежата със зрелищен изстрел от воле. Само шест минути по-късно босненският нападател изведе \"Рома\" до пълен обрат. Коларов центрира от свободен удар, а голмайсторът на \"вълците\" изпревари играчите в синьо и прати топката в мрежата с глава. \"Челси\" обаче бързо успя да изравни. В 75-ата минута сините разиграха добре по десния фланг, Педро центрира меко към Азар и нисичкият белгиец отправи прецизен удар с глава, който прати топката в далечния ъгъл на вратата. След този двубой \"Челси\" остава на върха в група С със седем точки, следван от \"Рома\" с пет. В ранния мач днес дебютантът  \"Карабах\" измъкна нулево равенство срещу \"Атлетико\" (Мадрид)  и спечели историческа първа точка за азербайджанския футбол в Шампионската лига. ПСЖ продължи впечатляващото си представяне в турнира след убедителна победа с 4:0 при гостуването на \"Андерлехт\". Парижани остават единственият отбор без допуснат гол от началото на груповата фаза, като в същото време са отбелязали 12 попадения. Килиан Мбапе откри резултата още преди да са изминали три минути. Минута преди края на първото полувреме Единсон Кавани удвои аванса на французите. Неймар добави трето попадение в 66-ата минута, а Анхел ди Мария оформи крайното 4:0 в 88-ата минута. В другия мач от група В Юп Хайнкес се завърна в Шампионската лига при безпроблемна победа на \"Байерн\" с 3:0 срещу \"Селтик\". Предишният мач на 72-годишния специалист в турнира беше финала срещу \"Борусия\" (Дортмунд) през 2013 г., когато баварците спечелиха петата си европейска титла. Томас Мюлер, Джошуа Кимих и Матс Хумелс отбелязаха попаденията за втория успех на \"Байерн\" от три мача. Баварците събраха шест точки и поведоха с три пред \"Селтик\". \"Андерлехт\" е последен без точка и без отбелязан гол. На \"Камп ноу\" \"Барселона\" победи \"Олимпиакос\" с 3:1. Каталунците откриха резултата в 18-ата минута след автогол на Димитриос Николау. В 42-ата минута Жерар Пике остави домакините в намален състав. Испанският национал получи втори жълт картон, след като вкара гол с ръка. Това не попречи на лидера в Примера дивисион да спечели. В 61-ата минута Лионел Меси покачи на 2:0 от пряк свободен удар. Аржентинецът вкара своя гол №100 в европейските клубни турнири. В 64-ата Лука Дин подпечатат третата поредна победа на \"Барселона\" с трето попадение. В добавеното време Николау се разписа отново, този път в правилната врата, за да оформи крайния резултат. В другия мач от група D \"Ювентус\" измъкна много трудна победа с 2:1 срещу \"Спортинг\" (Лисабон). Гол на Марио Манджукич в 84-ата минута донесе успеха на италианския шампион, който излезе на второ място с шест точки. \"Спортинг\" има три, а \"Олимпиакос\" все още търси първата си точка. В група А \"Манчестър юнайтед\" имаше нужда от автогол на вратаря дебютант Миле Свилар, за да постигне изстрадан успех с 1:0 при гостуването на \"Бенфика\". Португалците допуснаха трета загуба от три мача и сведоха до минимум шансовете си да се класират за осминафиналите. Свилар изигра своя първи официален мач за първия отбор на \"Бенфика\". Само на 18 години и 52 дни той стана най-младият вратар в историята на Шампионската лига. Дебютът му обаче се превърна в кошмар в 64-ата минута. Маркъс Рашфорд стреля от свободен удар, а Свилар улови топката, но след това влезе с нея във вратата. Технологията на голлинията потвърди попадението и донесе три точки на \"Юнайтед\" в двубой, в който не се виждаше как някой от двата отбора ще отбележи. \"Базел\" се протегна към втората позиция след победа с 2:1 като гост на ЦСКА (Москва). Швейцарският шампион събра шест точки и се откъсна с три пред московчани преди втората среща между двата отбора, която е на 31 октомври в Базел. \"Бенфика\" е на последно място без точка и с голова разлика 1:8.", "date": "2017.10.18", "title": "ПСЖ, \"Барселона\" и \"Юнайтед\" се насочиха уверено към осминафиналите"}
{"url": "http://www.dnevnik.bg/sport/2017/10/18/3061999_nova_fondaciia_shte_podkrepia_detski_otbori_v_pet/", "text": "Фондацията \"Играй с Развитие\" ще подкрепя детско-юношеските направления в пет колективни спорта - футбол, баскетбол, волейбол, хандбал и водна топка. Новоучредената организация представи днес своите планове и концепция. Идеята на фондацията е да съфинансира проекти на клубове, които развиват детско-юношески направления в някой от тези пет олимпийски спорта. Основно се предвижда финансово подпомагане за закупуването на спортни пособия и екипировка, за тренировъчни лагери, както и за участието или организирането на турнири в България и чужбина. Фондацията е основана по инициатива на главния мениджър на \"Развитие\" Александър Александров и главния редактор на сп. \"Спринт\" Николай Кръстев. Тя стартира с начален капитал от 100 хиляди лева. \"Защо колективните спортове? Защото те са солта и пиперът на спорта, най-голямата емоция и привличат най-много децата. Избрахме тези пет спорта, защото те са най-големите в програмата на летните олимпийски игри. Има много други, които също заслужават подкрепа, но ние преценихме, че това, което ще правим занапред, ще бъде центрирано около тези пет\", каза Кръстев. \"Много клубове, които развиват колективни спортове, имат сериозни проблеми в своята дейност - набавянето на екипировка, осъществяването на тренировъчни лагери, участието в международни турнири. Разбира се, ако се налага и ако имаме тази възможност, ще подкрепим и националния отбор в съответното направление. Бихме подкрепили и някое състезание, но основният принцип на работа ще бъде не фондацията да финансира сама определени проекти, а да съфинансира\", обясни той. По думите му това е един много добър проект и в българския спорт - \"точно такъв тип организация липсва\". Клубовете ще кандидатстват за финансиране с проекти, които ще бъдат оценявани от комисии, съставени от специалисти по съответните спортове. \"В бизнеса се печелят пари, а във фондациите се събират благотворително пари. Тук ще трябва да събираме пари, защото, колкото и прекрасни и чудесни програми да планираме, трябва някаква сума да бъде събрана, за да тръгне колата, така да се каже. Решихме да финансираме конкретно спорта за деца. Фирмите и по-големите корпорации трябва да изпълняват социална отговорност към обществото. Където печелят пари, те трябва и да дарителстват, тоест да връщат част от печалбата на хората. Така е прието в напредналите държави\", каза Александров.", "date": "2017.10.18", "title": "Нова фондация ще подкрепя детски отбори в пет спорта"}
{"url": "http://www.dnevnik.bg/bulgaria/2017/10/18/3061986_sled_sumnitelen_turg_za_remont_bivsh_direktor_na/", "text": "Бившият директор на 166 училище \"Васил Левски\" в София отива на съд за умишлена безстопанственост. Прокуратурата внесе обвинителен акт в Софийския градски съд (СГС) срещу жена с инициали Елисавета П., която е с мярка за неотклонение \"подписка\". Тя ще отговаря пред магистратите за това, че в периода от април до юни 2013 г. като длъжностно лице - директор на училище, умишлено не е положила достатъчно грижи за управлението и стопанисването на повереното ѝ имущество. Директорът е разпоредила плащане по три броя фактури за строително-монтажни работи и по този начин според разследващите е нанесла значителна щета за бюджета на училището в размер 28 122.10 лв. с ДДС. Елисавета П. е била на длъжността директор от началото на септември 2006 г. до средата на януари 2015 г. В това си качество тя се явявала третостепенен разпоредител с бюджетни кредити към кмета на Столичната община. Поради необходимост от ремонт на училищната сградата по разпореждане на Елисавета П. през март 2013 г. на интернет страницата на Агенцията за обществени поръчки била публикувана публична покана с предмет \"Ремонт покривна конструкция, подмяна дограма частично, ремонт ученически кабинети, коридори, стълбища и баня със съблекалня (жени) в 166 СУ \"Васил Левски\". Обявеният критерий за оценка на офертите бил \"икономически най-изгодна оферта\", а прогнозната стойност на поръчката била 264 000 лв. без ДДС. По отправената публична покана оферти подали 5 фирми. Но назначената от Елисавета П. комисия по проверка на документацията отстранила четири от петте участника поради липса на част от изискуемите документи. Извършена по-късно проверка от Агенцията за държавен финансов контрол (АДФИ) установила, че отстранените участници са представили всички изискуеми документи и отстраняването им е било незаконосъобразно. До участие била допусната само една фирма, която предложилa цена за изпълнение на поръчката 229 137.71 лв. с ДДС. През април 2013 г. бил подписан договор с посочената фирма. \"При изпълнение на строително-монтажните дейности Елисавета П. не упражнила дължимия контрол и въпреки че били налице разминавания между фактурираните и реално извършени дейности, тя одобрила плащане по 3 бр. фактури на обща стойност 229 137.71 лв. с включен ДДС\", пише още прокуратурата. Разликата между реално извършени и отчетени строително-монтажни работи възлизала на 28 122.10 лева с ДДС и това се явява причинена щета от извършеното престъпление. За престъплението, в което бившият директор е обвинена, е предвидено наказание от 2 до 8 години затвор, като съдът може да постанови и лишаване от право да се заема определена държавна или обществена длъжност.", "date": "2017.10.18", "title": "След съмнителен търг за ремонт бивш директор на софийско училище отива на съд"}
{"url": "http://www.dnevnik.bg/sport/2017/10/18/3061464_produljava_zapisvaneto_za_balkanskiia_1000-kilometrov/", "text": "Едно от най-продължителните и изискващи спортни събития в страната -  Балканският 1000-километров ултрамаратон , наближава, а записването все още е отворено. До момента общо около 30-35 души са се записали, обявиха организаторите пред \"Дневник\". От тях трима българи са заявили участие в пълния маршрут. Те ще стартират на 28 октомври в Букурещ, ще преминат през София на 1 ноември и ще се върнат в румънската столица на 7 ноември. Маршрутът е 1040 км, като 620 км ще бъдат изминати с колело за четири дни, а останалите 420 ще бъдат пробягани за седмица. И тази година е предвидено по време на събитието групи желаещи да се присъединяват за частично изминаване на трасето. По традиция благотворителността е залегнала в основата на ултрамаратона. Всеки от участниците посочва кауза, за която събира средства. За първите пет години на ултрамаратона са събрани и дарени над 160 хил. евро за каузи в България и Румъния.", "date": "2017.10.18", "title": "Продължава записването за Балканския 1000-километров ултрамаратон"}
{"url": "http://www.dnevnik.bg/zelen/2017/10/18/3061163_ekstremnite_proiavi_na_vremeto_v_evropa_vse_po-chesti/", "text": "Горещи вълни, силни валежи, наводнения на реки, бури със силни ветрове, свлачища, суши, горски пожари, лавини, градушки и бури. Това са десетте ключови природни бедствия, станали в последните години характерни за Европа. Те са представени  в нов доклад на Европейската агенция за околна среда , публикуван във вторник.  Прогнозите за климата показват, че повечето от тези десет екстремни проявления на времето ще увеличат честотата си, както и ще стават все по-тежки в следващите десетилетия в цяла Европа. Бедствията могат да се влошат допълнително заради тенденции като ръст в т.нар. \"запечатване на почвата\" с асфалт, строителство в рискови райони, застаряване на населението или деградация на екосистемите. Тези бедствия имат голямо въздействие върху човешкото здраве, икономиката и екосистемите и могат да се окажат по-вредни от други промени в климата на Европа, предупреждават учените, които подготвят научните анализи за Европейската комисия. Намаляването на ефекта от опасните метеорологични и климатични събития и адаптирането към променящия се климат вече са сред най-важните приоритети за Европейския съюз, се посочва в доклада \"Приспособяването към изменението на климата и намаляването на риска от бедствия в Европа\", който оценява и съществуващите практики и политики в момента, но също така посочва иновативни инструменти на национално, регионално и местно равнище, които могат да се използват за справяне с последиците от климатичните промени. На над 450 милиарда евро възлизат общите икономически загуби, причинени от крайни метеорологични и климатични прояви на времето в държавите - членки на Европейския съюз, в периода 1980 - 2016 г.  Най-голям дял от икономическата цена на бедствията идва от   – приблизително 40%. Другите сериозно ощетяващи бедствия са силните бури (25%), суши (10%) и топлинни вълни (5%).  Застрахователното покритие на всички тези рискове е общо около 35%. Голям дял от общите загуби са причинени от малък на брой природни бедствия.  Топлинните вълни са най-смъртоносните, когато става дума за ефекта на природните бедствия върху човешкото здраве. Най-уязвимите групи са възрастните хора, при които се влошават респираторните и сърдечно-съдовите заболявания. Наводненията, свлачищата и горските пожари също причиняват смъртни случаи, но е в такива мащаби, както топлинните вълни. \"Мащабите на опустошенията от горски пожари, наводнения и бури в Европа и на други места показва, че цената от бездействието спрямо климатичните промени (адаптиране и превенция) са изключително високи. Анализът ни показва, че европейските страни са започнали да се подготвят, но все още има нужда от по-добра съгласуваност в действията, за да се намалят рисковете. Това трябва да бъде основната цел на експертите\", обобщава Ханс Брунинкс, изпълнителен директор на Европейската агенция по околна среда. Докладът представя нови модели на управление между националните и местните власти, както и между отделните сектори в Европа. Става дума за политики за териториално планиране и предотвратяване на риска, както и технически мерки като изграждане на диги, застрахователни схеми и дългосрочно финансиране, както и решения, базирани на природата.  Ако се извършват правилно, такива проекти могат да бъдат много ефикасни и рентабилни и да имат редица предимства, пише в доклада. Проектите включват осигуряване на повече място за реките с цел превенция от наводнения, лесовъдство за намаляване на почвената ерозия и за изграждане на паркове и водни елементи, които охлаждат градовете през лятото и предпазват от силни валежи.  Сътрудничеството между участниците е ключово за ефекта от мерките, се казва в доклада и се дава за пример Холандия, където националното правителство, провинциите и общините работят в тясно сътрудничество за управление на водните ресурси в програмата Delta. Застрахователите също окажат положителен ефект, за примери тук са дадени Испания, Франция и Обединеното кралство – чрез създаване на стимули за предотвратяване на риска и чрез подобряване на разбирането за климатичните рискове сред гражданите. ", "date": "2017.10.18", "title": "Екстремните прояви на времето в Европа: все по-чести и скъпи"}
{"url": "http://www.dnevnik.bg/analizi/2017/10/18/3061418_edni_torbi_s_pari_otivat_bezochetno_v_rucete_na_edni/", "text": "Луксозен хотел във Велинград. Едър млад мъж наема стая. Не е сам – води свита от помощници. Отпред е паркиран микробус със затъмнени стъкла. В следващите няколко дни гостите на хотела наблюдават повтаряща се сцена: мъжът е често посещаван от различни хора. След кратък разговор с него всеки един от посетителите минава през микробуса и без много суетене получава торба. С пари. Някои от торбите са по-малки, други – по-обемисти. Мъжете нарамват торбите и тръгват натам, откъдето са дошли. Малко след тази случка се провеждат избори. Хората с торбите са от регионалните структури на Движението за права и свободи (ДПС). Произходът на парите може само да се предполага. Тази история е действителна, разказана от наши източници, преки свидетели на събитията. Тя не е просто картина на политическата корупция в България, и то на съвсем битово ниво – едни торби с пари отиват безотчетно в ръцете на едни хора, предназначени за други хора. Сцената Той изглежда така: частните интереси на група хора се съюзяват и за тяхното задоволяване се използва обществен ресурс. За целта трябва да бъдат завладени всички ключови инструменти и механизми, които в една демократична държава би трябвало да противодействат на неспазването на правилата и злоупотребите. Постепенно \"лошите\" успяват. Това включва безскрупулен контрол над медийната среда, правосъдната система, службите за сигурност, регулаторните органи и цели държавни институции, както и използването им като средство за натиск, изнудване и правене на пари. , благодарение на които расте още повече. През годините тя създава около себе си аморфен конгломерат от официални и прикрити владения – бизнес структури, медии, производство и активи за милиарди, разрастването на които изисква още повече ресурс и политическа подкрепа. В основата на модела стои тандемът на един банкер (Цветан Василев) и една хибридна фигура, кръстоска между политик, магистрат, собственик на бизнес, медиен магнат (Делян Пеевски). И двамата са проводник на скрит политически интерес. Едната съставна част на този тандем осигурява финансирането и има задачата да увеличава спираловидно бизнеса, другата съставна част осигурява държавната подкрепа, която трябва да го поддържа. В резултат всички се възползват от Модела \"КТБ\". Моделът не се свежда само до дейността на банката. Същността му обхваща много повече нива. регулаторните органи си затварят очите за едни или форсират други решения в негова услуга; партийни фигури прокарват лобистки закони или опъват широк политически чадър; държавни структури пренасочват ресурс за придобиването на още активи и влияние. Колелото се върти постоянно. Механизмите на корупция са различни – финансови стимули, натиск с компромати и чувствителна информация, заплахи със съдебни дела от страна на служби и прокуратура. Моделът се заражда в първите години на банката (след 2000 г.), когато се оформят първите политически приятелства, и достига върховата си точка по времето на правителството на Пламен Орешарски, наричано още \"правителството на КТБ\". През годините моделът се разгръща благодарение на подкрепата на няколко поредни управления. според силните на деня. При смяна на властта тандемът сменя партньорите си, но запазва механизмите. През 2014 г. този модел се разклати. Техническата причина беше разделянето на двете му носещи части – банкер и политик-инвеститор-собственик. По-дълбоката причина е, че подобни формирования, които не стъпват на ясни пазарни и законови правила, а на злоупотреби и неправомерен контрол, на задкулисни решения и машинации, във времето се оказват неустойчиви и се саморазрушават. Или поне сменят формата си на функциониране. В конкретния случай става въпрос по-скоро за второто. Тандемът се разпадна, след като едната му половина нападна другата, разоръжи я, постави я в изолация и превзе голяма част от взаимно придобитите активи. Събори и банката. Всичко това се случи пред широко затворените очи на регулатори, държавно управление и правораздаване. Дори частично с тяхно участие. Като резултат механизмите на този модел не бяха унищожени, а само преминаха от една форма в друга и от едни ръце в други. Налице са всички индикации, че моделът продължава да съществува и до днес, но част от играчите са сменени. Делян Пеевски продължава да е депутат, който след краткотрайно изсветляване отново твърди, че се оттегля от бизнеса, а Цветан Василев е в Белград и чака екстрадиция по обвинение, че е ръководил организирана престъпна група. Както и да се наричат лицата, Той не би съществувал, ако държавата не беше в \"захват\", при който общественият интерес е загърбен за сметка само и единствено на частния. В \"захванатата\" държава правилата се коват така, че да са удобни на частния интерес, законите (ако случайно не вършат работа на частния интерес) се потъпкват без реакция на институциите, накратко, средата се изражда. В конкретния случай, наред с всичко останало, грубо е погазено банковото законодателство. По природа банките са най-ниско рисковият инвеститор в икономиката, те финансират само най-сигурната част на бизнеса. Моделът \"КТБ\" преобърна тази представа надолу с главата, превръщайки четвъртата по големина банка в България с активи от 7,3 млрд. лв. във високо рисков инвестиционен фонд. А регулаторите мълчат, защото или са назначени от, или са подчинени на същия този модел. Изследваме обстоятелствата, които направиха възможно съществуването на този модел, както и механизмите за неговото изкореняване. Това прави проекта KTBfiles много по-всеобхватен, многопластов и важен от хронологията на един банков фалит, бил той и най-големият в българската история. Моделът има силно изразено политическо и институционално лице. Той се материализира благодарение на конкретни фигури, които (без)действат в негов интерес. Това не са анонимни чиновници, а ръководители на ключови институции, регулатори, които години наред заемат постовете си и работят в негова услуга. В разследването в най-големи подробности са разкрити техните връзки, зависимости и решения, изиграли съществена роля за банката и бизнесите, захранвани от нея. Тук само за пример ще споменем ролята на ръководителите на важните регулатори като Българска народна банка (БНБ), Комисия за регулиране на съобщенията (КРС) и Комисия за защита на конкуренцията (КЗК). И трите институции в даден момент действат в интерес на проекти, свързани пряко или косвено с КТБ. БНБ системно си затваря очите пред кредитирането на лица, свързани с банката; КРС провежда процеса на дигитализация на телевизионния ефир по вкуса и в услуга на компании, свързани с банката; КЗК традиционно взема решения, които са в интерес на фирми, отново от обкръжението на финансовата институция. И трите регулатора се оглавяват от несменяеми фигури, които са имали отношения с КТБ, надхвърлящи служебните им задължения. Те, както и конкретни \"ятаци\", са проводниците на политическия и институционален чадър, направил възможно съществуването на модела. Фактите показват, че в продължение на години от КТБ тече финансиране към политически сили (например ДПС) или към конкретни имена от най-близкото обкръжение на управляващите. Подобно срастване на частните с публичните отношения затяга още по-силно захвата на държавата. Като главни действащи лица в това разследване поканихме на среща Делян Пеевски и Цветан Василев. Поканата до Пеевски изпратихме чрез неговия адвокат Александър Ангелов. Въпреки неколкократните опити не получихме отговор. След много настояване Цветан Василев все пак се съгласи на интервю, което беше направено в края на август 2016 г. в Белград. В процеса на работа непрекъснато търсехме за официален коментар или за среща всички, които по един или друг начин са засегнати и биха имали да кажат нещо по темата КТБ. Бойко Борисов, Ахмед Доган, Делян Пеевски, наред с много други, отклониха поканата ни с мълчание. Пламен Орешарски също не отговори на зададените от нас въпроси, а привидя проекта като част от заговор срещу него. (Изпращането на официални въпроси до него съвпадна с кандидат-президентската му кампания, в която беше подкрепен от ДПС).", "date": "2017.10.18", "title": "Едни торби с пари отиват безочетно в ръцете на едни хора (резюме от \"Държавата КТБ\")"}
{"url": "http://www.dnevnik.bg/detski_dnevnik/2017/10/18/3061306_ima_nujda_da_se_govori_s_tiineidjurite_za_seksualnoto/", "text": "Кампанията срещу сексуално насилие и експлоатация \"По-добре недей\"  на платформата за сексуално и здравно образование на тийнейджъри  LoveGuide  е достигнала до около 10 000 момичета и момчета както онлайн, така и офлайн чрез срещи на живо. Целта на проекта беше тийнейджърите да разберат какво е сексуално насилие и експлоатация, как да ги разпознават, как да се предпазят, кои са най-често жертвите и какво да направят, ако се случи на тях или техен приятел. \"Помагаме на младите хора да разберат, че сексът е окей само, ако е по взаимно съгласие, безопасен е и доставя удоволствие и на двамата партньори. Винаги, когато не искат да имат сексуални отношения с някого, трябва да кажат \"не\", казва Николета Попкостадинова, създател на LoveGuide. А, ако станат жертва на сексуално насилие, да не се срамуват, защото вината никога не е тяхна. Вината винаги е на насилника, добавя тя. Кампанията си постави за цел да постигне и разпознаваемост на проблема сексуално насилие и експлоатация и да насочи вниманието към необходимостта от неговото решаване. Бяха създадени серия от видеа, които помагат на тийнейджърите да разберат кога нещо не е наред в отношенията с партньора им, как да познаят, ако нещо нередно се случва на техен приятел, кой най-често е насилникът и какво да направят, за да помогнат на себе си или на друг. Видеата могат да бъдат гледани в  YouTube канала , както и в  сайта на платформата . В loveguide.bg младежите могат да намерят и по-подробни текстове, които се спират на темата, а за финал на кампанията цялата информация беше събрана в книжка в електронен формат (можете да я изтеглите от прикачения файл в пидиеф формат), в която има всичко необходимо по темата. \"Тази кампания е само част от усилията, които трябва да бъдат полагани постоянно както от нас – неправителствените организации, така и от родителите, учителите и институциите. Не само статистиките, но и личния ни опит от работата с вече над 3000 деца от цялата страна, показват, че те чисто и просто не знаят и не могат да се предпазват,\" казва Надя Здравкова, обучител в LoveGuide.", "date": "2017.10.18", "title": "Има нужда да се говори с тийнейджърите за сексуалното насилие"}
{"url": "http://www.dnevnik.bg/sviat/2017/10/18/3061236_iamaika_ili_ne_-_merkel_zapochva_pregovori_s/", "text": "Имиграционна политика, европейски въпроси, данъци и околна среда, но и министерски постове - това са само част от щекотливите въпроси за екипа на канцлера Ангела Меркел и другите германски партии, които днес дават формално начало на коалиционните си преговори. Всички партии са съгласни, че се очертават \"трудни\" дискусии. Тази коалиция обаче се разглеждаше  като един от най-вероятните сценарии  след изборите. Ако преговорите се увенчаят с успех, те ще завършат с формиране на коалиция между консервативния блок на Меркел - нейния Християндемократически съюз (ХДС) и баварския Християнсоциален съюз (ХСС) - от една страна и  либералните  Свободни демократи и Зелените - от друга. Тази коалиция е по-известна като \"Ямайка\" заради цветовете на партиите в нея, съответно черно, жълто и зелено. Близо 57% от германските гласоподаватели подкрепят идеята за такава коалиция според проучване от миналата седмица, изготвено за германския обществен оператор А Ер Де. Същевременно изборните резултати показаха, че за тези партии  се е гласувало много повече  в Западна Германия, отколкото в Източна на вота на 24 септември. \"Трудно ще е за всички партньори... защото програмите силно се различават в много области,\" каза Симоне Петер от \"Зелените\", цитирана от \"Ройтерс\". И консерватори, и либерали допускат, че преговорите ще са дълги - едните смятат, че може да приключат до Коледа, а според другите формирането на кабинет може да се проточи и след това. Началото беше отложено за 18 октомври в изчакване на резултатите от предсрочни избори в провинция  Долна Саксония . Резултатът беше  най-тежкото поражение  за партията на Меркел от десетилетия, а социалдемократите спечелиха първата си победа, откакто Мартин Шулц ги оглави през януари. Предизвикателствата Още преди началото на разговорите Меркел се справи с първото изпитание - надвисващата опасност от разлом с ХСС, които настояваха за  . Двете \"посестрими\" партии  се договориха  за въвеждане на таван на нетната миграция, без да поставят ограничение колко търсещи убежище може да приеме Германия на годишна основа. Никола Беер от FDP междувременно обяви, че не трябва да се говори за лимит на прием на мигранти, а по-скоро за \"интеграционния капацитет\" на страната. Идеята се споделя от Зелените, чийто председател Джем Йоздемир заговори за нуждата от \"смесица от човечност и ред\" и \"компромис, който да удовлетворява всички\". \"Никой няма да разбере, ако новото правителство не прокара имиграционен закон.\" Интентивни ще са преговорите и за   - FDP  открито проявява  интерес към него, а дори да не го получи, тази година в избора на министър със сигурност ще има изненада, тъй като досегашният титуляр Волфганг Шойбле  се готви да бъде  председател на парламента. Лидерът на Свободните демократи Кристиян Линднер е склонен да приеме и друга партия начело на министерството, стига то да не се заема от ХДС. \"Канцеларията и финансовото министерство трябва да са политически разделени. Финансов министър от Зелените, ХСС или FDP - всичко би било по-добро от това финансовото министерство да остане в ръцете на ХСС. Добре ще е и \"зелен\" финансов министър, който да намали данъчното бреме върху средната класа,\" каза лидерът на партията Кристиан Линднер в началото на октомври. Волфганг Кубицки, ключов депутат от партията му, каза, че ако тя стане част от управлението, ще е нужна сериозна промяна във фискалната политика. Позициите на Зелените по някои финансови въпроси са коренно различни - те са на другия край на политическия спектър спрямо либералите. Различията за финансите отвеждат и до друг съществен въпрос - този за бъдещето на  . По-ясното \"централизиране\" на еврозоната например, подкрепяно от френския президент Еманюел Макрон, не се подкрепя от Линднер, който вече е заявявал: \"Трябва да имаме начин за излизане от евро(зоната) без напускане на Европейския съюз.\" Попитан дали съпротивата му срещу интеграция в еврозоната е \"червена линия\" за партията, той каза: \"Не трябва да се фокусираме върху червени линии, а по-скоро върху общи хоризонти.\" Малко по-рано Линднер използва тъкмо това словосъчетание за френското предложение за общо емитиране на дълг в страните, ползващи единната европейска валута. Той привества призивите на френския държавен глава - с когото някои го сравняват - за сътрудничество в сигурността, политиката на убежище, енергетиката и дигиталните технологии. Не на последно място   също създава препятствия в диалога. Линднер предложи руският президент Владимир Путин да бъде поканен на следващата среща на Г-7 (клуб, известен като Г-8, преди Русия да бъде изключена заради украинската криза). Според него, макар анексията в Крим да е нарушение на международното право, \"не може всичко да зависи от нея\". Консерваторите открито показаха недоволството си, а Зелените призоваха Линднер и съпартийците му да се въздържат от коментари по въпроса, докато потенциалните коалиционни партньори не изработят ясна политика за Русия. В някои германски медии се заговори и за възможността съпредседателят на Зелените Йоздемир, който е от турски произход, да оглави външното министерство в Берлин - възможност, която част от германските избиратели няма да посрещнат с възторг. Сп. \"Шпигел\" цитира представители на управляващите в Анкара, които казаха, че ако той все пак стане първи дипломат, ще трябва да \"промени поведението си\", ако иска да е добре дошъл в Турция.", "date": "2017.10.18", "title": "\"Ямайка\" или не - Меркел започва преговори с бъдещите коалиционни партньори"}
{"url": "http://www.dnevnik.bg/skorost/2017/10/18/3060968_sus_stingur_kia_demonstrira_i_v_sofiia_porasnaloto_si/", "text": "От няколко години корейската марка \"Киа\" демонстрира чрез своите модели постоянно повишаване на самочувствието. Автомобилите стават все по-дръзки като дизайн и луксозни като изпълнение. При това положение някак естествено марката реши да премери сили и с премиум производителите. Нелеката задача ляга на плещите на най-мощния и най-луксозен автомобил в историята на \"Киа\" - \" Стингър\" , който е сред премиерните модели на софийския автосалон. Автомобилът попада в класа Gran Turismo, който обединява коли, зареждащи с адреналин, но и предлагащи комфортен превоз в луксозна среда. Спортният седан предлага салон, тапициран с фина кожа. Шофьорската седалка допълнително е снабдена с активно дишаща облегалка и ергономични опори. Наборът от асистиращи системи помагат на водача да избегне удар с друго превозно средство или пешеходец. \"Стингър\" е снабден и интелигентен круиз контрол, система за поддържане на траекторията в лентата на движение и други. В София \"Киа Стънгър\" се представя с най-мощния двигател - 3.3-литров шестцилиндров бензин с двойно турбо и мощност 370 конски сили. Той се комбинира с разработена от \"Киа\" нова автоматична осемстепенна трансмисия и задвижване на четирите колела. Благодарение на системата за контрол на потеглянето при рязък старт ускорението до 100 км/ч отнема 4.9 секунди. Останалите двигатели за \"Стингър\" са двулитров бензин с 270 коня и 2.2 дизел с 200 коня. Другата премиера на щанда на \"Киа\", който е разположен на площ 315 квадратни метра в зала 3 на \"Интер експо център\", е новият кросоувър  \"Стоник\" . Най-компактният модел в класа за марката се отличава с огромните възможности за персонализация. Клиентите могат да избират между 20 двуцветни комбинации. Интериорът също предлага възможност за изразяване на собствен стил. Благодарение на интелигентното проектиране въпреки компактните размери \"Стоник\" предлага водещо в сегмента пространство за раменете, краката и главата на пътниците. Моделът се задвижва от съвременни бензинови и дизелови мотори, които имат мощности между 84 и 120 конски сили. Другите експонати на щанда на \"Киа\" са компактните  \"Пиканто\"  и  \"Рио\" , най-продаваният модел в България -  \"Спортидж\" , хибридният кросоувър  \"Ниро\" , изцяло електрическия модел \"Соул\" EV, лимузината \"Оптима\" плъгин хибрид и представителя в SUV сегмента  \"Соренто\" . Общата мощност на всички експонати е 1488 конски сили. На изложението \"КИА моторс България\" предостави на своите клиенти и специални оферти при покупка на избрания от тях автомобил в зависимост от модела и съответната модификация. Всички модели на марката се предлагат със 7 години гаранция.", "date": "2017.10.18", "title": "Със \"Стингър\" \"Киа\" демонстрира и в София порасналото си самочувствие"}
{"url": "http://www.dnevnik.bg/sviat/2017/10/18/3061448_ne_kazvaite_na_jena_na_ulicata_nishto_koeto_ne_bihte/", "text": "След разрасналия се скандал около обвиненията в сексуално насилие към холивудския продуцент  Харви Уайнстийн , темата за  тормоза към жените  отново се върна на  дневен ред . \"Дневник\" компилира някои съвети към мъжете, които искат да се научат да разпознават и да се борят с  ежедневния сексизъм . Неговите проявления понякога са деликатни и трудно забележими... за всеки друг, освен за пострадалия. - Да не се прекъсва говореща жена. Ако някой друг я прекъсне, тя може да бъде защитена с думите \"Ей, тя говореше за нещо\". Нека жените получават думата по време на бизнес срещи. - Никакъв физически контакт между колеги. Много жени сочат именно масажа на раменете като една от първите стъпки, предприети от техни шефове, опитали се да ги съблазнят или насилят. - \"Не\" означава \"не\", а не \"опитай отново по-късно\". Всяко състояние на жената, в която тя не може да изрази желание за сексуален акт (ако е пияна, дрогирана, заспала и др.) означава \"не\". - Никакви снимки на пениса, изпращани в чат в социални мрежи. - Облеклото на една жена не индикира ума, способностите или желанията ѝ. - Мъжете много често могат да защитят ефективно пострадала жена, включително и като просто говорят с човек от своя пол. - Преди да направят комплимент, мъжете могат да се замислят дали биха искали дъщеря им или сестра им да чуе същите думи. И златното правило на комика Питър Уайт: \"Не казвайте на жена на улицата нищо, което не бихте искали да чуете от друг мъж в затвора\".", "date": "2017.10.18", "title": "Не казвайте на жена на улицата нищо, което не бихте искали да чуете в затвора"}
{"url": "http://www.dnevnik.bg/kultura/2017/10/18/3061137_neizvestni_rukopisi_na_ivan_hadjiiski/", "text": "\"Машинално извадих избелелите страници от плика, прелистих ги и тогава – на втория или третия лист – погледът ми попадна на обратната страна на листа, напечатан върху бланка от кантората на  Просто не повярвах на очите си! Спомням си как бавно наредих неномерираните листчета на масата и на гърба на едно от тях отново съзрях името на Хаджийски. А на друго – \"Битъ и душевностъ на нашия народъ\" – изписано с големи букви, като заглавие. И вече на края на третия ръкопис – \"Откъде започнахме ние\" – зад слепнали страници и защипан с телчета пасаж видях изписаното на пишеща машина име: Иванъ Хаджийски. Наистина не беше за вярване: цели три ръкописа на Хаджийски (при това неизвестни?), след като от десетилетия изследователи проучват и най-малкия ред, останал от бащата на българската социология, издирвайки къде ли не пропадналата трета част на неговия шедьовър – \"Бит и душевност на нашия народ\".\" Както виждаме, несполучливото сравнение вреди най-много с несъответните асоциации, с вредните посоки, които дава на вниманието, като вместо да подсилва основния образ, затуля го, смущава го. Тази вреда се чувства особено при дългите Омировски сравнения. Един автор иска да изрази пустотата, настанала в душата на една изоставена жена. Дава тази жена привечер, зад потъмнелите от падащия мрак прозорци, и казва нещо подобно: \"В душата й бе тъй глухо и пусто, като в стая, където е имало шумно пиршество, гостите са си отишли, светлините са угаснали\". Това сравнение е нарушило всички изисквания за съответствие между новия образ и образа на сравнението. Първото сравнение е разностилно – вместо да разширява картината на описвания предмет, то ни препраща в един свят от представи, който няма нищо общо с основния образ. \"Зала за пиршество, гости, пиршество\" будят асоциации и чувства, които вместо да засилят образа на самотната, тъгуваща жена, го пръскат. Ако е имало нужда от сравнения, те е трябвало да се вземат от миналия живот на тази жена, както е направил Даскалов / /, за да изрази мъката на дядо Генко пред срутената си къща.  Прочее, един съвет към всички пишещи:  Да се стремят да изхвърлят от съзнанието си думите \"като\" и \"сякаш\", за да ги употребяват само на място. Когато напишат една страница и я препрочетат, да задраскат всички сравнения, почващи с \"като\" и \"сякаш\", за да проверят не са ли излишни. От това произведението само ще спечели. Нека свърша тези редове с няколко думи за изразното маниерничене. То представлява най-злокачественото нарушение на правилото за обективната правдоподобност на образа. Това са чисто и просто изразни идиотизми. За голямо съжаление това маниерничене, под влиянието на един криворазбран повик – повече образност! – се стреми да се наложи като литературен стил. С прояви на това нетърпимо маниерничене са пълни писанията и на най-добри иначе автори. И вместо образността на едно произведение да се дири в пълното възсъздаване на детайлите на действителността, тя се дири в разни сравнения и уподобявания, които вместо да отразят действителността, я изопачават по един нетърпим и идиотски начин. Това маниерничене наистина дава образи, но тези образи нямат нищо общо с изобразяването на действителността. Могат ли крясъци да се изплискват, поглед да пъпли, коптор от тухли да има широки рамене, вик да прошуми като буца пръст, вятър да има кокали? Всички тези образи толкова се различават по предметно съдържание и по асоциативни тежнения, че поставянето им в единство нарушава всички правила на изобразяването. С тези кратки бележки исках да обърна внимание върху някои технически страни от изразното майсторство, без да се спирам на останалите въпроси, които поставя проблемът за художественото възсъздаване на действителността. Те по-скоро поставят въпроса, защото неговото цялостно разрешение е задача на специалистите литературоведи.", "date": "2017.10.18", "title": "Неизвестни ръкописи на Иван Хаджийски"}
{"url": "http://www.dnevnik.bg/sviat/2017/10/18/3061550_hiliadi_protestiraha_v_ukraina_s_iskane_na_nov/", "text": "Хиляди украинци блокираха снощи парламента в Киев с искания за създаването на специален антикорупционен съд, премахване на парламентарния имунитет и промяна на изборния закон, съобщи БНТ. Стигна се до сблъсъци с полицията. Сред инициаторите на проявата беше и движението на бившия грузински президент Михаил Саакашвили - вече политически противник на президента Петро Порошенко, който го лиши от украинско гражданство. Борбата с корупцията беше ключово искане на Майдана от 2013-2014 година, но все още няма осъден високопоставен лидер. Президентът Порошенко днес внесе проектозакон за отпадане на парламентарния имунитет от 2020 г., но протестиращите настояват това да стане още следващата година. Те обявиха, че ще лагеруват пред парламента, докато исканията им не бъдат изпълнени.", "date": "2017.10.18", "title": "Хиляди протестираха в Украйна с искане на нов антикорупционен закон"}
{"url": "http://www.dnevnik.bg/bulgaria/2017/10/18/3061574_temata_za_antikorupcionnite_zakoni_se_preesksponira/", "text": "Темата за антикорупционните закони се преекспонира, основно заради ЕС, обяви днес по БНТ вицепремиерът и министър на отбраната Красимир Каракачанов. Според него с този проблем държавата може да справи и със сегашното законодателство. В отговор на въпрос, Каракачанов обяви, че няма да има нареждания към депутатите от Патриотичния фронт кой от двата проекта за антикорупционен закон да подкрепят. Военният министър обяви, че борбата с корупцията трябва да започне още в училище, с възпитанието на децата. Красимир Каракачнов обяви още, че като вицепремиер с ресор сигурност ще организира утре среща между институциите по темата радикален ислям. \"Не трябва да се допуска чрез религията да се прави политика. \"Както на политическите партии е забранено да получават пари от чужбина, същото трябва да е и за религиозните общности\", посочи вицепремиерът. С допълнителни 100 млн. лв. ще се повишат заплатите на военните Каракачанов каза още, че бюджетът за отбрана за следващата година ще бъде увеличен. До момента са договорени 100 млн. лева повече за заплати, като предстои тяхната актуализация. \"По отношение на заплащането повишението ще е различно, според това, кой каква служба носи\", уточни военният министър. Минималното увеличение ще е 10%. До края на декември Министерството на отбраната ще представи на Министерски съвет и график как да се увеличават разходите за отбрана до 2024 година.", "date": "2017.10.18", "title": "Темата за антикорупционните закони се преескспонира заради ЕС, обяви военният министър"}
{"url": "http://www.dnevnik.bg/bulgaria/2017/10/18/3061575_arestuvani_sa_devet_dushi_za_poboi_nad_gorski_opitali/", "text": "Общо деветима са задържаните за побой над горски служители, опитали се да спрат незаконна сеч в град Баня. Единият от арестуваните е непълнолетен, съобщи в ефира \"Нова телевизия\" Добрин Иванов, директор на Горското стопанство в Хисаря. Тримата пострадали горски са в добро състояние. Двама от тях вече дори са се върнали на работа, а третият все още е под лекарско наблюдение. Нападението било извършено, след като седем горски служители с три автомобила били изпратени по сигнал за незаконна сеч край моста на река Стряма в понеделник вечер. Лесничеите видели три каруци, натоварени с дърва. Две от тях успели да избягат, но горските спрели третата. В същия момент група роми ги нападат с камъни и колове. Изпотрошили и два от служебните автомобили на Горското стопанство.", "date": "2017.10.18", "title": "Арестувани са девет души за побой над горски, опитали да спрат незаконна сеч"}
{"url": "http://www.dnevnik.bg/sviat/2017/10/18/3061342_bivshiiat_rumunski_prezident_razburkva_politicheskite/", "text": "Миналата седмица бившият президент на Румъния, днес почетен председател на молдовската Партия на националното единство (ПНЕ) Траян Бъсеску, стремително нахлу в политиката на тази страна. Придружен от коалиционни съратници, той предприе голямо агитационно турне из Молдова и тържествено го приключи в пресцентъра на петзвездния кишиневски хотел \"Радисън блу\", където със съдействието на клуб \"Социален отзвук\" разговаря за пръв път с водещи рускоезични журналисти от националните медии.  Какъв бе същинският стратегически замисъл на този неординерен политик? Отговорът далеч не е тъй прозрачен, както изглежда на пръв поглед. Навярно няма да сгреша с прогнозата, че участието на Траян Бъсеску в молдовската политика ще я подложи на доста метаморфози с рязка промяна в разположението на силите. Дори само първата му поява в полето ѝ успоредно с приемането на молдовско гражданство разбуни политическото блато в страната. Рандевуто на румънския експрезидент с печата и с пратеници на ред партии и течения, точността и яснотата на дадените отговори може само да ни убедят, че на политическата сцена в Молдова излиза нов перспективен играч.  Според мнозина експерти формирането на силен юнионистки политически център е възможност да се отнеме част от електората на десницата, критикуваща Демократическата партия (Партията на социалистите и Платформа \"Достойнство и истина\"), и днес е изцяло в интерес на управляващите. Твърде ясно е, че \"президентът на всички румънци\" и почетен лидер на ПНЕ, обикалящ с агитколона из Молдова, успешно сплотява в своя полза и за своята формация всички юнионистки сили в страната, както и хората, разочаровани от официалната проевропейска политика. Агитката на Бъсеску включва бивши членове на популярната някога Либерална партия, също с юнионистка насоченост - Анатол Шалару (изпълнителен председател на ПНЕ), Ана Гуцу (първи зам.-председател на ПНЕ) и внушителна делегация от румънски сенатори, депутати и вицекметове. За какво всъщност разговаря Бъсеску с рускоезичните журналисти от страната? Ето рецептата му обединение с Румъния, в което гражданите на консолидираната държава ще стигнат до всеобщо благоденствие, при това ще се отърват от съветското наследство и \"опекунството на днешните си по-големи братя и сестри\". Освен очакваните критики срещу проруския президент Игор Додон бившият лидер на съседната държава отделя специално внимание и на проевропейските партии. Те според него \"подмамват гражданите на страната с призрачни перспективи за евроинтеграция\", докато ЕС ще се разширява към Балканите и Молдова не е сред неговите приоритети. Европейското бъдеще, казва той, изисква да се обединят всички граждани на страната, включително от етномалцинствата, а после да се търси евроинтеграция чрез сливане с братска Румъния, натрупала голям положителен опит в уреждането на нещата с малцинствените етноси. Това мигом ще премахне проблемите на всички народи в Молдова и те веднага ще се почувстват равноправни граждани на румънската държава, която свято тачи европейските демократични ценности.  Бъсеску формулира също тъй ясно и позицията си по  приднестровския въпрос : \"Румъния трябва да приеме за предпоставка, че обединяването с Република Молдова предполага заедно с Приднестровието. Но Румъния не бива да забравя, че границата ѝ е минавала по р. Днестър. Ако Кишинев и Букурещ стигнат до единно мнение за обединяване, Приднестровието ще е обект на преговори с Русия и с Украйна\". Появата на Траян Бъсеску в електоралното поле на Молдова съществено засилва геополитическата полярност в страната. От ситуацията на пръв поглед печели и пропрезидентската Партия на социалистите. Бъсеску е най-сериозният дразнител за част от избирателите, традиционно гласуващи за социалистите и комунистите. За разлика от Мая Санду (проевропейската ръководителка на Партията на действието и солидарността, б. пр.) той представлява екзистенциална заплаха за тях. Затова едни ще гласуват от страх да не влезе в парламента Бъсеску и да извърши \"унире\" (обединение, б. а.), а други - от страх да не дойде на власт Додон. Горе-долу такава атмосфера планират днешните молдовски власти за парламентарните избори, смятат повечето експерти. Преди няколко години на дипломатически прием по случай Националния ден на Румъния, където присъстваха молдовските президенти Мирча Снегур и Петру Лучински, Траян Бъсеску заяви: \"През 1918 г. Румъния дойде в Молдова, а след 100 години Молдова ще дойде в Румъния!\". През всичките тези години той последователно се движи към заявената цел, води дейна външна и вътрешна кампания за дестабилизиране на Молдова. Нищо чудно да не се е отърсил от президентските си амбиции. Но както знаем, властта не обича колективизма. Бившите съратници може да се превърнат в непримирими антагонисти, особено в спор за контрола над икономиката и отстраняването на политиците, бранещи държавния суверенитет. Тъй че молдовският парламент и правителството, лоялни на този етап към Бъсеску като политик от тежката категория, но всъщност целящи да запазят Молдова независима, а и собствената си власт в страната, рискуват внезапно да се озоват в дългия списък с детронирани величия. Прочее, ще има ли \"унире\" или не? - отговора ще научим в най-близко бъдеще. Решаващо ще бъде мнението на народа в Молдова, но да не забравяме колко дълбоко са променили годините съзнанието на молдовците от новото време. И в контекста на крайно дълбоката системна криза листата с имената на днешните молдовски политици от всички клонове на властта може просто да не вземе надмощие в този спаринг. /БТА", "date": "2017.10.18", "title": "Бившият румънски президент разбърква политическите карти в Молдова"}
{"url": "http://www.dnevnik.bg/sviat/2017/10/18/3061580_budeshteto_pred_kitai_e_svetlo_no_predizvikatelstvata/", "text": "Бъдещето пред Китай е светло, но предизвикателствата, в частност икономическите, са тежки. Това заяви във встъпителното си слово при откриването на 19-ия конгрес на Китайската комунистическа партия президентът Си Цзипин, съобщиха световните агенции, цитирани от БТА. Сред сериозните предизвикателства, които той открои като нерешени в достатъчна степен, са разширяваща се разлика в доходите, както и проблеми в сферите на заетостта, образованието, здравеопазването и други. Си също така заяви, че през последните пет години социалната стабилност е била съхранена, а националната сигурност - укрепена. \"Асошиейтед прес\" отбелязва, че признанието на китайския президент за икономическите предизвикателства буди изненада, тъй като очакванията са били в своята реч той да наблегне на увереността на партията и дългосрочните виждания. По думите му партията ще трябва да поеме големи рискове и да преодолее \"голяма съпротива\". Икономиката чака подобрения Президентът на Китай заяви, че в страната са възникнали \"някои остри проблеми в резултат на небалансирано и неправилно икономическо развитие\", предаде ДПА. \"Реалната икономика чака подобрения, а имаме да извървим и дълъг път в опазването на околната среда\", каза още той. По думите на Си китайските власти ще оставят пазара да играе решаваща роля при насочването на ресурси, предаде \"Ройтерс\". Китайската икономика ще продължи да се отваря, а финансовите реформи ще станат още по-дълбоки. Предвижда се и същевременно ролята на държавните компании в икономиката да нарасне. Борбата с корупцията укрепила позициите на партията По думите на китайския президент борбата с корупцията е укрепила позициите на комунистическата партия, като тази кампания вече е набрала огромна скорост. Си заяви, че към корупция вътре в партията не се проявява никаква толерантност. \"Ще положим всички възможни усилия да увеличим отбранителните способности на китайските въоръжени сили, както и да ги модернизираме\", каза още той. Си посочи и ролята на Октомврийската революция за национално развитие на Китай. \"Преди столетие оръдейните залпове на Октомврийската революция донесоха до Китай марксизъм-ленинизма. Водещите умове на Китай в научната теория на марксизъм-ленинизма откриха пътя за решаване проблемите на страната\", каза още президеннът. Той подчерта, че Китай няма да копира чужди политически системи. \"Китай няма да затваря границите си за света\", заяви Си. \"Ще ставаме все по-отворени\", подчерта Си. Той допълни, че в страната ще се изгради \"чисто и ясно\" интернет пространство.", "date": "2017.10.18", "title": "Бъдещето пред Китай е светло, но предизвикателствата са в икономиката, обяви президентът на страната"}
{"url": "http://www.dnevnik.bg/sport/2017/10/18/3061562_manchestur_junaited_i_chelsi_izlizat_za_vajni_pobedi_v/", "text": "Манчестър юнайтед\" и \"Челси\" излизат за третите си мачове в Шампионската лига в опит да постигнат важни победи. И двата отбора се целят в първото място в групите си, като до момента се справят убедително. \"Юнайтед\", който вече има две победи, гостува на колебливия \"Бенфика\". \"Челси\" е домакин на \"Рома\" и също търси да запази отличния си актив. Във вторник английските отбори постигнаха добри резултати в Шампионската лига. \"Манчестър сити\" и  \"Ливърпул\" спечелиха срещите си  и са начело в групите си, а  \"Тотнъм\" стигна до 1:1 с \"Реал\" в Мадрид  и продължава да дели челната позиция с белите. \"Орлите\" приемат \"Юнайтед\" \"Мисля, че Бенфика е много по-добър от \"Базел\" и ЦСКА Москва, но е трудно да мотивираш играчите си след загуби от тези два отбора. Моите играчи разбират, че резултатите невинаги отразяват истинската сила на отборите\", каза Моуриньо. Думите му дойдоха след двете загуби на португалците, които търсят първи точки. \"Бенфика\" ще бъде силен съперник. Те дори могат да станат първи в групата, ако спечелят останалите четири мача\", добави Моуриньо. \"Манчестър юнайтед\" има само една загуба от \"орлите\" в деветте мача помежду им. Големият проблем пред Моуриньо остават отсъстващите играчи, като той няма да може да разчита на Пол Погба, Майкъл Карик и Маруан Фалайни, както и на продължаващия възстановяването си Златан Ибрахимович. \"Челси\" срещу \"Рома\" При единствената среща помежду им на \"Стамфорд бридж\" \"Челси\" победи \"Рома\" в групите на турнира преди осем години. Тогава Джон Тери вкара за 1:0 в 77-ата минута. За лондончани това ще е първи мач с италианци от двубоя с \"Ювентус\" през 2012-13 г. Срещу представители на Серия А у дома \"Челси\" има пет победи, две равенства и две загуби. Статистиката показва, че \"Рома\" е без победа в последните си десет гостувания в Шампионската лига. Отделно отборът има само една победи при 15 мача в Англия. При последния мач на \"вълците\" на Острова те направиха 1:1 с \"Манчестър юнайтед\", а Франческо Тоти стана най-възрастният играч, вкарал в Шампионската лига. Конте няма да може да разчита на Нголо Канте и Виктор Моузес, но вероятно в игра ще се завърне Алваро Мората. \"Това е положението и трябва да се справим, като дадем най-доброто от себе си\", заяви италианският мениджър. За сините е важно какво въздействие ще окаже  загубата с 1:2 от \"Кристъл палас\" във Висшата лига .", "date": "2017.10.18", "title": "\"Манчестър юнайтед\" и \"Челси\" излизат за важни победи в Шампионската лига"}
{"url": "http://www.dnevnik.bg/na_put/2017/10/18/3061097_fotogaleriia_azuleju_-_elegantnata_nametka_na_lisabon/", "text": "През 1503 г. 14-тият крал на Португалия Мануел Първи, наричан още Мануел Щастливия, посещава Севиля. По време на неговото управление Вашку да Гама вече е стигнал до Индия по море, Педро Кабрал е открил Бразилия, а ключови точки от Източна Африка, Арабско море и Югоизточна Азия са под португалски военен контрол. Мануел Първи се връща у дома в Лисабон с едно важно решение - величието на неговата империя задължително трябва да бъде онагледено с блясъка на онези изящни глазирани плочки, които е видял в Алкасар - двореца на маврите.", "date": "2017.10.18", "title": "Фотогалерия: Азулежу - елегантната наметка на Лисабон"}
{"url": "http://www.dnevnik.bg/sviat/2017/10/18/3061586_v_beliia_dom_viarvat_che_sudilishtata_v_stranata_shte/", "text": "Белият дом заяви, че произнесеното от съд в щата Хавай решение да бъде спряно изпълнението на най-новата версия на забраната за пътувания от определени страни, е погрешно и крие рискове. Американското президентство също така изрази увереност, че в крайна сметка съдилищата в САЩ ще подкрепят политиката на президента Тръмп, предаде Ройтерс, цитирана от БТА. \"Тези ограничения са изключително важни за това да се гарантира, че страните в чужбина отговарят на основните стандарти за сигурност, нужни за опазване на нашата имиграционна система и сигурността на нашата страна\", се казва в изявлението на Белия дом. Американското министерство на правосъдието окачестви решението на съдия Дерик Уотсън от щата Хавай като \"неправилно\" и заяви, че ще го обжалва \"в бърз порядък\". Уотсън заяви, че е много вероятно щатът Хавай да успее да докаже, че забраната за пътуванията нарушава имиграционното законодателство на САЩ. По думите му в нея, подобно на предишните й варианти, не е доказана по категоричен начин нуждата да бъде въведена такава мярка \"за над 150 милиона граждани на шест определени страни\". При обявяването на ограничителната мярка Белият дом я беше окачествил като необходима по отношение на страни, неотговарящи на новите стандарти за подлагане на имигрантите на щателни проверки и за издаване на визи. Тези изиксвания бяха обявени през юли, като чуждестранните правителства имаха 50 дни да ги изпълнят.", "date": "2017.10.18", "title": "В Белия дом вярват, че съдилищата в страната ще подкрепят политиката на Тръмп"}
{"url": "http://www.dnevnik.bg/politika/2017/10/18/3061560_cecka_cacheva_korupciiata_kato_slojen_proces_i/", "text": "Противодействието на корупцията не дава необходимите резултати. Необходимо е създаването на нов закон, който да кодифицира разпиляната до този момент нормативна уредба. Това декларира министърът на правосъдието Цецка Цачева в интервю за \"Нова телевизия\" в коментар на провелия се във вторник Консултативен съвет за национална сигурност (КСНС) при президента Румен Радев. \"Постигнахме максимален консенсус по всички теми и тези, предложени от президента. Корупцията като сложен процес и явление не би могла да бъде преборена с един-едиствен закон. Обединихме се около необходимостта от комплексен подход и мерки. Компилирахме отделни фази, които са в отделни закони\", разказа Цачева. По въпроса  какво е корупция  няма спор, тя се изразява само като престъпление, настоя правосъдният министър. На заседанието отново  не се реши нищо конкретно  за бъдещия антикорупционен орган. От ГЕРБ настояват ръководителят да се определя от Народното събрание, а от БСП искат това да прави президентът. БСП и Румен Радев държат  това звено да има разследващи функции , а ГЕРБ са против. \"Този орган трябва да събира разпиляната в различни служби и звена информация и да я анализира. Необходима е единна информационна система, защото чрез нея по-лесно ще се разкриват престъпления\", смята Цачева. Според нея друга нужна реформа в правосъдието е \"разследването да отиде в следствието\". Именно такава е една от готвените промени в Наказателно-процесуалния кодекс. \"Така обвиненията на прокуратурата ще могат да издържат в съда\", мисли още Цачева. Списък с  имената на политици, които са били финансирани от КТБ , не е бил предмет на обсъждане на КСНС, подчерта Цачева, попитана защо на подканата на лидера на БСП Корнелия Нинова към лидерите на останалите парламентарни партии да поискат с общо писмо от специализираната прокуратура такъв списък, е последвало мълчание. \"В това, което казва Корнелия Нинова, няма нищо вярно. На КСНС такова нещо не се е случило, поискайте стенограмата от президента да видите. Излизала съм в рамките на 5 минути, никой не ми е казал тя да е предложила подобно нещо\", каза министърът на правосъдието.  На въпроса защо България е най-корумпираната държава в ЕС, Цачева отговори: \"На този въпрос търсихме отговор на консултативния съвет и се обединихме около комплексен отговор. Не може с една дума да се даде отговор на този въпрос.\"", "date": "2017.10.18", "title": "Цецка Цачева: Корупцията като сложен процес и явление не може да се пребори с един закон"}
{"url": "http://www.dnevnik.bg/sviat/2017/10/18/3061601_tusk_predloji_sreshta_na_es_i_zapadnite_balkani_v/", "text": "Председателят на Европейския съвет Доналд Туск предложи на 17 май догодина в София да се състои среща на държавните и правителствените ръководители на страните от ЕС и от Западните Балкани. Това е залегнало в списък с предложения за работната програма на Европейския съвет до средата на 2019 година. В писмо до държавните и правителствените глави в ЕС по повод заседанието на Европейския съвет в Брюксел в края на тази седмица Туск отбелязва, че по множество теми засега в Общността има разногласия. Той предлага въпросите, които се намират в застой, да бъдат обсъждани редовно, а когато постигането на единомислие е невъзможно, да се прибягва към т. нар. \"засилено сътрудничество\". Тази процедура предвижда държави от ЕС, които са съгласни с дадено предложение, да го одобрят и прилагат, при запазването на възможността за присъединяване на останалите по всяко време. Туск предлага, когато е необходимо, за да реши откритите въпроси, Европейският съвет да заседава по-често. Предлага се също занапред да бъде изготвян списък на неразбирателствата, за да бъдат по-нагледни и това да улесни политическите преговори в търсенето на решение. Нуждаем се от единение, за да решим кризата с мигрантите, да преодолеем нечестните аспекти на глобализацията, да се справим с агресивни външни държави, да ограничим щетите от напускането на  Великобритания  и да запазим международния ред, основан на правила. Европейското единство е най-голямата ни сила. Някои държави от ЕС могат да напредват в определени области по-бързо, но вратата ще остава отворена за останалите. Единството не може да става оправдание за застоя, но и стремежите не може да водят до разделение, пише Туск. Според предложената от него програма в периода на българското  председателство  на Съвета на ЕС догодина се предвижда на най-високо равнище да бъдат обсъдени изборите за следващия Европейски парламент, с възможност отново предварително да се състезават кандидатите за следващ председател на Европейската комисия. Сред другите теми са бъдещият бюджет на ЕС, въпросите с предварителната проверка на външните инвеститори, търговските споразумения и т. нар. търговска отбрана, електронната търговия, данъците, реформата на еврозоната. В документи, разпространени от Европейския съвет, се отчита, че засега в ЕС няма достатъчно напредък при обсъждането на дългосрочната обща политика за миграцията, включително по отношение на споразуменията за обратен прием със страните, от които мигрантите произхождат. Не се отчита достатъчен напредък по въпросите за използването на базите данни с отпечатъците на мигрантите, условията за техния прием, разселването им, уеднаквяването на процедурите за предоставяне на убежище. Засега няма пробив в преговорите за промяна на регламента от Дъблин, който бе оценен като остарял и несправедлив спрямо държавите, през които мигрантите навлизат в ЕС. /БТА", "date": "2017.10.18", "title": "Туск предложи среща на ЕС и Западните Балкани в София през май"}
{"url": "http://www.dnevnik.bg/sport/2017/10/18/3061603_striaskashta_kontuziia_i_zaguba_na_shampiona_beliazaha/", "text": "Тежка контузия беляза началото на  новия сезон в НБА . Новопривлеченият в \"Бостън селтикс\" Гордън Хейуърд получи счупване на кост на левия крак. Това стана след само пет минути в мача с \"Кливланд кавалиърс\". Финалистът от миналия сезон спечели двубоя със 102:99 след 29 точки на звездата си Леброн Джеймс. Хейуърд, който дойде като свободен агент това лято с четиригодишен договор за 128 млн. долара, скочи за топката, но след сблъсък с Джеймс падна много лошо. Лекарите на двата отбора се впуснаха да помагат на играча на \"Бостън\", като го отведоха в съблекалните. Лошото начало остави сянка върху мача, който беше много оспорван и емоционален. Джеймс вкара 13 от точките си в последната четвърт. Той имаше принос и в последните секунди, когато подаде на Кевин Лав, който беше точен от тройката. След срещата баскетболната общност подкрепи Хейуърд. Звездата Стеф Къри му пожела чрез съобщение в \"Туитър\" да се завърне по-силен. Шампионът \"Голдън стейт уориърс\" тръгна със загуба. \"Воините\" паднаха със 121:122 от \"Хюстън рокетс\" след слаба четвърта част. \"Хюстън\" заличи изоставане от 17 точки, за да направи обрата. Джеймс Хардън стана най-резултатен с 27 точки за победителите, а Ерик Гордън добави 24. Мачът за \"Голдън стейт\" се обърка, когато играещият много силно Дреймънд Грийн получи контузия и трябваше да излезе от игра на прага на \"трипъл-дабъла\" (девет точки, 11 борби и 13 асистенции). В края шампионите нямаха късмет - най-напред Патрик Макоу вкара, но бяха записани две точки вместо три за 121:118, тъй като беше стъпил на линията. В последната атака Къри пропусна от тройката, а Кевин Дюрант вкара за две точки, но стотни след сирената.", "date": "2017.10.18", "title": "Стряскаща контузия и загуба на шампиона белязаха началото на сезона в НБА"}
{"url": "http://www.dnevnik.bg/razvlechenie/2017/10/18/3059359_pravila_i_usloviia_za_uchastie_v_igrata_treska_za/", "text": "1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет.4 18.10.2017 г., 10:00 часа – 31.10.2017 г., 23:59 часа 3.  1 бр. двоен билета за филма \" 1 бр. роман \"Треска за лалета\" на Дебора Могак; 1 бр. романтичен уикенд за двама в \"Кемпински хотел Гранд Арена\"***** - Банско. 4. Правила за участие в играта: а) Играта е отворена за участие на всички български граждани, навършили 18 години, с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в Играта е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния Ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в id.capital.bg. г) С тази допълнителна регистрация на  http://www.dnevnik.bg/laleta  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) Участието в Играта се изразява в даване на минимум един верен отговор на въпросите, задавани в хода на Играта на  http://www.dnevnik.bg/laleta. 5.  а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма \" б) Играта продължава 14 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  г. ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване.   В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване. в) Жребият за наградите се тегли на   г. г) Всеки участник може да отговаря на неограничен брой въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в Играта, имат правото да се борят за обявените награди. Участниците, посочили верни отговори на зададените въпроси и в двата етапа на Играта, участват в томболата за разпределение на наградата \"Уикенд за двама в \"Кемпински хотел Гранд Арена\"***** - Банско.\" а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  http://www.dnevnik.bg/laleta  на   г. Тегленето на наградите се извършва в присъствие на представители на организаторите. в) Победителите в Играта се уведомяват за наградата си чрез съобщение на електронната поща, с която са се регистрирали в id.capital.bg, или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на Играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) наградите за играта, посветена на   са само и единствено   двоен билет за филма, на който е посветена Играта,   роман  на Дебора Могак и 1 уикенд за двама в 5-звездния хотелски комплекс \"Кемпински Зографски\" в Банско. Билетите могат да бъдат ползвани в кино по избор на победителя от веригите \"Синема сити\" ( www.cinemacity.bg ) и \"Кино Арена\" ( www.kinoarena.com ). След като победителят посочи конкретно кино от съответната верига, организаторите уведомяват съответното кино за имената на победителя и той може да ползва своята награда. г) Кинобилетите за филма   важат за периода   в ден и час, избран от победителя, според програмата на посоченото от него кино. д) 1 уикенд за двама в \"Кемпински хотел Гранд Арена\"***** - Банско, който важи за периода 10.10.2017 г. – 15.12.2017 г. Деца до 5,99 г. се настаняват безплатно в стаята на родителите и ползват всички услуги, включени във ваучера. За деца 6-11,99 години се заплаща 40 лв. на ден на рецепция и ползват всички услуги, включени в платения ваучер. Цената не включва курортна такса в размер на EUR 0.67 на човек на ден. Изисква се предварителна резервация, направена поне 1 седмица по-рано, на тел: 0749/ 88 888. ДВУДНЕВЕН пакет (Важи за настаняване в петък и напускане в неделя). ВИП ваучерът е за двама души и включва: Всеки печеливш е длъжен да декларира и внесе дължимия данък върху дохода от получената награда съгласно сроковете и изискванията на ЗДДФЛ. 9. Ограничаване на отговорността: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. г) Организаторите не носят отговорност, ако в посоченото от победителя кино в избрания от него ден и час, в които иска да ползва своята награда, филмът  не се излъчва. Евентуалните спорове между организаторите на Играта и участниците се решават чрез преговори, а при невъзможност за постигане на споразумение чрез намесата на компетентните органи. 11. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни, като направи това писмено на адрес: София 1000, ул. \"Иван Вазов\" 20, \"Дневник\", за играта   или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  http://www.dnevnik.bg/laleta  на 18.10.2017 г. Настоящите Официални правила се подчиняват и тълкуват в съответствие със законодателството на Република България.", "date": "2017.10.18", "title": "Правила и условия за участие в играта \"Треска за лалета\""}
{"url": "http://www.dnevnik.bg/razvlechenie/2017/10/18/3059362_igrai_i_specheli_s_treska_za_laleta/", "text": "Един романтичен уикенд за двама в хотел \"Кемпински Гранд Арена\" в Банско, една книга и двоен билет за кино очакват участниците в новата киноигра на \"Дневник\", посветена на новия филм \"Треска на лалета\". Екранизацията на романа на Дебора Могак събира на едно място носителите на \"Оскар\" Алисия Викандер, Джуди Денч и Кристоф Валц в история за страст, любов и бума на търговията с лалета в Холандия през XVII в. Филмът е в програмата на фестивала \"Синелибри\", а от 27 октомври тръгва по всички български кина. Красивата, но осиротяла София (Алисия Викандер) е принудена да се омъжи за богат и властен търговец (Кристоф Валц). Съпругът й наема художника Ян (Дейн Дехаан), който да нарисува портрета й. София и Ян започват страстна връзка, а разцвета на търговията с лалета им дава надежда, че ще могат да се измъкнат от клопките на съдбата. В \"Треска за лалета\" участват още Зак Галифанакис, Кара Делевин и Джак О‘Конъл, а сценарист е известният драматург Том Стопард. Във всяка от следващите две седмици до 31 октомври \"Дневник\" ще задава по един въпрос, свързан с филма \"Треска за лалета\". Първото ниво, \"Треска за любов\", вече е публикувано  на сайта на играта  и ще бъде активно до 24 октомври. Верен отговор, дори само в едно ниво на играта, ще ви класира за участие в томболата на 1 ноември, но правилни отговори и в двете нива удвояват шансовете за успех. Наградите са един двоен билет за филма, едно копие на едноименния роман и един романтичен уикенд за двама в Кемпински Хотел Гранд Арена***** - Банско, предоставен от VipOferta.bg. Както винаги \"Дневник\" ще събира любопитки около филма  в специалната си метатема . Преди да участвате, прочетете и  общите условия на играта.", "date": "2017.10.18", "title": "Играй и спечели с \"Треска за лалета\""}
{"url": "http://www.dnevnik.bg/kultura/2017/10/18/3061609_amerikanec_specheli_nagradata_bukur_s_roman_za_linkuln/", "text": "Американският писател Джордж Сондърс спечели известната литературна награда за роман на английски език \"Ман Букър\" с книгата си \"Линкълн в Бардо\", предаде БТА. Тя разказва за смъртта на сина на Ейбрахам Линкълн - Уили - на 11-годишна възраст. Сондърс, който бе фаворитът на букмейкърите преди награждаването, стана вторият американец, спечелил наградата. Миналата година тя бе присъдена на сънародника му Пол Бийти за неговата книга \"Разпродажбата\". Сред съперниците на Сондърс бе друг американски писател, Пол Остър, авторът на \"Нюйоркска трилогия\". Остър, който тази година отпразнува 70-годишнината си, кандидатства за приза със 17-ия си роман \"4, 3, 2, 1\". Сред финалистите за наградата бяха още американката Емили Фридлънд с дебютния си роман \"История за вълци\", две британки - шотландката Али Смит с четвъртия си роман \"Есен\" и 29-годишната Фиона Моузли с дебютния си роман \"Елмет\"- и Мохсин Хамид, който има британско и пакистанско гражданство, с книгата си \"Западен изход\". Наградата \"Букър\" е учредена през 1969 г. През 2002 г. неин спонсор става финансовият конгломерат \"Ман груп\", който я преименува на \"Ман Букър\". До 2014 г. за нея можеха да претендират само автори от Великобритания, Ирландия и Общността на нациите, в която фигурират бившите британски колонии. Победителят получава парична премия от 50 000 британски лири.", "date": "2017.10.18", "title": "Американец спечели наградата \"Букър\" с роман за Линкълн"}
{"url": "http://www.dnevnik.bg/sviat/2017/10/18/3061613_blizo_200_000_dushi_protestiraha_v_barselona_sled/", "text": "В Барселона се проведе митинг в подкрепа на задържаните ръководители на две каталунски организации, подкрепящи независимостта от Испания, предадоха агенциите, цитирани от БТА. Участниците, чийто брой достигна приблизително 200 000 души, отправиха искания да бъдат освободени  Жорди Санчес и Жорди Куишарт , ръководители съответно на организациите \"Каталунско национално събрание\" и \"Омниум културал\". Те са подследствени за възможно подстрекателство към метеж. Много от присъстващите бяха запалили свещи, за да изразят солидарността си с двамата, и скандираха лозунги \"Не сте сами\" и \"Свобода\". Други държаха транспаранти с надписи \"Свобода за политическите затворници\" и \"Помогни ни, Европа\". В митинга се включиха и представители на каталунското регионално правителство, както и на кметството на Барселона. Преди това регионалният премиер Карлес Пучдемон и кметът Ада Колау застанаха заедно с голямо множество хора пред сградата на кметството, като участниците държаха голям транспарант, на който пишеше \"В защита на правата и свободите ни\". Аналогични демонстрации се проведоха и в други градове. Освен за освобождаване на активистите обаче имаше и политически заредени призиви като \"Вън окупаторите\" и \"Нито крачка назад\". Мадрид настоява, че мерките срещу Санчес и Кушар не са политически, а са на правосъдието, защото двамата са обвинение в извършване на престъпление и има опасност да се укрият.  В понеделник съдът постанови двамата привърженици на на независимостта на Каталуня да бъдат задържани под стража. Първите акции започнаха още вчера по обяд местно време на следващия ден. На 20 и 21 септември испанската полиция проведе обиски на редица адреси в автономния регион във връзка с организирането на референдума за независимост на областта. Бяха задържани над десет души. Тогава заради тези събития в Барселона имаше масови протести, като Санчес и Кушарт призоваваха хората да излязат на улицата и да не си тръгват оттам. Във видеообръщение, минути преди задържането на двамата да бъде обявено, Санчес призова привържеиците си отново да се мобилизират, за да защитят правото на Каталуня за независимост.  Властите в автономната област  има срок до четвъртък  да се откажат от идеята за отделяне, за да не бъде задействан член 155 от испанската конституция. Тази мярка би лишила провинцията от самоуправления и би я оставила на пряко подчинение на Мадрид.", "date": "2017.10.18", "title": "Близо 200 000 души протестираха в Барселона след задържането на каталунски активисти"}
{"url": "http://www.dnevnik.bg/bulgaria/2017/10/18/3061607_fondaciia_mediina_demokraciia_ne_vsichki_jurnalisti/", "text": "Качеството на медийното съдържание се влошава вследствие на комбинация от редица неблагоприятни фактори: външни намеси в редакционната политика, съкращения на персонал, изискване за произвеждане на голям обем материали, претоварване, недостиг на материален ресурс, неефективно управление. Придържането към определени правила за качество или спазването на етичен кодекс в голяма част от редакциите не е наложено като практика. Оказва се дори, че не всички журналисти знаят за съществуването на писмен етичен кодекс, който задава правила на саморегулация в професията\". Това е един от изводите от  изследването  на Фондация \"Медийна демокрация\", направено заедно с Асоциаицията на европейските журналисти в България. То беше представено в чера, когато АЕЖ оповести данните  от изследването си за състоянието на медийната среда у нас. Данните за изследването са събрани в периода февруари – юли 2017 г. чрез интервюта с 30 журналисти от всички видове медии от страната. Проучването на фондацията показва, че голяма част от анкетираните Друга част пък прехвърлят отговорността на продуцентите или редакторите си. И в това изследване се констатира засилващата се тенденция за икономически и политически натиск върху медиите. \"На по-сериозно влияние са изложени журналистите в регионалните медии, където се наблюдава сериозна зависимост от местната власт, в частност чрез договорите за информационно обслужване. В резултат на дългогодишни практики на външна намеса сред голяма част от журналистите и редакторите се установява траен навик за автоцензура\", показва още изследването. \"Всяко следващо поколение журналисти започва наново да пише правилата на професията и това води до липса на солидарност и усещане за общност в гилдията. Липсата на афинитет към саморегулация е причина за недостатъчната автономност на професията\", заяви при представянето на доклада Орлин Спасов, от Фондация \"Медийна демокрация\". Изследването показва, че повечето журналисти не смятат, че висшето образование по журналистика е задължително. А тези, които са го завършили критикуват начина на преподаване и липсата на достатъчно практически упражнения. \"Значителна част от работещите в медиите виждат повече предимства в друг вид висше образование: филология, икономика, право, европеистика и други. Макар по-специализираното знание да е високо ценено, сред журналистите е широко разпространено мнението, че видът на образованието не е от решаващо значение за успешна кариера. Журналистиката се разглежда по-скоро като професия, в която ставаш добър с упражняването ѝ\", показват още данните.", "date": "2017.10.18", "title": "Фондация \"Медийна демокрация\": Не всички журналисти знаят, че има етичен кодекс"}
{"url": "http://www.dnevnik.bg/sviat/2017/10/18/3061679_opasna_li_e_toplata_vruzka_na_avstriiskite_krainodesni/", "text": "В програмата на австрийската Партия на свободата може да се прочете косвен апел да се вдигнат санкциите, наложени на Русия заради намесата ѝ в Украйна. Според авторите на програмата не било честно санкциите срещу Русия да нанасят масивни вреди на австрийската икономика и на селското стопанство заради една политика, която е в пълно противоречие с неутралитета. Има се предвид статутът на Австрия като неутрална държава. Подобни позиции застъпват и други десни популисти в Европа. Но Партията на свободата е единствената, която има шанса скоро да защитава тези свои позиции като евентуален коалиционен партньор в Австрия. Всъщност крайно десните от Партията на свободата вече два пъти са участвали в австрийски правителства – за последен път в периода 2000 - 2005 г. под ръководството на вече покойния Йорг Хайдер. Топла връзка с Москва Партията на свободата отдавна поддържа добри връзки с Русия. Навремето Хайдер беше на посещение в Москва и се срещна с тогавашния руски премиер Михаил Касянов. През последните години контактите се задълбочиха. Мнозина в Партията на свободата се възхищават от Владимир Путин, казва Ева Зелеховски, журналистка от \"Винер цайтунг\" и съавторка на книгата \"Десните приятели на Путин\", в която става дума за десните популисти в Европа. Особено топла връзка с Москва видимо има Йохан Гуденус. 41-годишният заместник-кмет на Виена е следвал в Москва и говори перфектно руски. По време на руското анексиране на Крим през март 2014 г. този политик от Партията на свободата посети полуострова в ролята на \"наблюдател\" на референдума. \"В деня на гласуването не забелязах никакви признаци на пропаганда, натиск или военна намеса\", каза тогава той в интервю за \"Дойче веле\". След анексирането и други негови съпартийци бяха в Крим, който смятат – за разлика от европейската позиция – за част от Русия. Досега няма информации за пряка или косвена финансова подкрепа от Русия за Партията на свободата, какъвто бе случаят с Националния фронт във Франция. Партията на свободата заявява, че не получава помощ от Русия, затова пък в областта на институционалното сътрудничество с Москва тази партия е  доста по-напред  от другите десни популисти в Европа. През декември миналата година партийна делегация посети руската столица и подписа петгодишно \"Споразумение за сътрудничество\" с кремълската партия \"Единна Русия\". Тогава медиите съобщиха, че това споразумение включва и планове за сътрудничество по \"патриотичното възпитание на младежта\". От руска страна за това сътрудничество отговаря депутатът от Думата и генерален секретар на \"Единна Русия\" Сергей Железняк, чието име присъства в санкционния списък на ЕС. Този факт обаче не му попречи да участва на среща с Партията на свободата през май в австрийския град Линц. Тогава Железняк пожела на партията \"много успехи на изборите\" и я похвали заради отрицателната ѝ позиция към санкциите. Ще искат вдигане на санкциите Ева Зелеховски смята, че споразумението с \"Единна Русия\" досега не е донесло нищо на Партията на свободата и представлява по-скоро инвестиция в бъдещето. \"Ако влязат в правителството обаче, то ще бъде за тях някакъв достъп до международната сцена\", обяснява тя. \"В началото Партията на свободата ще изпадне в изолация, защото е дяснопопулистка. Западните правителствата на първо време едва ли ще я атакуват. Но виж, ако Путин приеме в Москва един австрийски вицеканцлер (от Партията на свободата – бел. ред.), положението сигурно ще се промени.\" Дали Партията на свободата ще блокира продължаването на санкциите срещу Русия, ако влезе във властта? \"Сигурна съм, че ще се застъпи за вдигането на тези санкции\", казва Зелеховски и дава пример с унгарския премиер Виктор Орбан, който се обявява против санкциите, макар че като член на ЕС страната му участва в тях.", "date": "2017.10.18", "title": "Опасна ли е \"топлата връзка\" на австрийските крайнодесни с Русия"}
{"url": "http://www.dnevnik.bg/razvlechenie/2017/10/18/3061619_byork_opisa_muchitelen_seksualen_tormoz_ot_rejisyora/", "text": "Исландската певица Бьорк описа мъчителен сексуален тормоз, на който е била подложена от режисьора Ларс фон Триер по време на снимките на филма \"Танцьорка в мрака\". Това стана, след като Фон Триер и продуцентът му отрекоха първите й обвинения, че е била тормозена от \"датски режисьор\", и заявиха, че била \"по-силна от двама им едновременно\" и на път \"да провали филм за 16 млн. долара\". Отново без да споменава имена, в публикация във \"Фейсбук\" певицата описва как \"датският режисьор\" я прегръщал продължително след всеки дубъл и я галел против волята й, как й шепнел сексуалните си желания на ухо в присъствието на съпругата си, а веднъж дори заплашил, че ще се изкатери през балкона в хотелската й стая. Когато му заявила, че това повече не може да продължава, той разбил стол пред всички на снимачната площадка и ги разпратил вкъщи за деня. \"Продуцентът му разпространява легенди за това колко трудна съм аз в медиите. Това са заплахите и методите на Харви Уайнстийн. Не съм изяла цяла риза. Не мисля, че това изобщо е възможно\", казва певицата по повод изявления в датските медии. \"Но ако да не допускаш да те тормозят е да си \"трудна\", тогава съм такава.\" Така Бьорк не остави съмнение за самоличността на \"датския режисьор\". \"Танцьорка в мрака\" е единственият филм, в който певицата се е снимала. В първата публикация Бьорк сподели, че преживяванията с него са я отблъснали от идеята за кариера в киното, защото тормозът от режисьори над актриси минавал за нещо нормално. \"Танцьорка в мрака\" спечели \"Златна палма\" и приз за нейното изпълнение в Кан. \"Не беше така. Но е вярно, че не бяхме приятели\", коментира Фон Триер обвиненията пред датски вестник. А продуцентът му заяви, че жертвите били те, защото Бьорк била на път да провали филм за 100 хиляди датски крони (16 млн. долара) с поведението си. Разказът на Бьорк последва лавината от обвинения и признания в сексуален тормоз, последвали изобличаването на холивудския продуцент Харви Уайнстийн. Тя прерасна в кампанията под хаштага #metoo, \"И аз също\" в социалните мрежи, в която жени споделят за ежедневния тормоз и сексизъм, който преживяват, за да покажат мащаба на проблема. \"Изключително трудно е да разкажеш нещо такова пред всички, особено когато знаеш, че твоят нападател веднага ще те окарикатури. Симпатизирам на всички, които мълчат, понякога с години. Но смятам, че сега е правилният момент, защото можем да постигнем промяна\", пише още певицата.", "date": "2017.10.18", "title": "Бьорк описа мъчителен сексуален тормоз от режисьора Ларс фон Триер"}
{"url": "http://www.dnevnik.bg/sport/2017/10/18/3061683_antuni_djoshua_ochakva_poveche_trudnosti_s_noviia_si/", "text": "Смяната на противника на Антъни Джошуа в последния момент е по-лоша новина за него, отколкото за новия претендент за световната титла Карлос Такам, смята англичанинът. Световният шампион трябваше да се боксира с Кубрат Пулев на 28 октомври, но  мачът пропадна заради контузия  на българския боксьор. Джошуа има притеснения около новия си съперник, тъй като няма никакво време да проведе специализирана подготовка. \"До момента се готвех за мач със съперник, който е висока над 1.90 метра, а сега ще се изправя срещу мини Майк Тайсън или Рей Мърсър. Ще трябва да сменя някои тренировъчни методи и техника. Ще трябва да разбера как да го спра и може би да го забавя, защото е експлозивен\", каза Джошуа пред радио BBC. Световният шампион заяви, че нито за момент не е мислил да отложи във времето евентуален мач след контузията на  Кубрат Пулев . \"Доста време бях извън ринга и не искам голяма пауза, трябва да се поддържам във форма.\" Пред Sky Sports News англичанинът изрази притеснения, че за пръв път не е сигурен дали може да нокаутира съперник. До момента 27-годишният Джошуа има 19 победи на професионалния ринг и всички те са с нокаут. В лицето на Такам обаче шампионът вижда заплаха. \"Гледал съм много негови мачове, той е боец, той е много корав. Дори когато получава тежки удари, не спира да настъпва напред, а това е много обезкуражаващо за другия боксьор. Мисля си, че ще стигнем до 10 или 12 рунда, този човек има глава от цимент\", каза шампионът. Според Джошуа в момента напрежението е изцяло върху него, защото има какво да губи и тотално променя плана си, граден в продължение на няколко месеца. \"Напрежението върху мен се увеличава с тази смяна на съперника. Аз имам какво да губя - поясите ми, перфектните ми показатели дотук на ринга. Такам използва своя шанс и не съм се съмнявал, че ще се съгласи да се бие, той е на 36 години и му се отваря възможност да стане световен шампион\", завърши Джошуа.", "date": "2017.10.18", "title": "Антъни Джошуа очаква повече трудности с новия си съперник"}
{"url": "http://www.dnevnik.bg/photos/2017/10/18/3061524_fotogaleriia_kurvavo_zabavlenie_na_ostrov_iava/", "text": "В отдалечена част на индонезийския остров Ява десетки жители на малкото градче Чикауау се събират около арена, заградена с бамбукови стени, за да гледат кървавите боеве между кучета и глигани, наричани от местните adu bagong.", "date": "2017.10.18", "title": "Фотогалерия: Кърваво забавление на остров Ява"}
{"url": "http://www.dnevnik.bg/sport/2017/10/18/3061687_guardiola_posveti_pobedata_na_siti_na_zadurjanite/", "text": "Мениджърът на \"Манчестър сити\" Хосеп Гуардиола посвети победата срещу \"Наполи\" в Шампионската лига на  задържаните каталунски активисти Жорди Санчес и Жорди Кушарт . \"Гражданите\"  се наложиха с 2:1 у дома  и това даде повод на треньора да насочи вниманието към политическата тема. \"Посвещавам им победата. Няма обществено съзнание, което да е по-голямо от идеите. Дано излязат възможно най-скоро. Част от нас е там (в ареста) с тях\", заяви Гуардиола. В Барселона  близо 200 хиляди души протестираха след задържането на Санчес и Кушарт . Гуардиола направи и друго интересно изказване, но вече по футболна тема. Според него \"Наполи\" е един от най-силните отбори, срещу които се е изправял в кариерата си, \"ако не и най-силният\". \"Това беше прекрасен мач, гениален, между два отбора със сходни идеи, които играят винаги в атака. Ако не си агресивен и точен с топката, не можеш да оцелееш срещу тях (\"Наполи\")\", продължи Гуардиола. \"Манчестър сити\" вече има три победи от три мача и е начело в групата си. \"Да имаме девет точки е много важно, още повече в трудна група като тази. Сега не можем да се отпускаме. Трябва да отидем за следващия мач и да опитаме да го спечелим\", посочи мениджърът на \"гражданите\".", "date": "2017.10.18", "title": "Гуардиола посвети победата на \"Сити\" на задържаните каталунски активисти"}
{"url": "http://www.dnevnik.bg/politika/2017/10/18/3061725_maksim_minchev_e_preizbran_za_generalen_direktor_na_bta/", "text": "Генералният директор на Българската телеграфна агенция (БТА) Максим Минчев бе преизбран от парламента с гласовете на 141 депутати. Гласове \"против\" или \"въздържал се\" нямаше. Минчев, който бе предложен от ГЕРБ, бе  единственият кандидат за поста . Той е начело на БТА от 2003 г. и има право на още един 5-годишен мандат. Преди избора в подкрепа на Максим Минчев се изказа председателят на комисията по култура и медии Вежди Рашидов. \"Това е единствената агенция, която в момента работи за популяризиране на положителното, което се случва в държавата\", каза Рашидов, цитиран от БТА. Депутатът Тома Биков, който издигна кандидатурата на Минчев, припомни, че преди няколко месеца парламентът единодушно одобри отчета на БТА за 2016 г. Според него това било достатъчно доказателство за подкрепата на самата кандидатура. И от ГЕРБ, и от коалиционния партньор \"Обединени патриоти\" припомниха, че БТА е една от малкото медии, ангажирани с българите зад граница.", "date": "2017.10.18", "title": "Максим Минчев е преизбран за генерален директор на БТА"}
{"url": "http://www.dnevnik.bg/politika/2017/10/18/3061709_bsp_shte_vurne_darenie_ot_400_leva_ot_deputatski_brat/", "text": "БСП ще върне дарение от 400 лева, което братът на депутата от Русе Георги Стоилов - Илия Стоилов, е направил за последната предизборна кампания на партията. Това съобщи депутатът от левицата Таско Ерменков днес. Преди няколко дни Илия Стоилов бе задържан след акция на ГДБОП, а от прокуратурата съобщиха, че  той е ръководил организирана престъпна група, която се е занимавала с рекет от 2015 г. Ерменков обяви, че парламентарната група на \"БСП за България\" днес е взела решение дарението да бъде върнато, тъй като иска да няма съмнения, че парите за кампаниите на партията са чисти, но не предрешават, че Илия Стоилов е престъпник. \"Заставаме зад колегата ни Георги Стоилов и няма да допуснем очернянето му. Той няма нито една фирма с брат си, няма преводи на пари между тях. Няма как действията на брат му да бъдат преписани на него\", каза още Ерменков. БСП сигнализира още, че зам.-министърът на транспорта Ангел Попов е събирал пари за уреждане на разрешителни за превоз на товари в периода 2012 - 2014 г. \"Имал ли е бизнес отношения с брат си\", попита риторично депутатът от ГЕРБ Тома Биков, който коментира изявлението на БСП. И продължи с въпросите: Вярно ли е, че до 2013 г. той е бил съдружник със съпругата на брат си във фирмата \"Монарх мултигейм технолоджи\" - Русе, която се занимава с внос на ротативки – машинки за комар, и поправка на такива машинки?\" \"Те твърдят, че той не е фактор в БСП, но трябва да отговорят въпроса защо през 2016-а е бил назначен за директор на фонд \"Земеделие\" в Русе, попита още Биков и добави, че това е висока позиция, която се занимава с разплащания. В ГЕРБ искали да знаят и дали е вярно, че през 2016-а е взривен автомобил \"Лексус\", собственост на брата на депутата Стоилов, който е бил управляван от г-н Стоилов. \"След като смятат, че няма нищо нередно в действията на г-н Стоилов, защо връщат дарението на брат му. Ако тези пари са чисти и всичко е наред, няма смисъл да го връщат\", каза още Биков.", "date": "2017.10.18", "title": "БСП ще върне дарение от 400 лева от депутатски брат, задържан за ръководене на престъпна група в Русе"}
{"url": "http://www.dnevnik.bg/sport/2017/10/18/3061738_kontuziia_v_kolianoto_vadi_nadal_ot_turnira_v_bazel/", "text": "Световният №1 Рафаел Надал промени програмата си и отказа участие на турнира в Базел. От Организаторите на надпреварата в зала от категорията АТП 500 обявиха официално, че Роджър Федерер ще заеме мястото на испанеца като първи поставен в основната схема. Причината за отсъствието на Надал е контузия в дясното коляно, получена на турнира в Шанхай. \"След преглед при своя лекар в Барселона световният №1 обяви, че няма да участва на турнира. Според докторите той страда от претоварване на коляното в последните седмици, което води до възпаление. Проблемите му са се изострили на турнира в Шанхай\", съобщиха организаторите на турнира в Базел. Надал игра с превръзка на коляното във финала от \"Мастърс 1000\" в китайския град,  загубен с 4:6, 3:6  от Федерер. Поражението сложи и край на серията от 16 поредни победи на лидера в световната ранглиста, който преди това триумфира на турнира в Пекин. Контузията на испанеца ще направи битката за върха в  световната ранглиста  още по-оспорвана. В момента той има 10 465 точки, а Федерер е с 8505. В случай, че спечели в родния си град швейцарецът ще добави 500 към актива си и ще изостава само с 1460. От щаба на Надал не очакват той да има проблем да участва на последните два големи турнира през годината в Париж и Лондон. В надпреварата във френската столица се присъждат 1000 точки за победителя, а на финалния \"Мастърс\" в Лондон – 1500 за този, който не допусне нито една загуба.", "date": "2017.10.18", "title": "Контузия в коляното вади Надал от турнира в Базел"}
{"url": "http://www.dnevnik.bg/sviat/2017/10/18/3061775_kjurdskite_boici_sa_napusnali_vsichki_osporvani/", "text": "Кюрдските бойци пешмерга са се завърнали на позициите, заемани от тях преди началото на офанзивата срещу \"Ислямска държава\" през юни 2014 г. Това обяви високопоставен иракски командир, цитиран от \"Ройтерс\". Ако тази информация бъде потвърдена от кюрдска страна, тя ще означава, че силите на Ербил освобождават земите, върху които установиха контрол след отстъплението на иракската армия от \"Ислямска държава\" преди три години. Във войната срещу джихадистите те установиха контрол върху редица иракски територии, но Багдад оспорва правото им. След като напрежението, породено от  кюрдския референдум за независимост , нарасна, иракската армия започна офанзива, за да си върне контрола върху спорните провинции. С референдума \"е свършено и той вече е в миналото\", обяви във вторник иракският премиер Хайдер ал Абади и призова за диалог с кюрдските ръководители, предадоха \"Ройтерс\" и БТА. Той коментира напрежението между Багдад и Ербил часове след като армията на Ирак установи контрол върху голяма част от  оспорваните зони  и всички петролни находища около  ключовия град Киркук . Подобно послание отправи и президентът на Ирак Фуад Масум. \"Призовавам всички страни в конфликта незабавно да започнат диалог въз основа на принципите на конституцията\", каза той. По-рано във вторник иракската армия или свързани с нея сили установиха контрол върху Синджар и  язовира край Мосул , който беше във  владение на кюрдите  от лятото на 2014 г. Кюрдската телевизия \"Кюрдистан 24\" съобщи, че пешмерга и иракската армия са се споразумели и че бойците на Ербил ще се завърнат зад линията, до която са стигали преди началото на офанзивата за отвоюване на Мосул от \"Ислямска държава\" миналия октомври. Хиляди избягали от Киркук Киркук се управляваше от кюрдите, макар формално да не беше част от Иракски Кюрдистан, в продължение на 3 години, след като бойците пешмерга го отвоюваха от \"Ислямска държава\". Изпълняващият длъжността губернатор на Киркук Ракан Саид (заменил досегашната кюрдска администрация след влизането на армията) съобщи в комюнике, че пътищата между Киркук и Багдад са отворени, а обстановката в града се е успокоила. Саид бе назначен на поста във вторник на мястото на кюрдския губернатор Наджмадин Карим, уволнен от парламента в Багдад преди референдума. В града, който бе превзет за по-малко от ден, патрулират обучени от САЩ специални части и местна полиция за поддържане на реда. Пазарите, магазините и училищата са отворени, а кюрдските знамена бяха премахнати от улици и сгради. Новият губернатор призова жителите, които избягаха вчера от града, да се върнат по домовете си. Хиляди семейства, предимно кюрдски, напуснаха Киркук и се отправиха към Ербил и Сулеймания преди офанзивата на иракските сили. Около 61 000 жители на иракския град Киркук са избягали през последните две денонощия заради стълкновения между подразделения на иракската армия и кюрдските военизирани отряди пешмерга, съобщи днес пред журналисти Стефан Дюжарик, говорителят на генералния секретар на ООН, цитиран от ТАСС и БТА. \"За последните 48 часа по данни на Международната организация по миграция 61 хиляди души са напуснали Киркук и неговите околности. Повечето от тях са поели на север и на изток към провинциите  Ербил и Сулеймания \", каза Дюжарик. Междувременно иракските власти търсят нови възможности да използват петролните залежи на Киркук. Министърът на петрола Джабар ал Луайби е предложил на нефтения гигант ВР \"бързо да разработи планове, за да разработи находищата\". \"Станалото в Киркук бе резултат от едностранни решения на няколко личности от определени политически партии в Кюрдистан, което в крайна сметка доведе до оттеглянето на пешмергите\", каза лидерът на Иракски Кюрдистан Масуд Барзани, без да уточни кого обвинява за предаването на града, съобщи ТАСС. \"Искаме да уверим народа на Кюрдистан, че ще направим всичко възможно да съхраним нашите постижения, да гарантираме безопасност и комфортен живот за хората\", добави той.", "date": "2017.10.18", "title": "Кюрдските бойци са напуснали всички оспорвани територии, обяви иракската армия"}
{"url": "http://www.dnevnik.bg/bulgaria/2017/10/18/3061672_sudrujnici_vuv_firmata_espas_obiaviha_che_sa_bili/", "text": "Двама от съдружниците във фирмата \"Еспас медия\" ООД, на която много от измамените със самолетни билети, техника и дребни услуги от \"Александър Николов\" са пращали парите, разпространиха писмо до медиите, в което заявяват, че не са участвали в аферата и са били също сред измамените, както и че тъкмо техните усилия срутили изградената финансова пирамида. В писмото си Иван Бондоков и Михаил Дончев отричат публикации, чу са били замесени в измамата. Бондоков е управляващ съдружник в маркетинг агенция в Пловдив, а Дончев е специалист по дигитални и социални медии. Досега никой от съдружниците във фирмата не се е изказвал официално и не е заставал с името си в коментар на случилото се. Съдружниците във фирмата са 12 души, сред които има журналисти, университетски преподаватели, пиари, специалисти по човешки ресурси.  Бондоков и Дончев заявяват, че са били умело заблудени от фалшивата самоличност на \"Александър Николов\" като другите хора. По думите им фирмата е била създадена като медиен проект за уебсайт, а не като агенция за продажба на самолетни билети. Съдружниците посочват, че първи се усъмнили в действията и самоличността на \"Александър Николов\" и го разобличили: \"Ние също така първи предприехме действия за блокиране на сметката на фирмата чрез управителката Лора Драгнева и по този начин срутихме изградената от него финансова пирамида с продажба на билети.\" Двамата уточняват, че са искали да бъдат заличени като съдружници още през пролетта, след като се усъмнили в поведението на Спас/Александър. Заличаването им е станало факт през юли. Декларират, че нито те, нито останалите съдружници са се облагодетелствали от сметката на фирмата. В понеделник столичният районен съд  остави в ареста Спас Василев , за когото се предполага, че стои зад профила \"Александър Николов\". Решението не е окончателно и подлежи на обжалване.", "date": "2017.10.18", "title": "Съдружници във фирмата \"Еспас\" обявиха, че са били жертви на \"Александър Николов\""}
{"url": "http://www.dnevnik.bg/morski/2017/10/18/3061787_sledvashtata_sedmica_zapochva_poredniiat_remont_na/", "text": "Третият етап от ремонта на Аспаруховия мост във Варна ще започне на 23 октомври и ще бъде завършен изцяло през 2018 г. Това обяви министърът на регионалното развитие и благоустройството Николай Нанков, цитиран от пресцентъра на ведомството. Ремонтните дейности започват в понеделник в посока от Варна към Бургас. Ще бъдат ремонтирани фуги, както и съоръжение в началото на моста. По думите на Нанков при подходящи метеорологични условия реновирането на Аспаруховия мост да бъде готово до средата на май следващата година. Според него най-важно е да се съобрази времето за ремонти така, че такива да не се извършват през пиковите летни месеци. Министърът намекна, че може да се мисли и за строежа на нов мост, тъй като този бил крайно недостатъчен до поеме целия трафик. Тази идея обаче ще се обсъжда едва след края на ремонта на Аспаруховия мост. В средата на юни приключи вторият етап от реконструкцията на съоръжението.  Ремонтът предизвика образуването на сериозни задръствания заради лошо планиране на дейностите. Николай Нанков каза още, че през следващата година ще бъдат ремонтирани още 6.8 км от магистрала \"Черно море\" от страната на Варна в посока Бургас, както и обходният път на града към пътното съоръжение при Игнатиево, което да изведе транзитния трафик извън населеното място. Той допълни, че освен да се рехабилитира пътят за Златни пясъци до разклона за Аладжа манастир, се обмисля идеята двулентовият път след Т-образното кръстовище да се разшири с още една лента. Трасето обаче попада в защитена местност и е необходимо провеждането на специални процедури.", "date": "2017.10.18", "title": "Следващата седмица започва поредният ремонт на Аспаруховия мост"}
{"url": "http://www.dnevnik.bg/razvlechenie/2017/10/18/3061789_goran_bregovich_shte_predstavi_tri_pisma_ot_saraevo_v/", "text": "Горан Брегович ще представи новия си албум \"Три писма от Сараево\" в София догодина. Музикантът, неговият \"Оркестър за сватби и погребения\" и симфоничен оркестър ще изнесат едноименния спектакъл на 13 април 2018 г. в зала \"Арена Армеец\". \"Три писма от Сараево\" е завръщане към корените и послание, че хората могат да бъдат обединени в различието си. Организаторите на концерта Мoko Solution го определят като своеобразен документален саундтрак на Балканите. \"Аз съм от Сараево – не просто град, а метафора за обединение. С моите три писма преминавам от история до чувства, от емоции до радост, от тъга до танц\", казва самият Брегович за града, където съжителстват християни, мюсюлмани и евреи. Билетите за концерта са на цени от 35 до 55 лв. и могат да бъдат закупени в мрежата на Eventim в цялата страна, както и  онлайн .", "date": "2017.10.18", "title": "Горан Брегович ще представи \"Три писма от Сараево\" в София догодина"}
{"url": "http://www.dnevnik.bg/analizi/2017/10/18/3061782_dokladut_na_geel_kato_instrument_za_mobilizaciia/", "text": "Преди седмица в София беше представен  докладът \"Публични пространства и обществен живот\"  на датското архитектурно и изследователско студио Gehl [Геел], продължаващо мисията да разпространява идеите на своя създател Ян Геел в различни градове по света. Докладът е финалният продукт на едногодишно сътрудничество на Столичната община с Геел в проекта \"София – град за хората\". В този текст ще опиша защо считам, че изработването на доклада беше полезна стъпка за града и как докладът може да се превърне в градoустройствен документ с безпрецедентна отвореност на посланията. Документ, в който комплексна урбанистична теория се концентрира в текстове и изображения, които могат да бъдат прочетени и разбрани от максимален брой жители на града. Документ, който може да бъде лесно припознат от различните политически кръгове в градското управление и съответно да оформя консенсус и насочени действия за реализирането му. Докладът на Геел излиза от рамките на типична стратегия, превръщайки се в още един мощен инструмент за въвличане и мобилизация на гражданите, които могат информирано да изискват полагащото им се качествено публично пространство. Гледните точки, които изказвам тук, разбира се, са субективни поради участието ми в екипа, работил с Геел от българска страна. С Геел се свързва главният архитект на София Здравков, подготвяйки концепцията си за кандидатстване за поста и в последствие той и кметът на София го канят да сътрудничи на Столичната община. Паралелно с това пловдивското издателство \"Жанет 45\" подготвиха излизането на български на книгата на Геел \"Градове за хората\", а One Architecture Week поканиха Геел да изнесе лекция в Пловдив. През 2014 г. едно малко софийско урбанистично студио \"Плейсмейк\", чийто създатели са обучавани по методологията за изследване на публичните пространства на Геел в университетите в Сейнт Луис и Мелбърн, започва активно да прилага методологията в проектите си за устройствени планове и публични пространства в София, Никопол и Силистра. \"Плейсмейк\" и екипа, който оформя главния архитект (виж карето) стават и вече обучения партньор на Столичната община и Геел в организиране на работилници и доброволци, преброявания, картиране и събиране на данни за централните градски части, които да станат част от доклада на датското студио. Друг важен момент от този процес е създаването на т.нар.  Инициативен комитет за промяна на системата за градско планиране  (или  за градско развитие ), събрал около 50 личности, професионални и НПО, които преди две години при смяната на главния архитект на София поискаха от Столична община в серия отворени писма и събития качествена промяна в методите на планиране. Част от тази мобилизация пожелахме да споделим отговорността на този доклад включвайки се в изработването му. Няма да преразказвам в детайл съдържанието на доклада – това направиха вече доста медии, а и най-добре би било да прочетете доклада сами, дори да не се чувствате компетентни в темата – едно от най-големите му качества е, че е достъпен и разбираем за всички. Говори за сложни проблеми на достъпен език, кара те да се чувстваш съпричастен. Докладът анализира потенциалите на града през съществуващите и новосъбрани данни за централната градска част на София, разглежда предизвикателствата и извежда възможно отговори – някои нискобюджетни и осъществими в обозрим период от време, други с дълъг хоризонт, изискващи настойчиви и продължителни действия. Накратко посланието: както в много други градове по света, така и в София автомобилът е превзел градското публично пространство в центровете на градовете. Модернизацията и експлодиращата урбанизация води след себе си преоразмерена,  . Ако искаме центровете на градовете ни да предлагат качествено публично пространство на всички, а не да се превръщат неуютни транспортни пространства, уязвими на спекулация и приватизация от малцина, трябва да се обърнем   за придвижване и прекарване на времето в центъра на града. Важно е да бъдат изведени и приоритизирани алтернативите на автомобила като транспорт през инвестиции във велосипедна мрежа, градски транспорт, мрежа от непрекъснати пешеходни пространства. Нека се вгледаме в потенциалите на София, да анализираме предизвикателствата и да дадем на хората физически осезаем отговор под формата на непрекъсната мрежа от публични пространства с човешки облик и мащаб. Докладът казва п . Истини, които понякога е трудно да бъдат чути, но без проблематизацията на състоянието на градската среда, каквито и мерки да бъдат предписани, биха изглеждали като необосновани. Освен малко или повече познати констатации и препоръки, докладът споменава и определени специфични за София мерки, които няма да намерите в други разработвани стратегии. А именно констатира   на качествени публични пространства в южната и северната част на центъра, предлага адресиране на масовото приватизиране на публични пространства например по бул. \"Витоша\", предлага преустройство и отваряне на училищните дворове в центъра на града. Докладът намери разбира се своите критици – интересно е какво казват те. Например че докладът не разкрива нищо ново и нечуто досега. \"Това, което пишат в доклада, е казано и написано от българи многократно в течение на десетилетия и не е реализирано\",  пише Павел Попов в \"Култура\" . И което е факт – екипът на Геел наистина формулира проблеми, които далеч не са непознати или неизказвани. Но нека видим   всички тези проблеми в миналото,   публичните пространства като обща ценност,   историческия център, кой се бореше срещу доминацията на автомобила и срещу алтернативите му. Това бяха предимно  и малки групи професионалисти през блоговете и сайтовете си, които бяха разглеждани от мнозинството градоустройствения и политически елит като някакви екзотични мечтатели, вървящи срещу естественото икономическо развитие на града, срещу инвеститорите и срещу ‘манталитета на българина’. Спомнете си например какви проекти за кръстовища на две нива, молове и високи сгради бяха проектирани и реализирани в   с безрезервната подкрепата на целия градоустройствен и архитектурен елит. Дори и в момента наричащите себе си \"доайени\" в градоустройството   намаляването на скоростта, транзитния трафик, броя на автомобилите и паркинг местата в центъра на София. Не смеят да подкрепят смело повече обвързвани пешеходни зони и по-малко автомобилни ленти или да се противопоставят на приватизирането на публичното пространство. Ако докладът наистина изказва вече отдавна обсъждани теми, по които има обществен консенсус,   тогава се чуват гласовете на утвърдени професионалисти срещу изводите му,   и не го припознаят като още един силен аргумент и институционален лост за качествена промяна? Да не би да е защото  , която предлага доклада? Другият често повтарян аргумент е този, че докладът предписва мерки, за едни други (северо-западноевропейски) общества и не се съобразява манталитета на българина – аргумент изказан от Тодор Булев на общественото представяне на доклада в УАСГ на 5 октомври, но тайничко споделян и от прогресивни кръгове. Разбирайте, докладът  . Това в общия случай отново е аргумент, който се прилага в случай, че търси възможност да избегнеш радикалната промяна. Сякаш \"манталитетът\" е нещо генно наследено за жителите на тази територия, което никога не може да бъде променено и българите (както и впрочем останалия свят) се возят на автомобили масово от 500, а не само от някакви си 50 г. За да бъде настанен човекът в автомобила, а целият дизайн на градовете да бъде обърнат в тяхна полза, са положени неимоверни политически и институционални усилия. И те се случват през коалиране на градски управи  ниране. И те всички години наред фантазират и по-късно реализират функционалния град, чийто улици служат единствено транспортни функции, а човеците са малки зъбни колела в машината на прогреса. \" , който не можем да си позволим да загубим, а е политическа конструкция, която исторически е променяна с насочени политически действия в продължения на години. А това казват и експертите от Геел – трябва да се работи към бавна и постепенна промяна на мисленето, без нея няма как да се постигнат резултати в посока \"град за хората\". Отново въпросът остава – критиците на аргументите в доклада на Геел всъщност искат ли някаква промяна? Разбира се, остават съмненията изказвани вече много пъти от много хора – какво гарантира, че всичко, което пише в доклада ще бъде изпълнено.  вена  вен маркер като \"грешка на предишното управление\"? Въпросът беше зададен и към Геел, но никой няма рецепта –   казват те. Градоустройствените процедури в Лондон и Сидни отнемат повече от десет години, за да бъдат приложени мерките, Москва се справят далеч по-бързо, но не непременно търсейки консенсус с жителите си. В Ню Йорк изпълнението на мерки в доклада се случват по-бързо, докато в новозеландския град Крайстчърч управата решава да се обърне към доклада на Геел чак след като земетресение разрушава напълно центъра. Историите са много, въпросът какво  . Със сигурност обаче не е нужно да чакате земетресение, за да направите земетръсен план (You don’t need an earthquake to do an earthquake plan), казва Хенриет Вамберг от Геел. Всички погледи са вперени в кмета, заместник-кметовете, главния архитект и общинския съвет и очакват от тях решителност и действия в посоката предложена от доклада на Геел. Те от своя страна  . Първите опити вече са направени – плановете за продължаване на пешеходната зона на бул. \"Витоша\" в посока бул. \"Стамболийски\" и площад \"Македония\". Но да видим дали и как това ще бъде реализирано устойчиво във времето. Също така по време на разработването на доклада на Геел информация и данни бяха координирани заедно с другите паралелно разработвани в София стратегии – визия за София, План за устойчива градска мобилност, кандидатстване за европейска зелена столица – така че да могат максимално много стратегически мерки да бъдат, припознати, споделени и да залегнат в съответните им бюджети. Твърдя, че това е един от малкото или единствения градоустройствен стратегически документ, изготвен от Столична община през годините, който не остава експертно затворен за непрофесионалния читател. Интересът към него е безпрецедентен за подобен документ, а дебатът, който се оформя е необходим. Това се разглежда от дадени експерти в урбанизма като слабост на доклада, но за мен това е безспорно една от най- силните му страни. Действията за реализиране на мерките в доклада могат да бъдат приложени само с решителност и настойчиви действия на градската управа на София. Но устойчивостта на тези действия през смяната на кметове и общински съветници може да бъде гарантирано с информираните действия, въвличане в диалог и непрекъснат конструктивен натиск от страна на граждани, медии и НПО. И то през факта, че максимално голям брой хора познават съдържанието на този доклад и очакват изпълнението му Това е така и заради реализирането на този доклад освен заради насочените усилия на много организации, професионалисти и активисти в последните години. Докладът е още един инструмент за мобилизиране на гражданска енергия, която също може да бъде лост за промяна, отстояваща от градската управа своето право на качествени публични пространства и алтернативи за придвижване за всички жители и пришълци в София.", "date": "2017.10.18", "title": "Докладът на Геел като инструмент за мобилизация"}
{"url": "http://www.dnevnik.bg/biznes/2017/10/18/3061777_kak_jiveiat_jenite_i_mujete_v_es_spored_evrostat/", "text": "В Европейския съюз повече жени, отколкото мъже, имат висше образование, жените по-рано напускат дома на родителите си, повече мъже страдат от наднормено тегло, самотните майки са седем пъти повече от самотните бащи, мъжете са по-склонни да възприемат здравето си като добро за разлика от жените. Данните показват, че въпреки различията мъжете и жените в Европа са удовлетворени в еднаква степен от живота си. Това показват данни на Евростат, подготвени съвместно с националните статистики на страните членки. \"Животът на жените и мъжете в Европа - статистически портрет\" се представя по повод деня на статистиката, отбелязван на 20 октомври. Жените напускат дома на родителите по-рано Анализът показва, че в ЕС през 2016 г. жените са напуснали дома на родителите си на по-ранна възраст от мъжете (средно - 25 години за жените и 27 за мъжете). В почти всички държави членки жените сключват брак по-рано от мъжете, като разликата във възрастта при сключване на първи брак е над 3 години в България, Гърция и Румъния, а в Ирландия, Литва, Португалия и Обединеното кралство - по-малка от 2 години. Що се отнася до средната възраст на жените при раждане на първо дете - през 2015 г. в ЕС тя е 29 години, като варира от около 26 години в България, Латвия и Румъния до почти 31 години в Испания и Италия. Друга съществена разлика между жените и мъжете е продължителността на живота. Във всички държави членки жените живеят по-дълго от мъжете - през 2015 г. в ЕС средната възраст е 83.3 години за жените и 77.9 години за мъжете с разлика от пет и половина години. Сред държавите членки разликата във възрастта на жените и мъжете варира от 10 - 11 години в Латвия и Литва до малко под 4 години в Дания, Ирландия, Кипър, Холандия, Швеция и Обединеното кралство. Повече жени срещу по-малко мъже В резултат на по-голямата продължителност на живота и по-ниската смъртност при жените като цяло през 2016 г. в ЕС на 100 мъже се падат 105 жени (с 5% повече). В почти всички държави членки жените са повече от мъжете, като най-голяма е разликата в Латвия (18%), Литва (17%) и Естония (13%), докато в Люксембург, Малта и Швеция мъжете са малко повече от жените. При младите хора на възраст до 18 години се наблюдава обратният модел – мъжете са с 5% повече от жените. От друга страна, при хората на 65 и повече години жените са с 33% повече от мъжете. В ЕС през 2016 г. 7.7% от жените на възраст 25 - 49 години живеят сами с деца в сравнение с 1.1% от мъжете на същата възраст. За живеещите сами без деца в тази възрастова група делът на жените е 9.5% и 16.1% - на мъжете. Големи различия има и между жените и мъжете на възраст 65 и повече години - делът на възрастните жени, живеещи сами (40.1%), е два пъти по-голям, отколкото при мъжете (19.7%). При другите възрастови групи има по-малки разлики. Жените са по-образовани и с по-ниски доходи Интересно е, че по-голям дял от жените (33%) в сравнение с мъжете (29%) в ЕС са с висше образование, а също и че колкото повече деца имат, толкова по-голяма е разликата между коефициентите на заетост на жените и мъжете. Освен това жените печелят с 16% по-малко от мъжете в ЕС, а сред ръководителите има два пъти по-малко жени, отколкото мъже. В същото време безработицата при жените е по-висока. През 2016 г. средно в ЕС коефициентът на заетост при мъжете (72%) е по-висок от този при жените (61%). Въпреки големите различия в живота на жените и мъжете те са почти еднакво удовлетворени от живота, който водят, анализират статистиците. В ЕС през 2013 г. жените на възраст над 16 години по скалата от 0 до 10 са дали оценка средно 7 на удовлетвореността си от живота, а мъжете на същата възраст - средно 7.1. В повечето държави членки оценките на жените и мъжете са били равни или е имало разлика от 0.1. Мъжете се чувстват по-здрави Начинът, по който хората възприемат своето здраве, се влияе от комплексен набор от фактори - екологични, културни и социално-икономически. Не е изненадващо, че с напредването на възрастта намалява усещането за добро здраве - както при жените, така и при мъжете. Във възрастовата група от 16 до 44 години 86% от жените и 87% от мъжете в ЕС през 2014 г. оценяват здравето си като добро. Между 45 и 64 години този дял намалява до 61% при жените и 65% при мъжете, а за хората на възраст 65 и повече години - съответно до 35% и 41%. В почти всички държави членки по-голям е делът на мъжете, отколкото на жените, които възприемат здравето си като добро, а разликата се увеличава с възрастта. Интересно е да се отбележи, че разликата между държавите членки също се увеличава с възрастта. При разглеждането на данните за консумацията на алкохол, цигари, плодове и зеленчуци, както и за физическата активност, се наблюдават различия между двата пола, които обясняват отчасти защо повече мъже (57%), отколкото жени (44%), в ЕС са с наднормено тегло. Четенето на книги и посещенията на представления на живо са по-често срещани сред жените, отколкото сред мъжете в ЕС. 79% от жените в ЕС готвят и/или домакинстват всеки ден в сравнение с 34% от мъжете. Болестите, които отнемат живота Злокачествените новообразувания, болестите на сърцето (например инфаркт) и мозъчно-съдовите заболявания (например инсулт) са трите най-често срещани причини за смърт както при жените, така и при мъжете в ЕС. И при трите причини смъртността е по-голяма при мъжете отколкото при жените: през 2014 г. в ЕС от злокачествени новообразувания са умрели 349 мъже и 201 жени, от болести на сърцето - 171 мъже и 94 жени, и от мозъчно-съдови заболявания - 93 мъже и 79 жени на 100 000 мъже/жени.", "date": "2017.10.18", "title": "Как живеят жените и мъжете в ЕС според Евростат"}
{"url": "http://www.dnevnik.bg/photos/2017/10/18/3061728_fotogaleriia_nai-goliamata_partiia_v_sveta_se_subira/", "text": "Днес в Пекин започна 19-ият конгрес на Китайската комунистическа партия. Той е най-големият от 5 години насам, като в него участват около 2300 делегати. Едно от решенията, които делегатите трябва да вземат, е да изберат Централен комитет на партията. От своя страна Централният комитет избира реалния управляващ орган - Комитетът на политбюро. Той е съставен от 7 души и именно те определят съдбата на повече от 1 милиард и 300 милиона души. На снимката: Участници позират за снимки на площад \"Тянанмън\" по време на откриването.", "date": "2017.10.18", "title": "Фотогалерия: Най-голямата партия в света се събира, за да реши бъдещето на Китай"}
{"url": "http://www.dnevnik.bg/bulgaria/2017/10/18/3061801_durjavata_shte_iska_po-malko_dokumenti_pri_izdavane_na/", "text": "При издаването или подмяната на лични карти и паспорти голяма част от необходимите документи ще се събират по служебен път, реши правителството. То днес одобри промени в Правилника за издаване на българските лични документи, която цели да бъде намалена бюрокрацията. Промените са свързани със случаите, когато за гражданите е настъпила промяна на ЕГН, на имена, на постоянния адрес или на пола и тези факти са отразени в Националната база данни \"Население\". Тогава към заявлението за издаване или подмяна на паспорт или лична карта няма да се прилагат изискваните към момента удостоверителни документи, а те ще се събират по служебен път от МВР. Облекченията са по отношение на издаването или подмяната на лична карта и паспорт, както и на паспорт или заместващ го документ на младежи между 14 и 18 години.", "date": "2017.10.18", "title": "Държавата ще иска по-малко документи при издаване на лична карта или паспорт"}
{"url": "http://www.dnevnik.bg/bulgaria/2017/10/18/3061808_kabinetut_predlaga_promeni_v_niakolko_zakona_s_koito/", "text": "По-малко документи ще изисква Агенцията по заетостта при регистрация на предприятия, които осигуряват временна работа, предвиждат предлагани от правителството промени в Закона за насърчаване на заетостта. За кандидатстващите за извършване на тази дейност физически и юридически лица ще отпадне задължението да представят документи за регистрация или единен идентификационен код, а тези обстоятелства ще бъдат проверявани служебно. Правителството днес предложи промени в три закона и одобри изменения в две наредби като част от пакета мерки за намаляване на административната тежест за бизнеса и гражданите. С предлаганите изменения в Закона за измерванията се предвижда частична отмяна на режима за одобряване на идентификационните знаци на лицата, които произвеждат или внасят бутилки, като от него ще отпаднат вносителите на бутилки. Отменя се и уведомителният режим за дейността на лицата, които произвеждат или внасят предварително опаковани продукти. Те могат да бъдат лесно установени от задължителното обозначаване върху съответния продукт, както и от регистри, водени в различни ведомства. С предложените промени в Закона за техническите изисквания към продуктите се премахва изискването за представяне на някои официални удостоверителни документи на хартиен носител и се създава възможност те да бъдат събрани по служебен път. Такива документи са съдебното удостоверение за актуално състояние, удостоверение за вписване в търговския регистър, както и представянето на трудови договори на персонала. Уреждат се също редът и начинът за предоставянето на административни услуги по електронен път, което ще спести време и средства при кандидатстването за получаване на лицензии по реда на закона. С приети днес промени в Правилника за прилагане на Закона за насърчаване на инвестициите отпада изискването за предоставяне на хартиен носител на удостоверение за наличие или липса на задължения, издавано от НАП, и документ за липсата/наличието на неизплатени трудови възнаграждения към работници и служители, издаван от Главна инспекция по труда. Одобрените промени в Наредба за средствата за измерване, които подлежат на метрологичен контрол, целят създаване на по-благоприятна бизнес среда чрез намаляване на определени административни срокове, свързани с процеса по одобряване на типа на средствата за измерване.", "date": "2017.10.18", "title": "Кабинетът предлага промени в няколко закона, с които да се намали бюрокрацията"}
{"url": "http://www.dnevnik.bg/politika/2017/10/18/3061809_zaplatite_na_zam-ministrite_shte_se_opredeliat_po_nov/", "text": "На днешното си редовно заседание Министерският съвет одобри нов метод за определяне на основните месечни заплати на зам.-министрите и началниците на кабинетите на премиера, вицепремиерите и министрите. Трудовите им възнаграждения ще се определят спрямо заплатите на министрите. Според правителството по този начин ще се поддържа определена йерархия на възнагражденията. Размерът на основните месечни заплати на зам.-министрите и на началниците на кабинетите на вицепремиерите ще бъде 85% от възнаграждението на министър. Началникът на кабинета на премиера ще получава 90% от основната месечна заплата на министър, а началниците на кабинетите на министрите ще взимат 80 на сто от основната месечна заплата на министър. Необходимите средства за изпълнение на решението на кабинета ще се осигуряват в рамките на утвърдените средства за разходи за персонал по съответните бюджети на ведомствата.", "date": "2017.10.18", "title": "Заплатите на зам.-министрите ще се определят по нов метод"}
{"url": "http://www.dnevnik.bg/bulgaria/2017/10/18/3061831_bulgariia_otkriva_pochetno_konsulstvo_v_kanadskata/", "text": "България открива почетно консулство в канадската провинция Британска Колумбия със седалище в град Ричмънд. Решението беше прието на заседание на правителството днес, съобщи пресслужбата на Министерския съвет. За почетен консул е назначен канадският гражданин Бьонг Гил Сух. Сух е президент на канадска компания, доставчик на консумативи и инструменти в областта на денталната медицина, и е член на съвета към Факултета по стоматология в Университета на Британска Колумбия. Директор е на благотворителна фондация, която организира семинари и конференции и набира средства за предоставяне на здравни грижи за възрастни хора. България има още две почетни консулства в Канада: в Монреал, провинция Квебек и в Мисисага, провинция Онтарио.", "date": "2017.10.18", "title": "България открива почетно консулство в канадската провинция Британска Колумбия"}
{"url": "http://www.dnevnik.bg/bulgaria/2017/10/18/3061812_diplomite_za_visshe_obrazovanie_ot_sasht_i_kanada/", "text": "Отпада изискването за легализация и заверка с апостил на дипломите на студентите, завършили в САЩ, Канада, Израел, Австралия, Нова Зеландия и още редица други държави - страни по т.нар. Лисабонска конвенция. Към момента това облекчение беше в сила единствено за завършилите висше образование в страните от Европейския съюз и Европейското икономическо пространство. Промяната е възможна, след като правителството прие промени в Наредбата за държавните изисквания за признаване на придобито висше образование и завършени периоди на обучение в чуждестранни висши училища. Изискването за легализация или полагане на апостил върху документите, издадени от образователни институции в страни - членки на  ЕС и Европейското икономическо пространство, беше премахнато през 2016 г . Правителствената информационна служба посочва, че промяната тогава е била приветствана в обществото, но всички останали държави, ратифицирали Лисабонската конвенция, са били в неравностойно положение. Тези страни имат ефективно действаща мрежа от Национални информационни центрове за академично признаване и мобилност ENIC-NARIC и поддържат публично достъпни официални бази данни или регистри за националните системи и институции за висше образование, в които лесно може да се провери легитимността на дипломите.", "date": "2017.10.18", "title": "Дипломите за висше образование от САЩ и Канада вече няма да се заверяват с апостил"}
{"url": "http://www.dnevnik.bg/sviat/2017/10/18/3061810_djordj_soros_dari_18_mlrd_dolara_na_otvoreno_obshtestvo/", "text": "Прочутият американски финансист  Джордж Сорос  дари голяма част от богатството си на своята фондация, създадена през 1984 г. в подкрепа на демокрацията,  човешките права  и  свободата на печата , предаде агенция \"Франс прес\". \"Отворено общество\"  получи 18 милиарда долара от 87-годишния  Сорос , голям донор на Демократическата партия в САЩ, заяви говорителка на фондацията пред АФП. Сумата е свързана с \"текущия трансфер на активи\" от страна на  Сорос , \"който планира да остави най-съществения дял от богатството си на фондации  \"Отворено общество\" , изтъкна тя. Дарението превръща  \"Отворено общество\"  във втората най-богата неправителствена организация в САЩ след фондацията на  Бил и Мелинда Гейтс , която разполага с 40 милиарда долара, за да подпомага решаването на проблемите в общественото здравеопазване и развитието навсякъде по света, сочат данни на \"Нешънъл филантропик тръст\". \"Отворено общество\" представлява мрежа от 39 организации, работещи в цял свят. Първата започна да действа през 1984 г. в Унгария,  родната страна на Сорос . Последната до момента бе открита през 2016 г. в Мианма. Джордж Сорос  е президент на \"Отворено общество\", а синовете му Александър и Джонатан - членове на управителния съвет. В дейността на фондацията участват и други от децата му. Известен с рисковите си финансови операции, американският милиардер от унгарско потекло е дарил досега 12 милиарда долара от състоянието си за благотворителни цели. Първото му дарение е от 1979 г., когато  финансистът  осигури стипендии на чернокожи ученици от Южна Африка в разгара на апартейда, напомня фондацията му на своя сайт./ БТА", "date": "2017.10.18", "title": "Джордж Сорос дари 18 млрд. долара на \"Отворено общество\""}
{"url": "http://www.dnevnik.bg/biznes/2017/10/18/3061813_kak_mujete_i_jenite_polzvat_internet_grafika/", "text": "Евростат обяви изследване за живота на жените и мъжете във всички страни в ЕС. \"Животът на жените и мъжете в Европа - статистически портрет\" се представя по повод деня на статистиката, отбелязван на 20 октомври. Графиката показва как жените и мъжете ползват интернет. Данните са за 2016 г. и обхващат представители на двата пола на възраст между 16 и 74 години, които в последните три месеца към датата на допитването са ползвали интернет. Графиката е интерактивна и данните за България може да се видят в сравнение със средното за ЕС равнище.", "date": "2017.10.18", "title": "Как мъжете и жените ползват интернет (графика)"}
{"url": "http://www.dnevnik.bg/evropa/2017/10/18/3061823_evropeiskata_komisiia_v_bulgariia_tursi/", "text": "За седма поредна година Европейската комисия търси доброволци за своя младежки екип \"Европа\". Идеалните кандидати биха били \"креативни и любознателни студенти, които носят у себе си европейски дух и доброволчески ентусиазъм, имат много добри знания за Европейския съюз и желание да натрупат опит в областта на комуникацията\". Младежки екип \"Европа\" е комуникационен проект на Представителството на Европейската комисия в България. Той се състои от активни студенти, обучаващи се в бакалавърски, магистърски или докторски програми, които участват в разнообразните комуникационни дейности на комисията, на информационната мрежа \"Европа директно\" (Europe Direct) и на Информационното бюро на Европейския парламент. Избраните участници преминават през професионално обучение за умения по комуникация и трансфер на знания от възпитаници на програмата. Сред най-големите награди е и информационното посещение на европейските институции в Брюксел, като тази година е предвидено и посещение на Постоянното представителство на Република България в ЕС. Там младежите ще се докоснат до един от основните центрове на предстоящото българско ротационно председателство на Съвета на ЕС. В края на своето участие те получават от Европейската комисия в България индивидуален сертификат за събитията, които са организирали и в които са участвали. Крайният срок за кандидатстване е 5 ноември 2017 г. 22:00 ч. българско време. Пълните условия за участие и необходимите документи може да намерите  на сайта  на представителството.", "date": "2017.10.18", "title": "Европейската комисия в България търси студенти-доброволци"}
{"url": "http://www.dnevnik.bg/bulgaria/2017/10/18/3061832_bulgarski_evrodeputat_e_izbran_za_zam-predsedatel_na/", "text": "Българският евродепутат Андрей Ковачев бе избран за зам.-председател на групата на Европейската народна партия (ЕНП). Той получи 97 гласа, докато другият кандидат - Едуард Кукан от Словакия, събра 57 гласа. Ковачев ще отговаря за ръководенето на групата по време на пленарните заседания на Европейския парламент, ще я представлява пред външни фактори и ще информира Асамблеята на групата за взетите политически решения. Досега постът, който поема Ковачев, се заемаше от Мария Габриел, която от лятото стана еврокомисар. \"Това означава признание както за работата на цялата българска делегация в групата на ЕНП, така и за България\", каза след избирането му Андрей Ковачев.", "date": "2017.10.18", "title": "Български евродепутат е избран за зам.-председател на групата на ЕНП"}
{"url": "http://www.dnevnik.bg/sport/2017/10/18/3061833_bivsh_futbolist_na_ludogorec_pomaga_na_otbora_pri/", "text": "Лудогорец\" ще разчита на португалска помощ при гостуването на \"Спортинг Брага\" в третия си мач от групите на  Лига Европа . Бившият халф на разградчани Фабио Ешпиньо, който в момента играе в родината си за тима на \"Боавища\", ще помага в разузнаването, призна Марселиньо. \"Чух се с Фабио Ешпиньо и ще се видим, когато той дойде в нашия хотел. Той знае повече за \"Брага\", играл е срещу тях и може да ни помогне много\", каза Марселиньо при заминаването на \"Лудогорец\" за Португалия. Ешпиньо игра за разградчани между 2013 и 2015 г. и записа 95 мача във всички турнири, вкарвайки седем гола. Португалецът участваше при първото влизане на \"Лудогорец\" в Лига Европа и Шампионската лига. Той познава добре \"Брага\", след като в началото на септември игра срещу тях за купата на Португалия (загуба за \"Боавища\" с 1:2), а през миналия сезон се разписа срещу този съперник за 1:1 като домакин. \"Няма какво толкова да говорим за футбол, а по-скоро да играем и да покажем на терена, че сме по-добри от \"Брага\". Съперникът е добър, но ние сме готови да направим нов голям мач, гледахме ги на видео. Знаем къде са най-силни и къде ще ни бъде трудно да им се противопоставим\", добави Марселиньо. \"Лудогорец\" има четири точки след  равен с \"Истанбул Башакшехир\"  и  победа над \"Хофенхайм\" , но сега се изправя срещу лидера в групата. \"Брага\" е с две победи от първите си два мача, но това не притеснява капитана Светослав Дяков. \"Всички отбори в групата са силни и ние трябва да подходим сериозно към това предизвикателство. \"Брага\" е добър отбор, но аз съм убеден, че сме готови, трябва да излезем с положителен резултат от двубоя в Португалия\", каза халфът. Защитникът Георги Терзиев коментира сблъсъка между големите бразилски колонии в двата тима. В \"Лудогорец\" и \"Брага\" играят по 10 представители на южноамериканската страна. \"Дано нашите бразилци са по-добри от техните\", каза бранителят. \"Лудогорец\" замина без контузения Густаво Кампаняро, както и  Върджил Мисиджан , който тренира с втория отбор. Треньорът Димитър Димитров-Херо реши да вземе в групата Рафаел Форстер. Централният защитник има само един мач за първия състав (игра срещу \"Оборище\" за купата – бел. ред.) и досега играеше основно за дубъла. \"До момента се представяме добре в Лига Европа. Ако продължим по същия начин, можем да излезем от групата. В Португалия трябва да бъдем максимално концентрирани, предстои ни да се изправим срещу фаворита в групата. \"Брага\" е във възход и има пълен актив от точки. Има още мачове до края и всичко може да се случи. Шансовете ни ще се увеличат, ако утре успеем да вземем нещо\", заяви изпълнителният директор Ангел Петричев.", "date": "2017.10.18", "title": "Бивш футболист на \"Лудогорец\" помага на отбора при разузнаването на \"Брага\""}
{"url": "http://www.dnevnik.bg/video/2017/10/18/3061594_video_ne_e_logichno_decata_da_budat_nakazvani/", "text": "Миналата седмица Българският хелзинкски комитет, Националната мрежа за децата и Институт за социални дейности и практики проведоха акция, чиято цел беше да привлекат внимание върху проекта на закон, който да отмени над 60-годишния закон за борба с противообществените прояви на малолетни и непълнолетни. Проектът е в Министерството на правосъдието и е на ниво обсъждане вече почти година. Основните му идеи са превръщането на поправителните домове в специални центрове, закриването на интернатите, нова система от мерки за проявите на малолетните и непълнолетните, като най-леката мярка да е предупреждение, а най-тежката - настаняване в специално приемно семейство или във възпитателен център. Пред Народния театър беше поставена инсталация - плюшено мече заключено в катерушка, с автор DESTRUCTIVE CREATION.  Кампанията се казва \"Детство без решетки\" и като част от нея има и петиция, към която са се присъединили над 5000 души. Основното нейно искане е за незабавна реформа на детското правосъдие.", "date": "2017.10.18", "title": "Видео: Не е логично децата да бъдат наказвани по-строго от възрастните"}
{"url": "http://www.dnevnik.bg/bulgaria/2017/10/18/3061815_vurhovniiat_kasacionen_sud_reshava_deloto_kilurite_do/", "text": "Върховният касационен съд (ВКС) обяви днес, че ще се произнесе в срок по процеса, станал известен като делото срещу групата \"Килърите\". По закон срокът е два месеца, но е инструктивен. Делото стига за втори пък до последната инстанция, след като през 2015 г. върховните магистрати върнаха делото за ново разглеждане. През май 2016 г.  Варненският апелативен съд  произнесе три доживотни присъди без право на замяна на Петър Стоянов-Сумиста (подбудител), Васил Костов-Кеца (подбудител и помагач) и Георги Вълев (подбудител) за две убийства, а на Янко Попов-Туцо (помагач) беше определено наказание от 10 години затвор. Те бяха признати за виновни за убийствата на търновския адвокат Петър Лупов и на шуменския бизнесмен Румен Рачев и от Окръжния съд в Шумен през 2013 година. Групата е от шестима членове, но Райчо Стойнев беше оправдан от предишната съдебна инстанция, а Владимир Филев (извършител) не е подсъдим, защото е починал. Така делото стигна до ВКС по жалби на останалите четирима души.  В тричасовото заседание днес подсъдимите поискаха процесът да бъде върнат на Апелативния съд във Варна, който да отмени наложените доживотни присъди. Адвокатите аргументираха искането си с множество нарушения по доказателствата, копи-пейст на обвинителния акт в мотивите на решението, както и с това, че мотивите не били добре написани. Шефът на Върховната административна прокуратура Ася Петрова, която бе наблюдаващ обвинител на разследването в Шумен, поиска потвърждаване на доживотните присъди. В залата отсъстваха Петър Стоянов-Сумиста и Янко Попов, бяха само Васил Костов и Георги Вълев. Процесът започна през 2011 година, а акцията по задържането на групата беше един от примерите, които бившият вътрешен министър Цветан Цветанов използваше, за да се похвали.", "date": "2017.10.18", "title": "Върховният касационен съд решава делото \"Килърите\" до два месеца"}
{"url": "http://www.dnevnik.bg/bulgaria/2017/10/18/3061837_evrobarometur_v_es_bulgarite_haresvat_nai-mnogo/", "text": "Подкрепата за Европейския съюз в България расте; българите са най-доволни от възможностите за работа, които им дава ЕС, освен това са сред най-горещите привърженици на Европейския парламент. Това показва последното проучване на Евробарометър. Подкрепата за Европейския съюз в България е скочила с 6 процентни пункта в сравнение с 2016 г. Сега тя е 55%, все още по-ниска от средното за целия съюз, което е 57%. Българите са и сред народите, които одобряват най-много Европейския парламент (49%), като по този показател ги изпреварват само ирландците. 56% от българите смятат, че страната е спечелила от  присъединяването си към ЕС , 22% са на обратното мнение. На въпроса какви са конкретните ползи от съюза, абсолютен фаворит е отговорът \"нови възможности за работа\". 52% сочат този отговор (на европейско ниво само 28% от запитаните са отговорили така). Други причини са сътрудничеството между България и други страни, икономическият растеж и мирът. Проучването, поръчано от Европейския парламент, показва, че ясно мнозинство от европейските граждани (57%) вярва, че  членството в ЕС е нещо добро  за държавата им. Това равнище почти се връща до стойностите от 2007 г. преди финансовата и икономическа криза. 37% от българите са на мнение, че гласът им се зачита в ЕС, а 45% - че той има тежест и в България. 47% от европейците смятат, че  гласът им се зачита в ЕС , което е най-добрият резултат след изборите за Европейски парламент през 2009 г. Проучването \"Парламетър\" 2017 на Евробарометър е проведено сред 27 881 граждани в 28-те държави - членки на ЕС. Председателят на Европейския парламент  Антонио Таяни  заяви: \"Европейците все по-често виждат ЕС като ключова фигура, когато става въпрос за справяне с големи предизвикателства и за защитата им от общи заплахи като тероризма, безработицата, бедността и социалното изключване.\" Доверието на гражданите в парламента се увеличава 33% от европейските граждани имат положителна нагласа към Европейския парламент, което е с 8 пункта повече от резултатите през 2016 г. За България делът на одобрение е 49%, като увеличението е с 11 пункта, а това е вторият най-добър резултат в ЕС след Ирландия. Европейският парламент има неутрален имидж сред 42% от европейците (два процентни пункта по-ниско спрямо предишното проучване), а негативният имидж е спаднал със 7 пункта до 21%. За България резултатите са съответно 30% (–4 процентни пункта) и 12% (–9 процентни пункта). Повече от половината анкетирани (55%) заявяват интереса си към европейските избори през 2019 г., а 47% считат, че парламентът трябва да играе по-голяма роля в бъдеще. Защита от заплахи Предишното проучване, проведено през март 2017 г., вече показа, че гражданите все повече осъзнават, че ЕС действа от тяхно име в области, които считат за важни. В допълнение на нарастващото признание за действията на ЕС в тези приоритетни сфери интересът към съюза остава висок и постоянно нараства през последните години, достигайки 57% през септември. Европейските граждани очакват, че ЕС ще ги защитава от определени заплахи. Основните рискове, при които европейците желаят намеса, са тероризъм (58%), безработица (43%), бедност и социално изключване (42%) и неконтролирана миграция (35%). По-малко от една четвърт от хората посочват изменението на климата (23%), религиозния радикализъм (23%), организираната престъпност (22%), въоръжените конфликти (21%), политическия екстремизъм (20%), разпространението на инфекциозни заболявания (10%), кибератаките, социалния дъмпинг и заплахите за неприкосновеността на личните данни (9% всяка). Основните приоритетни области, в които българите искат повече действия от страна на ЕС, отговарят на тези в съюза: борбата с тероризма (61%), бедността и социалното изключване (40%) и неконтролираната миграция (38%). След тях идват проблемът с безработицата (33%), религиозният радикализъм (26%), организираната престъпност (24%), въоръжените конфликти (23%), социалният дъмпинг (21%). Най-малко намеса от ЕС българите желаят при защитата от кибератаки (11%), разпространението на инфекциозни заболявания (10%), заплахите за неприкосновеността на личните данни (8% всяка). Опазване на основни права Европейските граждани очакват съюзът да осигури защита на основните им права (44%), правото на свободно придвижване, работа и образование в ЕС (36%), на труд (34%), на адекватни пенсии (34%) и на стабилна икономика (33%). В частност те очакват ЕС да защитава човешките права (56%), свободата на словото (34%) и равноправието между мъже и жени (32%). Насърчаване на конкретни действия Хората очакват ЕП да подкрепи действия срещу бедността и социалното изключване (41%), тероризма (също 41%) и безработицата сред младите хора (31%). Проучването \"Парламетър\" 2017 е проведено между 23 септември и 2 октомври 2017 г. чрез преки стандартизирани интервюта сред 27 881 европейци на възраст от 15 години нагоре във всички 28 страни - членки на ЕС.", "date": "2017.10.18", "title": "Евробарометър: В ЕС българите харесват най-много възможностите за работа"}
{"url": "http://www.dnevnik.bg/biznes/2017/10/18/3061859_po-niskite_lihvi_nasurchavat_reformite_obiavi_mario/", "text": "Гъвкавата парична политика предоставя уникален шанс на правителствата от еврозоната да проведат реформите, необходими за подкрепа на растежа след повишаването на лихвите, заяви днес президентът на Европейската централна банка (ЕЦБ) Марио Драги, цитиран от \"Ройтерс\" и БТА. \"Изследванията, направени от ЕЦБ, не сочат убедително доказателство, че високите лихви водят до повече реформи\", изтъкна Драги на конференция във Франкфурт. Според него всъщност е точно обратното - по-ниски лихви могат да насърчат реформите, тъй като водят до по-добра макроикономическа среда. \"С гъвкавата валутна политика сега имаме уникален шанс да вземем тези мерки\", допълни Марио Драги. Ръководителят на ЕЦБ заяви, че правителствата трябва да направят така, че реформите в подкрепа на бизнеса да създадат икономически ползи за всички, информира \"Асошиейтед прес\". По думите на Драги страните, които смекчават закрилата на трудещите се и правят по-гъвкави правилата за наемане от компаниите, трябва също да направят стъпки за по-сигурни работни места и преквалификация на работещите.", "date": "2017.10.18", "title": "По-ниските лихви насърчават реформите, обяви Марио Драги"}
{"url": "http://www.dnevnik.bg/bulgaria/2017/10/18/3061838_nikolai_rusinov-checi_se_otkaza_ot_advokatite_si_pred/", "text": "Делото за убийството на Яна Кръстева, по което подсъдим е Николай Русинов-Чеци, беше отложено и ще се гледа отново през декември. Причината - Русинов се отказа от адвокатите си, съобщава БНР. Първоначално защитниците на Русинов - Иво Найденов и Асен Михайлов, поискаха отлагане на делото, защото били ангажирани и с процеса срещу групата на \"Килърите\", който също днес се разглеждаше от ВКС. Тримата върховни съдии не уважиха искането и отбелязаха, че едното дело е насрочено за 9.30 ч, а другото за по-късен час. Те дадоха ход на процеса, което за Русинов беше \"извиване на ръце\". Заради това и той поиска нов адвокат, което в крайна сметка осигури и желаното от защитниците му отлагане. Яна Кръстева беше намерена мъртва в Борисовата градина през лятото на 2011 г. Случаят стига за втори път до Върховния касационен съд, след като преди две години последната инстанция върна случая за ново разглеждане. Преди това Русинов получи доживотна присъда от Софийския градски съд, която пък беше намалена на 20 години затвор от Апелативния. От новия състав на Върховния касационен съд Русинов иска оправдателна присъда или връщане на делото на прокуратурата заради процесуални нарушения, а родителите на Яна и прокуратурата – затвор до живот. Следващото заседание е на 15 декември.", "date": "2017.10.18", "title": "Николай Русинов-Чеци се отказа от адвокатите си пред върховния съд"}
{"url": "http://www.dnevnik.bg/bulgaria/2017/10/18/3061877_snegorini_s_bulgarski_i_evropeiski_znamena_shte/", "text": "Столичният кмет Йорданка Фандъкова обяви, че са предвидени 20 млн. лв. за снегопочистването на София през този зимен сезон. От тях 15 млн. ще отидат за градската част, а останалите 5 млн. за общинските пътища, съобщава \"Фокус\". Фандъкова уточни, че най-малко 237 снегорина ще се грижат за почистването на улиците. При нужда снегопочистващите фирми са поели ангажимент да осигурят допълнителни машини. Във всеки район ще има и малък роторен снегорин за почистване на тротоарите. На всички почистващи машини ще бъде поставен български и европейски флаг заради председателството на Съвета на Европейския съюз, което започва на 1 януари 2018 г. Столичният инспекторат вече е започнал проверките за готовността на снегопочистващите фирми за зимния сезон. Проверява се дали е спазена процедурата от обществената поръчка свързана с осигуряването на по-чист въздух в София. \"Заложихме максималните изисквания за техниката от гледна точка на екологични стандарти. Всички нови камиони са \"Евро 6\", обясни Фандъкова. Тя допълни, че всички снегорини са снабдени с датчици и GPS система, чрез която може да се наблюдава в реално време не само движението им, но и дали греблото е спуснато и работи. Фандъкова подчерта, че санкциите за неизпълнение на договорите са изключително сериозни. Едно от задълженията на снегопочистващите фирми е сутрин до 7.30 ч. спирките на градския транспорт да са почистени. Глобата само за една непочистена спирка е 2 хил. лв.", "date": "2017.10.18", "title": "Снегорини с български и европейски знамена ще чистят София тази зима"}
{"url": "http://www.dnevnik.bg/bulgaria/2017/10/18/3061884_ogradata_po_granicata_veche_e_strategicheski_obekt_ot/", "text": "Правителството реши, че оградата по българо-турската граница вече е стратегически обект от значение за националната сигурност. \"Решението ще допринесе за опазване неприкосновеността на държавната граница и недопускане на случаи на изтичане на информация за способите и методите на опазване, както и оперативните възможности за охрана на границата, както и за подобряване на контрола за нерегламентирано преминаване на държавната граница и за превенция за осъществяване на незаконни дейности в близост до държавната граница\", става известно от решението на кабинета. Докато се строеше,  оградата беше обект от национално значение , като целта на това е било административно облекчение, за да се издават по-лесно разрешителни, а строителството да мине без обявяване на обществени поръчки, обясниха от Министерския съвет. То е ставало по Закона за устройство на територията. Обявяването ѝ като стратегически обект от значение за националната сигурност е по закона за ДАНС и има отношение към режима на охрана например.", "date": "2017.10.18", "title": "Оградата по границата вече е стратегически обект от значение за националната сигурност"}
{"url": "http://www.dnevnik.bg/regioni/2017/10/18/3061887_zapochna_izgrajdaneto_na_dublirashti_sondaji_za_voda_v/", "text": "В Хасково започна изграждането на четири дублиращи сондажа за питейна вода. Обществената поръчка на стойност 402 хил. лева е възложена чрез пряко договаряне на компанията \"Водно строителство - Хасково\" АД, съобщава БТА. Ще бъдат изградени четири нови кладенеца с дълбочина 60 метра. Заедно със съществуващите четири те ще осигурят дебит от 2765 куб. метра вода на ден, каза Сена Радева от строителния надзор на обекта. Срокът за изпълнение е 73 дни.  Кризата в Хасково започна през април, когато се оказа, че  част от водата във ВиК мрежата на града е със завишени показатели на уран и алфа-активност . Тя бе забранена за пиене и готвене, а за седмица бе въведен и воден режим. \"Дефицитът на вода все още е налице, тъй като 9 от 14-те кладенеца в помпени станции \"Хасково\" 1 и 2 са все още са спрени заради лошите показатели\", каза управителят на \"ВиК - Хасково\" Тодор Марков, цитиран от БТА. В началото на юни  п равителството отпусна близо 2 млн. лв. за осем нови сондажа за вода в Хасково . Днес бяха отворени ценовите оферти на трите фирми, кандидатствали за изграждането на останалите четири сондажа в зона \"Изток\" и \"Узунджово\". От община Хасково казват, че сегашните работи са закъснели с няколко месеца заради забавяне на книжа в \"Басейнова дирекция\" - Пловдив.", "date": "2017.10.18", "title": "Започна изграждането на дублиращи сондажи за вода в Хасково"}
{"url": "http://www.dnevnik.bg/sviat/2017/10/18/3061892_germaniia_osudi_na_shest_meseca_zatvor_jena_otrekla/", "text": "Германски съд наказа със шест месеца затвор 88-годишна жена за отричане на Холокоста. Самоопределилата се като \"ревизионистичен историк\" Урсула Хафербек заяви през януари 2016 г. на публично събитие, че газовите камери в  концентрационния лагер \"Аушвиц\"  \"не са били истински\". Отричането на Холокоста  е престъпление в Германия, където  6 млн. евреи  са били избити от време на нацисткото управление. Максималното наказание е 5 години затвор. Хафербек ще обжалва присъдата. Тя не за пръв път е подвеждана под съдебна отговорност за такова престъпление. Миналата година съд в провинция Северен Рейн-Вестфалия я осъди на десет месеца затвор по същите обвинения.", "date": "2017.10.18", "title": "Германия осъди на шест месеца затвор жена, отрекла Холокоста"}
{"url": "http://www.dnevnik.bg/skorost/2017/10/18/3061647_fotogaleriia_nai-interesnite_eksponati_na_sofiiskiia/", "text": "Софийският автосалон продължава до неделя в \"Интер експо център\". 23-ото издание на изложението събира повече от 40 премиерни за България модели, а \"Дневник\" продължава с тяхното представяне.", "date": "2017.10.18", "title": "Фотогалерия: Най-интересните експонати на софийския автосалон II"}
{"url": "http://www.dnevnik.bg/bulgaria/2017/10/18/3061920_poveche_ot_22_mln_lv_shte_poluchat_obshtinite_za/", "text": "Министерският съвет одобри допълнителни трансфери към общините на стойност над 2.2 млн. лв. за програмите \"Оптимизация на училищната мрежа\" и \"Без свободен час\", съобщиха от правителствения пресцентър. Средствата за проекти за оптимизиране на училищната мрежа са 2 074 826 лв. С тях ще се плаща за преструктуриране на училища и/или създаване на средищни училища, както и за преобразуване на професионални училища. По втората програма на общините се предоставят 205 872 лв., с които ще се плати на учителите, замествали свои отсъстващи колеги в училища или детски градини. Допълнително се предоставят 118 173 лв. и за възстановяване на транспортните разходи или на разходите за наем по месторабота на педагогическите специалисти в институциите в системата на предучилищното и училищното образование за 2017 г.", "date": "2017.10.18", "title": "Повече от 2.2 млн. лв. ще получат общините за образование"}
{"url": "http://www.dnevnik.bg/sviat/2017/10/18/3061818_danuci_migraciia_evropa_-_za_kakvo_ne_sa_suglasni/", "text": "Победата на консервативната Австрийска народна партия  на изборите в неделя  не дава отговор на въпроса каква коалиция ще управлява страната в следващите години. Причината е, че никоя от партиите не получи достатъчно значимо мнозинство, за да управлява самостоятелно. Вместо това консерваторите взеха почти една трета от вота, социалдемократите и крайнодесните - по малко над една четвърт, а още две партии преминаха бариерата от 4 процента. В резултат и трите варианта за коалиции - досега управлявалата \"голяма\" коалиция ляво - дясно или съюз на някоя от двете партии с крайнодесните - са напълно възможни. Ако резултатът се потвърди, всеки от тези съюзи би могъл да получи мнозинство от най-малко 92 депутати в 183-местния парламент. Първият опит ще зависи от лидера на АНП  Себастиан Курц , тъй като той най-вероятно ще получи мандат за съставяне на правителство. Исканията, с които лидерите на трите партии с най-голям резултат са готови да започнат преговори, не се различават коренно освен по въпросите на евроинтеграцията, но засилените антиимигрантски настроения и обещанията за \"промяна\" на десетилетния модел на австрийската политика може да направят преговорите по-трудни. \"Дневник\" обобщава на базата на материали на \"Ройтерс\" и австрийски медии основните лица в преговорите и позициите на партиите им. Австрийска народна партия   Лидерът на партията   каза след изборите, че ще преговаря с \"всички страни\", но няма да се ангажира с никакви уговорки и обещания към някоя от двете партии. Самата му кампания беше основана на идеята, че старата практика на компромиси, достигани десетилетия наред от центристки коалиции, трябва да бъде прекратена. Някои австрийски медии видяха това като намек, че Курц може да избере Партията на свободата. Същевременно Курц вече е давал сигнал, че промяна в управлението на губещите партии като социалдемократите може да промени и условията. Вече е изразявал подкрепа за министъра на отбраната Ханс-Петер Доскоцил.  Данъчни   в размер на 11.7 милиарда, допълнителни разходи от 12.7 милиарда евро. Орязване на данъка върху годишен доход до 60 000 евро. Промяна на корпоративното законодателство, за да не се налага данък на неразпределената печалба. Минимална заплата от 1500 евро. По-голяма възможност за референдуми. Месечните помощи за бежанци, в момента между 830 и 920 евро, трябва   до 540 евро месечно, и да бъдат преустановявани след пет години, ако към момента получателят е на пълен работен ден от най-малко 12 месеца. С изключение на бежанците всички останали чужденци няма да могат да получават помощи, ако не са живели в страната поне пет години. Нужно е   на Европейската комисия - по-малък брой комисари, фокус върху търговията и сигурността на външните граници и пряк избор на председателя. Социалдемократическа партия  Досегашният правителствен ръководител и бивш шеф на държавните железници Кристиан Керн беше канцлер само 18 месеца. Той обаче не можа да постигне по-висока популярност от тази на предшественика му Вернер Файман, а и преди изборите се забърка в скандал заради негативна кампания, свързвана с бивш съветник. Личните отношения на Керн и Курц не предполагат те да работят заедно. Обратно - с лидера на крайнодесните Хайнц-Кристиан Щрахе социалдемократът вече проведе някои откровени дебати, макар да изключи коалиция след вота заради острите им различия. Същевременно подобна коалиция вече е тествана наскоро на  ниво провинции , а през 1983 г. - и на федерално ниво. Ако все пак Керн подаде оставка,  , който от януари 2016 г. е министър на отбраната и спорта, е сочен за възможен наследник на председателското място. До момента, в който получи министерския пост, той беше регионален шеф на полицията в родната си провинция Бургенланд - същата, където партията му управлява на местно ниво заедно с Партията на свободата. След като неговата провинция беше сред най-силно засегнатите от мигрантската криза през 2015 г., той стана известен и с острата си линия по миграционните въпроси. Данъчни   в размер на 5.4 милиарда евро и публични разходи на стойност 4.4 милиарда. Минимална нетна заплата от 1500 евро, намаляване на данъка върху доходите за индустриални работници и въвеждане на данък наследство за случаите, когато сумата е над 1 млрд. евро, който да финансира грижата за възрастни хора. Трябва да се наемат  , а още 2500 полицаи да започнат да патрулират по улиците. Нужна е регулация на придобиванията на стратегически важните компании от фирми извън Европейския съюз. На европейско ниво партията подкрепя   на икономическия и валутен съюз и създаването на обща европейска система за даване на убежище. Партията на Щрахе иска 12 милиарда евро данъчни облекчения за \"хората, които допринасят\" за австрийската икономика и за семействата. С данъчна политика трябва да се стимулират многодетните семейства. Минималната пенсия за внасялите осигуровки 40 или повече години трябва да стане 1200 евро вместо сегашните 1000. Трябва да се въведе  , без това да е тежест на бизнеса. Някои сектори на икономиката трябва да останат затворени за граждани на държави извън ЕС. Чужденци не трябва да получават социални помощи, ако не са внасяли пари в системата поне пет години. Трябва   от други страни. Необходимо е още да се въведат по-сериозни присъди за сексуални престъпления. Бившите джихадисти трябва да бъдат лишавани от австрийско гражданство. Европейската конвенция за правата на човека да се преразгледа и да може да се смени с \"Австрийска конвенция за правата на човека\". Нужни са и референдуми за блокиране на законодателство по швейцарски модел и връщане на правомощия от Европейската комисия към страните членки. Президентът Президентът Александер ван дер Белен има правомощието да назначава и разпуска правителства. Той спечели президентските избори миналата година в ожесточена надпревара с кандидата на Партията на свободата Норберт Хофер. Държавният глава се отметна от някогашната си закана да не позволява на Щрахе да бъде канцлер и сега единственото му изискване е правителството да е \"проевропейско\".", "date": "2017.10.18", "title": "Данъци, миграция, Европа - за какво не са съгласни австрийските партии"}
{"url": "http://www.dnevnik.bg/sport/2017/10/18/3061911_donald_trump_razkritikuva_nfl_sled_sreshtata_mejdu/", "text": "Президентът на САЩ Доналд Тръмп отправи нова порция към ръководството на Националната футболна лига (НФЛ). Той е недоволен, че лигата и собствениците на отборите не принуждават играчите да спрат своите протести. От началото на сезона това се превърна в масова практика, а в края на септември всички тимове изразиха несъгласието си с расовото неравенство и се обявиха против полицейската агресия. Това доведе до безпрецедентен конфликт с американския президент Доналд Тръмп. Той първо призова за уволнение на всички играчи, които го правят, а това  смекчи тона и поиска спиране на протестите . \"НФЛ реши, че няма да кара играчите да стоят прави по време на изпълнението на нашия национален химн. Това е абсолютно неуважение към тази велика страна\", написа Тръмп в Туитър. Коментарът му идва след като във вторник лигата обяви, че не е поставяла подобно условие пред състезателите. В Ню Йорк се проведе среща между представители на Асоциацията на  играчите , собственици на отбори и ръководството на НФЛ. \"Собствениците и играчите имаха продуктивна среща, фокусирана върху това как можем да работим заедно, за да насърчаваме положителните социални промени и да се справим с неравенството в нашите общности\", заявиха в съвместно изявление НФЛ и играчите. \"Всеки, който е част от общността на НФЛ има огромно уважение към нашата страна, нашето знаме, нашия химн и нашата армия. Позовавайки се на най-добрите американски традиции ние се събираме, за да намерим обща основа и да се ангажираме с упорита работа, необходима за положителна промяна.\" Един от отсъстващите на срещата беше свободният агент  Колин Каперник . Бившият куотърбек на \"Сан Франциско 49ърс\" беше първият, който започна да протестира коленичейки. Малкълм Дженкинс, сейфти от \"Филаделфия ийгълс\", каза че Каперник е бил поканен, но не знае защо не е дошъл. Адвокатът на куотърбека Марк Джерагос публикува официално съобщение. \"Колин Капенерник не беше поканен да присъства на срещата от нито един служител на НФЛ или представител на отбор. Играчите са искали той да бъде там и са настояли да бъде поканен на следващата среща с цел постигане на траен консенсус по тези въпроси.\" Сред присъстващите беше и собственикът на \"Далас каубой\" Джери Джоунс, чието мнение се очакваше с огромен интерес. Бизнесменът първоначално подкрепи своите играчи и коленичи с тях преди двубоя с \"Аризона кардиналс\", но седмица по-късно се обяви срещу протестите. Той дори заплаши, че всеки негов играч, който продължава, няма да играе. Според една от версиите бизнесменът от Тексас е имал среща лично с Доналд Тръмп, след която промени позицията си. \"Срещата беше изцяло информативна. Аз имам собствено мнение, но исках да изслушам момчетата, които бяха тук. Ще коментирам едва когато всички срещи приключат и има някакво решение\", каза Джоунс и обясни, че ще чака среща само между собствениците на отборите от НФЛ. Пред хотел \"Конрад\" в Ню Йорк имаше и протестиращи, а мнозина от тях недоволстваха срещу Джоунс. Един от присъстващите обвини бизнесмена, че си \"пазарува роби срещу 40 млн. долара\", визирайки отношението му към играчите. Джоунс се обърна към него, гледайки го в очите, но не пожела да отговори.", "date": "2017.10.18", "title": "Доналд Тръмп разкритикува НФЛ след срещата между играчи и собственици"}
{"url": "http://www.dnevnik.bg/sviat/2017/10/18/3061942_iran_zaplashi_da_skusa_na_parcheta_iadrenoto/", "text": "Иранският върховен водач аятолах Али Хаменей заяви днес, че Техеран ще спазва ядреното споразумение със световните сили, доколкото и другите страни по сделката се придържат към нея, но ще \"я скъса на парчета\", ако САЩ се оттеглят от нея, предадоха \"Ройтерс\" и \"Асошиейтед прес\". Хаменей приветства подкрепата на европейските страни за споразумението, но каза, че те трябва да направят повече в тази насока, след като американският президент Доналд Тръмп отказа да потвърди ангажимента на САЩ към сделката. Европа трябва да се противопостави на действията на Америка, заяви той.  Хаменей посочи, че европейските правителства осъждат  изявленията на американския президент  и Техеран приветства този подход, но смята, че не е достатъчно на американския президент само да му се казва да не къса сделката, заяви иранският лидер. \"Няма да си хабя времето да отговарям на безсмислените коментари на президента грубиян\", каза аятолахът и предупреди, че ако САЩ се оттеглят от сделката, Иран \"ще я скъса на парчета\". Хаменей заяви, че Иран е решен да продължи спорната си програма за балистични ракети въпреки настояването на Европа и Америка да я прекрати. Техеран казва, че разработва ракети само за отбранителни цели. \"Те трябва да избягват да се месят в отбранителната ни програма\", заяви той. \"Те (европейците) питат защо Иран има ракети? Защо самите вие имате ракети? Защо имате ядрени оръжия? Не мислим, че е приемливо европейците да се присъединяват към Америка в упражнявания от нея тормоз\", каза Хаменей. /БТА", "date": "2017.10.18", "title": "Иран заплаши да \"скъса на парчета\" ядреното споразумение, ако САЩ се оттеглят от него"}
{"url": "http://www.dnevnik.bg/photos/2017/10/18/3061778_fotogaleriia_desetki_hiliadi_v_barselona_poiskaha/", "text": "Десетки хиляди протестираха в Барселона след задържането на каталунски активисти, ръководители на две каталунски организации, подкрепящи независимостта от Испания, съобщиха каталунските власти. Според правоохранителните органи в автономната област броят им е достигнал 200 000 души.", "date": "2017.10.18", "title": "Фотогалерия: Десетки хиляди в Барселона поискаха \"свободата на политическите затворници\""}
{"url": "http://www.dnevnik.bg/kultura/2017/10/18/3061947_istoricheskiiat_muzei_zasega_ostava_bez_nov_direktor/", "text": "Проф. Вера Бонева - единственият кандидат, останал в конкурса за директор на Националния исторически музей (НИМ), не е била одобрена да оглави институцията. Това съобщи Министерството на културата ден след като дълго отлаганото изслушване на претендентите за поста  се проведе . Бонева, професор от Университета по библиотекознание и информационни технологии (УНИБИТ), бе един от двамата кандидати заедно с досегашния директо на НИМ Божидар Димитров. В края на миналия месец обаче Димитров изненадващо  обяви , че се пенсионира считано от 1 ноември. Изслушването на концепциите на кандидатите се извършва от комисии, назначени от министъра на културата. От ведомството информират, че Бонева не е събрала необходимия брой точки от оценяващите, а именно 2/3 от 792. Конкурсът бе обявен от служебното правителство още през пролетта, но събра едва двама желаещи да ръководят един от най-престижните исторически институти в страната. Впоследствие провеждането му се забави, като една от цитираните причини бе идеята на новия министър Боил Банов събеседванията с комисиите да бъдат публикувани онлайн. Това с Бонева обаче не беше качено в  YouTube , тъй като не всички присъстващи са дали съгласието си да бъдат записани, посочиха вчера от министерството. Пред \"Дневник\" проф. Бонева каза, че няма да коментира решението и пожела успех на музейната институция. За момента директор на музея все още е Божидар Димитров. От министерството заявиха пред \"Дневник\", че с пенсионирането му от на 1 ноември ще бъде назначен и временно управляващ директор до организирането на нов конкурс.", "date": "2017.10.18", "title": "Историческият музей засега остава без нов директор (допълнена)"}
{"url": "http://www.dnevnik.bg/bulgaria/2017/10/18/3061860_deputatite_ostaviha_vechnite_dlujnici/", "text": "След извънредното заседание на парламента вчера днес депутатите довършиха мащабните промени в Гражданско-процесуалния кодекс (ГПК). Предложенията за изменения дойдоха от четири проекта - на ГЕРБ, БСП, писан от омбудсмана Мая Манолова, \"Обединени патриоти\" и \"Воля\", които впоследствие бяха обединени в един. Депутатите обаче се отказаха от една същностна промяна - въвеждането на абсолютна 10-годишна давност върху задълженията на физическите лица. Манолова, която упорито настояваше за премахването на \"вечните длъжници\", обяви, че внесените промени са били \"нещо като удар в празно пространство\", защото са се отнасяли само за изключване по давност на необезпечените дългове. Вчера Народното събрание прие съществено разширяване на основанията за касационно обжалване по граждански дела, значително намаляване на таксите в принудителното изпълнение, въвеждане на нови изисквания за призоваване, някои промени в правилата за подсъдност. За пореден път парламентът отхвърли предложения за премахване на възможността за банките да могат да искат незабавно издаване на заповед за изпълнение на база на документи или извлечение от счетоводни книги - чл. 417, т. 2 ГПК, дебатът, по който винаги събира, се изчерпва с популизъм и лобизъм вместо правни аргументи. Изненадващото бе, че Манолова, която инициира тази промяна срещу \"привилегиите на банките\", се съгласи с шефа на правната комисия Данаил Кирилов и се обяви, че не била права с това искане, защото защитата на банките е в интерес на техните клиенти, включително на кредитополучателите. Повече четете  тук . Днес бе прието още, когато съдебният изпълнител наложи обезпечение, явно несъразмерно с размера на задължението, да се счита за незаконосъобразно изпълнение. Въведено бе Целта бе да не се стига до запор на всички банкови сметки на длъжника при дълг от 100 лв. например.  С друга промяна се преустановява възможността да се продават имоти на безценица.  На длъжника в изпълнителното дело се даде ново право - да обжалва отказа на съдебния изпълнител да извърши нова оценка на движима вещ или недвижим имот, както и отказа му да спре, прекрати или приключи изпълнението. Неподлежащият на принудително изпълнение доход ще бъде обвързан с минималната работна заплата, а не както досега да е в абсолютни числа. С измененията в ГПК бяха промени и други закони и се въведе крайна санкция за частните изпълнители, които могат да бъдат завинаги лишени от правоспособност при поне три предходни наказания, едно от които е било лишаване от правоспособност.", "date": "2017.10.18", "title": "Депутатите оставиха \"вечните длъжници\""}
{"url": "http://www.dnevnik.bg/biznes/2017/10/18/3061960_rabotodatelite_nastoiavat_ministurut_na_truda_da/", "text": "Национално представителните работодателски организации настояват министърът на труда и социалната политика Бисер Петков да подаде оставка. Причината е, че той е внесъл предложение за административно увеличение на осигурителните прагове с 3.9% и минимална заплата от 510 лв. през 2018 г. без да се консултира с тях. Предложенията са записани в проекта на закон за бюджета на държавното обществено осигуряване. Според четирите организации предложенията са в драстично противоречие с обективните икономически реалности и препоръките на Европейската комисия. Министърът опроверга обвиненията. В изявление до медиите той подчерта, че преговорите не са се състояли, защото работодателите са отказали да участват в тях (бел ред.  ). Работодателските съюзи за пореден път повтарят аргументите си, че минималните осигурителни доходи, въведени преди 15 г., вече не помагат за изсветляването на доходите, каквато беше идеята при въвеждането им и са тежест за конкурентността на икономиката и заетостта. Според тях обратното - този подход увеличава сивия сектор и ограничава заетостта в отделни региони, сектори, предприятия и на уязвими социални групи с ниска квалификация. Тези аргументи са представяни многократно и в препоръки на Европейската комисия, Световната банка и Международния валутен фонд, се казва в писмото до Петков. Те напомнят, че Европейската комисия също не подкрепя определянето на минимални осигурителни доходи по длъжности и икономически дейности, поради липсата на \"прозрачен механизъм за определяне на минимална заплата и правила за административните увеличения на праговете, нарастването на данъчно-осигурителната тежест върху неквалифицирания и ниско платен труд, и липсата на обвръзка с ръста на производителността на труда. Все още не е закрита и процедурата срещу Република България по т. нар. прекомерни макроикономически дисбаланси на ЕК (execive macroecomic imballances), конкретно относно прекомерния ръст на показателя за т. нар. единични разходи на труд (Unit labor cost), се казва в писмото. Работодателите негодуват и срещу това, че двете решения се налагат административно без консултации с тях. Искането за незабавна оставка на Петков е подписано от Асоциацията на индустриалния капитал, Българската стопанска камара, търговско промишлената палата и Конфедерацията на работодателите и индустриалците. В опровержение до медиите министърът подчерта, че ведомството е спазило процедурата по договаряне като чрез насоките по договаряне социалните партньори са били информирани за основните параметри за бюджетната прогноза за 2018 г., където е включен прогнозният размер на минималната работна заплата /МРЗ/. \"Преговорите не се състояха поради отказа на работодателите да участват в тях. За да насърча социалния диалог, извън утвърдената процедура, лично в качеството ми на министър организирах три срещи на браншови организации на работодателите и на синдикатите, на които представители на работодателите отказаха да участват, с изключение на Българска браншова камара - Машиностроене\", отбелязва още министърът. Той припомня, че на заседанието на Националния съвет за тристранно сътрудничество (НСТС) на 28 септември тази година е информирал членовете за намерението да определя административно нарастване на МОД с 3.9 на сто (процентът е определен в съответствие с прогнозата за нарастване на БВП за 2018 г.). \"Съгласно Кодекса за социално осигуряване в качеството ми на министър на труда и социалната политика съм длъжен да определя МОД, които са част от Закона за бюджета на държавното обществено осигуряване (ДОО)\", допълва още Бисер Петков. Той отбелязва, че в изпълнение на това задължение е внесъл предложение, което да се обсъди на заседание на Надзорния съвет на НОИ. Бюджетът на ДОО, който е част от държавния бюджет, тепърва ще се обсъжда със социалните партньори в НСТС, след което ще бъде внесен в Министерския съвет, посочва още министърът на труда и социалната политика. Петков уточнява, че Министерството на труда и социалната политика все още не е започнало съгласувателна процедура по подготовка на нормативен акт на Министерския съвет за определяне на размера на минималната заплата за 2018 г.", "date": "2017.10.18", "title": "Работодателите настояват министърът на труда да подаде оставка (допълнена)"}
{"url": "http://www.dnevnik.bg/bulgaria/2017/10/18/3061955_cacarov_shte_proveri_zam-ministur_na_transporta_sled/", "text": "Главният прокурор Сотир Цацаров се е самосезирал и е разпоредил проверка във връзка с твърденията на БСП, че заместник-министърът Ангел Попов е събирал пари за уреждане на разрешителни за превоз на товари в периода 2012 - 2014 г. \"В хода на проверката Софийската градска прокуратура ще снеме обяснения от народния представител Георги Свиленски и Ангел Попов. Ще бъде изискана информация от кабинета на премиера дали е постъпвал сигнал от Националното сдружение на българските превозвачи с оплаквания срещу действия на Попов и дали са изпращали сигнал с описаните в публикацията твърдения за действия на Ангел Попов\", съобщават от държавното обвинение и уточняват, че ще проверят в максимално кратки срокове. Обвиненията срещу Попов бяха  отправени  днес от левицата в парламента, след като обявиха, че ще върнат дарение от 400 лева, което братът на депутата от Русе Георги Стоилов - Илия Стоилов, е направил за последната предизборна кампания на партията. Преди няколко дни Илия Стоилов бе задържан след акция на ГДБОП, а от прокуратурата съобщиха, че  той е ръководил организирана престъпна група, която се е занимавала с рекет от 2015 г.", "date": "2017.10.18", "title": "Цацаров ще провери зам.-министър на транспорта след обвинения от БСП"}
{"url": "http://www.dnevnik.bg/sport/2017/10/18/3061950_grigor_dimitrov_zapochva_turnira_v_stokholm_sreshtu/", "text": "Григор Димитров ще се изправи срещу Йежи Янович в първия си мач в тенис турнира от категория \"АТП 250\" в Стокхолм. Българинът и полякът ще се срещнат в двубой от втория кръг, който ще се изиграе в четвъртък. Победителят ще се класира за четвъртфиналите. Димитров почиваше на старта като поставен под №1 в турнира. Янович, който започна участието си от квалификациите, преодоля първия кръг след победа с 6:2, 3:6, 6:3 срещу французина Пиер-Юг Ербер. 26-годишният поляк записа трети пореден успех на шведска земя, като всеки един от двубоите му премина през три сета. Това ще е третият двубой между Димитров и Янович през 2017 г. и общо пети в историята на съперничеството им. 204-сантиметровият поляк спечели последната им среща - 7:6 (4), 6:3 във втория кръг на турнира на трева в Щутгарт. През февруари българският тенисист записа драматична победа с 4:6, 6:3, 7:5 в първия си мач от турнира в София. Това се оказа и най-трудният двубой за него по пътя към титлата. Другите им две срещи са в турнири от сериите \"Мастърс\". Димитров спечели с 6:4, 7:6 (4) в първия кръг в Рим през 2015 г., а Янович се наложи с 6:4, 3:6, 6:3 във втория кръг в Синсинати през 2014 г. Двамата се познават отлично още от юношеските си години и по традиция мачовете им са много оспорвани. Победителят от петата им среща ще играе в четвъртфиналите с някого измежду Миша Зверев, Микаел Имер, Виктор Троицки и Симоне Болели. Димитров участва за седми път в турнира в Стокхолм. През 2013 г. в шведската столица той спечели първата си титла при мъжете. Миналата година българинът стигна до полуфиналите, където отстъпи срещу Хуан Мартин дел Потро. Янович, който имаше постоянни проблеми с контузии в последните сезони, заема 141-ото място в ранглистата. За поляка, който игра полуфинал на \"Ролан Гарос\" през 2014 г., днешният мач с Ербер беше първи на ниво \"АТП\" от \"Уимбълдън\". След загубата си срещу Беноа Пер в третия кръг на тревните кортове в Лондон той беше участвал само в турнири от сериите \"Чаланджър\".", "date": "2017.10.18", "title": "Григор Димитров започва турнира в Стокхолм срещу Янович"}
{"url": "http://www.dnevnik.bg/sport/2017/10/18/3061964_vereia_se_oplaka_na_borislav_mihailov_zaradi_nakazanie/", "text": "Ръководството на  \"Верея\"  се оплака на президента на Българския футболен съюз  Борислав Михайлов  след заседанието на Дисциплинарната комисия. Тя санкционира защитника на тима Здравко Илиев за три срещи заради \"плюване на длъжностно лице\". \"Уважаеми г-н президент, моля да бъде обърнато сериозно внимание на Съдийската и Дисциплинарната комисия към Българския футболен съюз. ФК \"Верея\" е перманентно ощетяван от тези комисии. Прецедент ли е Дисциплинарната комисия да се самосезира след репортаж от предаване в българския телевизионен ефир? Без доклад на главния съдия, съдийския наблюдател и делегата на срещата от 10-ия кръг на Първа професионална лига \"Пирин\" – \"Верея\", пишат от клуба. От \"Верея\" се мотивират, че Илиев не е плюл по съдията Волен Чинков, а \"в израз на яд плюва върху терена\". Тимът от Стара Загора пита още защо капитанът на \"Черно море\", който замахна срещу съдията на двубоя със \"Септември\" Валентин Железов, не е наказан. \"Г-н Михайлов, ФК \"Верея\" моли за Вашата адекватна намеса, с която да бъде отменено наказанието на Здравко Илиев. Според нас то е неправомерно и ограничава правото на труд на нашия футболист. ФК \"Верея\" е млад отбор, който се опитва да развива играта футбол. Такива са целите и на ръководения от Вас Български футболен съюз. Подобни тенденциозни решения от страна на ръководените от Вас комисии със сигурност не са в тази насока\", завършват от клуба.", "date": "2017.10.18", "title": "\"Верея\" се оплака на Борислав Михайлов заради наказание на футболист"}
{"url": "http://www.dnevnik.bg/zelen/2017/10/18/3061963_prirodozashtitnici_obviniavat_ekoministerstvoto_che/", "text": "Коалицията \"За да остане природа в България\" обвини Министерството на околната среда и горите (МОСВ), че с политиката си прикрива нарушения в ски зона Банско в Национален парк \"Пирин\". Еколозите настояват за ново официално измерване на ски зоната и ще сезират прокуратурата за строителните работи в Пирин. Природозащитниците се позовават на писмо от 9 октомври 2017 г. на заместник-министъра на околната среда и водите Красимир Живков до ръководствата на концесионера на ски зона Банско \"Юлен\" и на дирекцията на Национален парк \"Пирин\", с което се утвърждава санирането на част от ски пътя от Бъндеришка поляна до Банско - откос А1. Според природозащитниците това позволява да се изсече гора върху 528 кв.м. Ски пътят от Бъндеришка поляна до Банско не е записан в концесионния договор за ски зона Банско в Национален парк \"Пирин\". Липсва и в действащия план за управление на Национален парк \"Пирин\", уточняват еколозите. Той е разположен върху туристическата пътека от Банско за хижа \"Бъндерица\", но е разширен с булдозери, на места до 30 метра. Това е налагало да се просекат склонове на поне три места. \"Тези склонове са стръмни и ерозират лесно. За да се укрепят, се премахва гора и се стабилизират с метални скари и по други способи\", обясняват от коалицията. Последното укрепване според документацията от екоминистерството ще доведе до премахването на половин декар гора в Национален парк \"Пирин\". Самите просечени склонове са действително опасни за туристите и скиорите, обясняват еколозите. Тяхна проверка показва, че укрепване на един от склоновете вече е извършено през 2016 г., а на друг – през лятото на 2017 г. Съответно гора на тези две места липсва на площ от близо 2 декара. Всички тези укрепвания нямаше да се налагат, ако не е бил изграден ски пътят от Бъндеришка поляна за Банско. \"Те са поредното доказателство, че в Пирин през годините държавата е позволявала да се случват неща, които не са разрешени официално, а след това управляващите са ги замазвали по различни начини\", коментират от \"За да остане природа в България\". След геодезични изследвания през 2010 г. екоминистерството заяви, че ски зона Банско заема с 650 декара повече от разрешеното по концесия. Концесията за ски зона Банско е за сечи и изграждане на писти и съоръжения върху площ от около 1000 декара. Съответно през 2010 г. ски зоната заема две трети повече площ заради по-широки от разрешеното просеки за писти и лифтове. \"Дневник\" помоли за коментар по темата МОСВ.", "date": "2017.10.18", "title": "Природозащитници обвиняват екоминистерството, че прикрива нарушения в ски зона Банско"}
{"url": "http://www.dnevnik.bg/politika/2017/10/18/3061972_bsp_prati_v_konstitucionniia_sud_othvurlenata_ostavka/", "text": "Депутатите от БСП внесоха в Конституционния съд казуса с отхвърлената оставка на депутата от ГЕРБ Делян Добрев. Днес съдът образува конституционно дело номер 8 по искане от 62-ма народни представители, съобщи пресцентърът на институцията. Докладчик по делото е съдия Константин Пенчев. Добрев е избран от 29-и Хасковски избирателен район. Скандалът около него се разрази след изнесена информация от народния представител от БСП Елена Йончева, че негови роднини са назначени на позиции в хасковската община. След това той подаде оставка, но  тя бе отхвърлена от мнозинството депутати. Жалбата на БСП дойде след консултация с редица конституционалисти, които твърдят, че оставка не се гласува, а само се констатира дали е дадена доброволно. Според лидера на левицата Корнелия Нинова конституцията е погазена, а целта била Добрев да остане в парламента.  ", "date": "2017.10.18", "title": "БСП прати в Конституционния съд отхвърлената оставка на Делян Добрев"}
{"url": "http://www.dnevnik.bg/bulgaria/2017/10/18/3061982_policiiata_zadurja_muj_strelial_bezrazborno_v_centura/", "text": "Полицията задържа мъж, стрелял безразборно в столичния кв. \"Лозенец\". Инцидентът е станал малко след 13.30 ч., съобщи МВР. По информация на Би Ти Ви до стрелбата се стигнало, след като компания от петима мъже седнала да пие в заведение. Един от тях извадил пистолет и започнал да стреля безразборно. Пет куршума се забили в стената на близък жилищен блок, а един счупил стъкло на апартамент. При инцидента няма пострадали хора. БНР съобщи, че по първоначална информация мъжът е стрелял със законно притежаван пистолет.", "date": "2017.10.18", "title": "Полицията задържа мъж, стрелял безразборно в центъра на София"}
{"url": "http://www.dnevnik.bg/bulgaria/2017/10/18/3061984_regionalnoto_ministerstvo_zadviji_proekta_za/", "text": "Министърът на регионалното развитие и благоустройството Николай Нанков възложи на Агенция \"Пътна инфраструктура\" да изготви парцеларен план за строителството на автомагистрала между Русе и Велико Търново в отсечката от Русе до Бяла. В проекта ще бъде включено и изграждането на околовръстен път на Бяла, съобщиха от министерството. Изработването на парцеларен план се налага при проектиране на обекти като автомагистрали. Чрез него се урежда въпросът за правото на преминаване през чужд поземлен имот. С парцеларния план се показват тежестите, които се налагат върху въпросните имоти и частта от имота, върху която се налага ограничението. Строежът на 76-километровата отсечка ще засегне землищата на градовете Русе, Мартен, Бяла и Две могили, както и на селата Николово, Басарбово, Красен, Божичен, Иваново, Тръстеник, Екзарх Йосиф, Обретеник, Ценово, Белцов, Пиперково, Долна Студена, Стърмен, Полско Косово и Пейчиново. От министерството подчертават, че магистралата между Русе и Велико Търново е сред приоритетните обекти за осигуряване на транзитния трафик по Трансевропейския транспортен коридор № 9 и международен път Е-85. Николай Нанков е разпоредил още да се изготви проект за изграждане на кръгово кръстовище на главния път Пловдив - Асеновград, което да улесни влизащите и излизащите от кв. \"Долни Воден\" в Асеновград.", "date": "2017.10.18", "title": "Регионалното министерство задвижи проекта за магистрала между Русе и Велико Търново"}
{"url": "http://www.dnevnik.bg/bulgaria/2017/10/18/3061980_vutreshniiat_ministur_poiska_mvr_da_se_izchisti_ot/", "text": "\"За мен е много важно като ново ръководство да се изчистим от всички гнили ябълки в МВР\", заяви вътрешният министър Валентин Радев във връзка със задържаните преди дни  двама столични полицаи от звеното срещу дрогата  и обвинени за разпространение на наркотици и получаване на подкупи. Коментарът му бе пред журналисти след изслушване в парламентарната комисия по вътрешна сигурност и обществен ред. Той допълни, че се надява и други служители от сектор \"Сигурност\", нарушили закона, да бъдат залавяни. По думите на Радев два са инструментите за справяне с корупцията във ведомството - Инспекторатът на МВР и отделът \"Вътрешна сигурност\", както и повишаването на заплащането, което според министъра към момента е постигнато. Радев коментира и предстоящия в неделя пореден протест на полицаите. В отговор на въпрос дали ще се срещне със синдикатите той заяви, че не е негова работа да ходи на протести. И отново призова протестиращите да поставят проблемите си в Съвета за социално партньорство към министерството и поиска аргументи за исканията им. Иначе в комисията Радев бе питан от депутатите за мерките, които правителството днес прие за борба на тероризма и радикализма. Той поясни, че в България радикализъм не се наблюдава освен в Пазарджик и в други две населени места. ", "date": "2017.10.18", "title": "Вътрешният министър поиска МВР да се изчисти от \"всички гнили ябълки\""}
{"url": "http://www.dnevnik.bg/kultura/2017/10/18/3061918_kristo_poluchi_pocheten_doktorat_v_italiia/", "text": "Американският артист от български произход Кристо стана доктор хонорис кауза на университета в Торино, Италия, предаде агенция ANSA. Художникът, който миналата година осъществи инсталацията си \"Плаващите кейове\" на бреговете на езерото Изео в страната, обяви, че в момента е насочил цялата си енергия към изграждането на \"Мастаба\" - мащабна структура в пустинята на Абу Даби, която ще е и единствената перманентна ленд арт творба под негово и на съпругата му име. Пирамида от 410 хиляди хоризонтално разположени разноцветни барела, \"Мастаба\" трябва да се превърне в най-голямата скулптура в света. Проектът е замислен още през 1977 г. от артиста и вече покойната Жан-Клод, но както повечето му произведения търпеливо чака реда си няколко десетилетия. \"Необходими са много ресурси и сложна инженерна работа върху площ от 16 квадратни километра\", обясни Кристо пред официалните гости в Торино. Той добави, че заветът на Жан-Клод, починала през 2009 г., бил да продължава да работи. Пред италианския \"Ла Стампа\" артистът добавя, че има много почетни титли, но тази е първата му от Италия, страна, в която с Жан-Клод са осъществили голям брой проекти. През 1999 г. артистите \"опаковаха\" вътрешността на двореца \"Брикеразио\" в града. \"Плаващите кейове\" - първият голям проект на артистичната двойка от десетилетие, бе едно от художествените събития на 2016 г. и привлече над 1,5 млн. посетители на езерото Изео в рамките на 3 седмици. Пред \"Ла Стампа\" Кристо казва, че не би определил това с думата \"успех\", а като \"чиста радост\". \"Колкото по-дълго време се е раждал един проект, толкова по-голяма е радостта да го видиш реализиран\", коментира художникът. И допълни, че дългият процес по осъществяване на творбите не го изнервя. \"С ленд арта е така. Трябва да си взаимодействащ с конкретното място, с хората, които живеят там, и законите, да прекараш безкрайни часове в обсъждане на нещо, което не съществува и никога не е било правено преди. Проектите съществуват единствено в главите на тези, които искат да ги направят, и хората, които искат да ги спрат. От тази динамика се ражда нова енергия\", казва Кристо. Неотдавна художникът  се отказа  от друг общ план с Жан-Клод - опаковането на 68-километрова отсечка от река Арканзас в Колорадо с бял балдахин. \"Над реката\" бе в подготовка повече от 20 години и бе обект на правни спорове между художника и природозащитници, но Кристо обяви, че я изоставя в знак на протест срещу новия американски президент Доналд Тръмп, с когото би трябвало да си сътрудничи за осъществяването й. По сметките му, цитирани в \"Ла Стампа\", отказът му струва 40 млн. долара. Но \"това е привилегията да работиш само за себе си и да се самофинансираш.\" Според Кристо Жан-Клод не би имала против. \"Тя беше по-радикална от мен, щеше да направи същото\", казва той.", "date": "2017.10.18", "title": "Кристо получи почетен докторат в Италия"}
{"url": "http://www.dnevnik.bg/bulgaria/2017/10/18/3061985_lozan_panov_shte_predloji_nov_zamestnik_i_rukovoditel/", "text": "Председателят на Върховния касационен съд (ВКС) Лозан Панов ще предложи нов свой заместник, който да е и ръководител на гражданската колегия в съда, съобщиха от ВКС. Това е станало известно на общо събрание на колегията, на което Панов е съобщил, че ще направи ново предложение. То ще трябва да бъде гласувано от пленума на ВКС, който вероятно ще бъде насрочен следващата седмица. По информация на \"Дневник\" предложението на Панов ще бъде за съдия Светла Димитрова. На общото събрание Влахов е получил висока оценка от своите колеги и от Панов. \"Съдиите изразиха своята благодарност към него (Влахов - бел. ред.) и очакването си добрата работа и екипността да продължат да бъдат характерни за гражданската колегия и при следващия й ръководител\", става известно още от съобщението. Това е първа рокада в ръководството на ВКС, след като Панов го оглави в началото на 2015 година. Влахов е заместник-председател на съда от 2012 година, когато предишният ръководител Лазар Груев го предложи за свой заместник, а Висшият съдебен съвет го гласува. Допреди това Влахов беше председател на Софийския районен съд. Ако бъде избран нов заместник на Панов, Влахов ще остане редови върховен съдия.", "date": "2017.10.18", "title": "Лозан Панов ще предложи нов заместник и ръководител на гражданската колегия"}
{"url": "http://www.dnevnik.bg/sport/2017/10/18/3061988_shveicarskoto_pravitelstvo_shte_podkrepi_sion_za/", "text": "Правителството на Швейцария застана зад кандидатурата на Сион за домакин на  зимните олимпийски игри  през 2026 г. В сряда кабинетът обеща да осигури 1 млрд. швейцарски франка за провеждането на форума. Сион е считан за фаворит да вземе игрите, след като Инсбрук се отказа. Австрийският град проведе референдум сред жителите си на 15 октомври, които гласуваха против провеждането на олимпийски игри в Австрия. Това е пореден случай, в който град се отказва, след като първоначално е заявил интерес. В последните години  Международният олимпийски комитет  (МОК) среща големи трудности в привличането на заинтересовани градове домакини. \"Правителството вижда зимните олимпийски игри като чудесна възможност за развитие на спорта, икономиката и обществото в Швейцария\", се казва в официално съобщение на кабинета след одобрението за обществена подкрепа за кандидатурата на Сион 2026. Едно от основните условия, поставени от правителството, е да се използва главно съществуващата инфраструктура. Досега Швейцария е посрещала зимни олимпийски игри два пъти – през 1928 и 1948 г. И в двата случа домакин е Сен Мориц. През февруари гласоподавателите в този кантон отхвърлиха възможността за трето провеждане. Сион веднъж е бил кандидат за зимна олимпиада - тази през 2006 г. Тогава швейцарският град губи битката с Торино с 36:55 гласа. Домакинът на игрите през 2026 г. ще бъде определен по време на 134-ата сесия на МОК в Милано през юли 2019 г. Следващите игри са догодина в  Пьончан , Южна Корея, а през 2022 г. в Пекин. Останалите градове, които все още са в надпреварата за 2026 г., са Сапоро (Япония), Алмати (Казахстан), Солт лейк сити (САЩ) и Калгари (Канада).", "date": "2017.10.18", "title": "Швейцарското правителство ще подкрепи Сион за зимните игри през 2026 г. с 1 млрд. франка"}
{"url": "http://www.dnevnik.bg/biznes/2017/10/18/3061989_bogatstvoto_na_bulgarite_narastva_vse_poveche_sochi/", "text": "Финансовото богатство на българските домакинства се увеличава с 5.9 млрд. лева през последните 12 месеца, достигайки 73 млрд. лева към юни 2017 г. Богатството през последните три години нараства най-съществено от десетилетие насам, но още изостава от темповете на растеж през върховата 2007 г. Това показва редовният доклад по темата на анализаторите от \"Индъстри уоч\". Депозитите остават популярни Банковите депозити са най-предпочитаната форма на спестяване, макар че лихвите се понижават. Домакинствата са получили лихвен доход от 251 млн. лева за последните 12 месеца. Ефективната лихва пада до 0.5% годишно, но това не обезкуражава спестяващите българи, които са внесли нови 2.2 млрд. лева по свои банкови сметки през последния 12-месечен период. Жилищата поскъпват и ще продължат Стойността на жилищните имоти, които българите притежават, се покачва. Търсенето на жилища остава високо, стимулирано от ръста на доходите и заетостта, ниските лихви по жилищните заеми (3.9% през август) и ускоряващата се кредитна експанзия. Дори цената на ипотечното финансиране да се повиши през 2018 г., тя остава изключително ниска в исторически план, напомнят анализаторите. Нещо повече, заради ниските лихви обслужването на дълговете в момента е най-лесно от 2009 г. насам. Пазарните цени на жилищата нарастват с 8.6% годишно през второто тримесечие на 2017 г., а от дъното на пазара през 2013 г. досега апартаментите са поскъпнали с 21% по данни на НСИ. По този начин средната цена на кв.м жилищна площ в страната (без новото строителство) достига 533 евро в средата на 2017 г. Имайки предвид благоприятните икономически тенденции, жилищните цени ще се покачват и през следващите месеци. Столицата София концентрира 36% от стойността на градските жилища през второто тримесечие на 2017 г. 11% от жилищното богатство е в област Варна, а Пловдив и Бургас добавят около 9% от пазарната стойност на апартаментите в страната. Сред десетте области с най-голямо жилищно богатство попадат и Стара Загора, Благоевград, Русе, Велико Търново, Хасково и Плевен. Под 1/5 от общата стойност на жилищата е в останалите, по-малки области на страната.", "date": "2017.10.18", "title": "Богатството на българите нараства все повече, сочи анализ"}
{"url": "http://www.dnevnik.bg/zdrave/2017/10/18/3062019_bolnichni_razgovornici_shte_pomagat_na_bulgari_po/", "text": "Доброволческата организация  \"Лечение без граници\"  създаде и започна да разпространява болнични разговорници, които да помагат на български пациенти по време на лечението им в чужбина. Целта им е чрез разговорника да помагат на болните в моментите, в които до тях няма преводач, съобщиха от организацията. Вече са направени българско-немски, българско-френски и българско-италиански разговорници. Те са достъпни на сайта на организацията и могат да бъдат свалени оттам. В момента се разработват и разговорници на английски, руски и испански език. В разговорниците освен описание на органите на тялото на съответния език има още и важни термини при преглед от лекар. Чрез тях пациентът ще може да обясни и какви алергии има. С помощта на материалите болните по-лесно ще обясняват на медицинския персонал как се чувстват в момента и да отговорят на прости въпроси. Разговорниците нямат за цел да заместят работата на професионалните преводачи, а по-скоро да я допълнят и улеснят, уточняват от \"Лечение без граници\". Организацията уточни, че продължава да набира нови доброволци, които да помагат на българи, лекуващи се в чужбина. Над 220 души в 17 страни вече са се включили, като  само за година са се увеличили почти двойно.  Крайният срок за кандидатстване е до 31 октомври. Доброволците трябва да изпратят кратко мотивационно писмо на  treatmentwithoutborders@gmail.com .", "date": "2017.10.18", "title": "Болнични разговорници ще помагат на българи по време на лечението им в чужбина"}
{"url": "http://www.dnevnik.bg/evropa/zemedelie/2017/10/18/3062025_pchelarite_poluchiha_325_mln_lv_subsidii/", "text": "Фонд \"Земеделие\" е изплатил 3.25 млн. лв. по националната програма за пчеларство през тази година, като средствата са получени от 1628 кандидати, съобщиха в сряда от институцията. Най-голямата част от финансирането е отишло за покупка на кошери - 2.15 млн. лв., а останалите са разпределени между другите четири мерки от програмата - покупка на оборудване за добив на мед, борба с вароатозата, анализ на меда и рационализиране на подвижното пчеларство. Данните на фонда показват, че през тази година са усвоени 70% от отпусканите средства по пчеларската програма. Сумата за 2017 г. е 4.75 млн. лв., като с нея можеха да бъдат подкрепени инвестиции, извършени в периода между юли 2016 и юли 2017 г. Националната тригодишна програма по пчеларство, която ще се изпълнява до 2019 г., е с общ бюджет от 14.2 млн. лв. Половината от него е осигурена по линия на ЕС, а останалата част от националния бюджет. Програмата по пчеларство е част от селскостопанските пазарни механизми на Общата селскостопанска политика на ЕС. Другата такава специализирана програма, която действа в България, е за сектор лозарство и винопроизводство. Това е четвъртата тригодишна програма за пчеларския сектор, която България изпълнява след приемането си в ЕС.", "date": "2017.10.18", "title": "Пчеларите получиха 3.25 млн. лв. субсидии"}
{"url": "http://www.dnevnik.bg/biznes/2017/10/18/3062035_fidji_shte_pusne_zeleni_obligacii_za_50_mln_dolara/", "text": "Островната държава Фиджи ще издаде емисия \"зелени\" облигации на стойност 50 млн. долара през идните седмици в опит да допринесе за борбата с климатичните промени. Това е първата развиваща се страна, която предприема подобна мярка, заяви днес премиерът Франк Баинимарама, цитиран от Ройтерс. Фиджи е особено уязвима към климатичните промени, тъй като включва над 300 острова с ниско надморско равнище, които са застрашени от покачването на нивото на световния океан. Емисията е първата, при която събраните приходи ще бъдат насочени към борба с проблема, според Световната банка. Страната също така ще използва част от печалбите, за да намали емисиите си на въглероден диоксид, допълни Баинимарама. Подобни облигации и преди са използвани за събиране на пари за екологични проекти въпреки критиките, че понятието за \"зелени\" инвестиции е твърде неясно дефинирано. Новите облигации, с падеж 5 и 13 години, ще бъдат емитирани на 1 ноември с лихва съответно 4 и 6.3 процента. Фиджи ще председателства конференция на ООН за борба с климатичните промени, която ще се проведе в германския град Бон между 6 и 17 ноември. Световната банка очаква глобалният пазар на \"зелени\" облигации да достигне 134.9 млрд. долара за 2017 година.", "date": "2017.10.18", "title": "Фиджи ще пусне \"зелени\" облигации за 50 млн. долара"}
{"url": "http://www.dnevnik.bg/sport/2017/10/18/3062047_nikolai_mihailov_e_pred_dogovor_s_kipurskiia_apoel/", "text": "Шампионът на Кипър АПОЕЛ (Никозия) е близо до договор с вратаря  Николай Михайлов , информират издания в страната. Футболистът, който е свободент агент от лятото е гласен за заместник на контузилия се Бой Ватерман. Михайлов, който е на 29 години ще бъде тази вечер в Кипър, твърди 24sports.com.cy. \"Да, има голяма вероятност трансферът да се случи, но все още няма нищо официално\", коментира за \"Дневник\" кипърският мениджър Елиас Елиа. Титулярният вратар на АПОЕЛ Ватерман получи контузия в двубоя с \"Борусия\" (Дортмунд) от Шампионската лига и затова от клуба бързо търсят опитен футболист, който да го замести. Двубоят в Никозия завърши 1:1, което беше първа точка за АПОЕЛ в турнира през този сезон. Кипърският първенец заема четвърто място в местното първенство с 10 точки, на пет зад лидера \"Анортозис\", но има и два мача по-малко. \"От АПОЕЛ не коментират официално, но работят активно да доведат вратаря. Знае се, че търсят опитен играч, който най-вероятно да подпише до края на сезона. Той е добре познат в Кипър, защото \"Анортозис\" го искаше през лятото\", коментираха от Кипър за \"Дневник\". Ако подпише с АПОЕЛ Михайлов ще се събере с Живко Миланов, който играе за тима. Защитникът е женен за сестрата на вратаря Бисера. През миналата седмица вратарят се прибра от Англия, където  тренираше с елитния \"Кристъл палас\" . \"Прекарах триседмичен лагер с тима, благодаря на моя мениджър, който ми уреди тази възможност. Сега ще се опитам да поддържам формата, която постигнах, надявайки се, че скоро ще има новини около моето бъдеще\", каза още вратарят. Михайлов няма отбор, след като договорът му с \"Мерсин\" изтече. Тимът изпадна от Първа турска лига (втора дивизия – бел. ред.), а вратарят няма мач от 14 май, когато записа 28 минути срещу \"Бандърмаспор\". През сезона Михайлов изигра 29 срещи за първенството, в които получи 55 гола. Очаквайте подробности на  www.dnevnik.bg/", "date": "2017.10.18", "title": "Николай Михайлов е пред договор с кипърския АПОЕЛ"}
{"url": "http://www.dnevnik.bg/sviat/2017/10/18/3061952_irakskata_operaciia_v_kirkuk_razpali_stara_vrajda_v/", "text": "Двете големи кюрдски партии в Ирак влязоха в открита война след  успеха на иракските сили  срещу бойците им в северната провинция Киркук. Функционери на партията \"Патриотичен съюз на Кюрдистан\" (ПСК) обвиниха президента на иракския автономен район в \"кражба\". Демократичната партия на Кюрдистан (ДПК) начело с  Масуд Барзани  - президента на Иракски Кюрдистан, и ПСК, създаден от починалия неотдавна Джалал Талабани, са в отколешна вражда. През 90-те дори са воювали помежду си. Референдумът за независимост на Иракски Кюрдистан от 25 септември отново разпали бойния им дух. Допитването бе \"наложено със сила\", твърди Ала Талабани, депутатка от ПСК в багдадския парламент. Президентът Барзани отказа да се вслуша в мнението на част от кюрдите, предложили отлагане на референдума и преговори под егидата на ООН, както и в предложенията за посредничество от страна на иракския държавен глава, кюрда Фуад Масум. \"Докато ние бранехме кюрдския народ, Масуд Барзани крадеше петрол и се мъчеше да спечели повече влияние\", обвинява го Лахур Шейх Зенги, координиращ антитерористичните усилия на кюрдите в провинция Сулеймания, крепост на ПСК. \"Занапред няма вече да жертваме синовете си заради трона на Масуд Барзани\", добавя той в комюнике. Поел ръководството на ДПК, основана от баща му, Масуд Барзани бе избран през 2009 г. за президент на автономния район. Четиригодишният му мандат бе удължен през 2013 г. с две години от парламента. Той остана на този пост, след като дейността на народното събрание бе замразена заради политически разногласия. Срещнал решителна съпротива от опонентите си, той заяви, че не желае да се кандидатира за президент, но след референдума създаде Висш политически съвет на Кюрдистан и го оглави. Чрез този орган, предназначен \"да урежда последиците от вота и отношенията с Багдад и съседните страни\", Барзани се стреми да задържи властта си над автономния район, твърдят критиците му.  \"Предателство\" Лидерите на ПСК имат усещането, че поради заболяването на своя противник Джалал Талабани, прекарал инсулт през 2012 г. и починал в края на октомври, Масуд Барзани е взел всички решения самостоятелно. Тъй че след отказа му да обсъжда резултата от референдума и да върне на Багдад инфраструктурните обекти, които кюрдските бойци отнеха от армията по време на светкавичната офанзива на групировката \"Ислямска държава\" през 2014 г. - по-специално в спорния регион Киркук, контролиран на теория от Багдад - ПСК преговаря тайно с иракския премиер Хайдер Абади. \"Някои от водачите ни подпомогнаха новото разполагане на правителствени сили в Киркук\", започнало през нощта срещу понеделник, заяви например за АФП високопоставен функционер на ПСК в Киркук. \"Те улесниха влизането им, без да има сблъсъци (...) Абади бе предупредил в навечерието на референдума, че ще заповяда влизане в Киркук (...), но някои кюрдски водачи пренебрегнаха тези призиви\", добави той. \"При това ДПК и командването на пешмергите (кюрдски бойци - бел. АФП) не обърнаха внимание на бойците (от ПСК), разположени в Южен Киркук, и не ги снабдиха с необходимите оръжия\", посочи същият функционер. Както например заяви един от висшите командири на кюрдите по южния фронт, кюрдски бойци са се изтеглили от някои позиции, след като \"бяха убити десетина пешмерги\". \"От няколко дни повтаряхме, че не сме достатъчно добре въоръжени, но никой не ни чу\", каза този командир. А командването на пешмергите в Ербил обвини \"някои функционери на ПСК\" в \"предателство и подпомагане на заговора\". \"Медиите на Масуд Барзани ни обвиняват, отговаря Ала Талабани, но никой не знае къде са парите от петролните кладенци, които партията на Барзани държи от юни 2014 г.\" /БТА", "date": "2017.10.18", "title": "Иракската операция в Киркук разпали стара вражда в Кюрдистан"}
{"url": "http://www.dnevnik.bg/bulgaria/2017/10/18/3062051_sudut_v_blagoevgrad_osudi_slujiteli_na_julen_za/", "text": "Заради немарливо изпълнение на служебните задължения, довело до смъртта на скиор преди три години, окръжният съд в Благоевград призна за виновни двама служители на концесионера на ски зона Банско \"Юлен\". За това съобщи пресцентърът на Апелативна прокуратура-София. Година след фаталния инцидент в Банско ,  през 2015 г. на пистата в Чепеларе има идентичен случай  – при удар в необезопасена машина за ски сняг умира млад скиор. Едва февруари 2017 г.  по случая беше внесен обвинителен акт с трима обвиняеми. Г. Попов и Л. Дурчов са осъдени за престъпление по чл. 123, ал. 1, пр. 2 от Наказателния кодекс на по една година \"лишаване от свобода\" с изпитателен тригодишен срок. Присъдата подлежи на обжалване и протест пред Софийския апелативен съд. През февруари 2014 г. двамата подсъдими са служители на \"Юлен\". Попов заемал длъжността \"Ръководител звено поддръжка и безопасност на пистите, а Дурчов - \"Отговорник ски патрул\" и са били задължени да следят за обезопасяването на ски пистите. Всяка сутрин те следвало да проверяват тяхното състояние, както и наличието на знаци и табели.  При необходимост те е трябвало да поставят допълнително обезопасителни мрежи, дюшеци, колове или знаци. На територията на ски зоната в Пирин вече е била изградена система за изкуствен сняг. В в зоната на ски писта \"Балканиада\", отляво по посоката на движение на скиорите, са били разположени четири съоръжения за изкуствен сняг.  На 02 февруари 2014 г., когато Попов и Дурчов са били на работа, въпросното оръдие за сняг не е било обезопасено в съответствие с изискванията за експлоатация и поддръжка. Въпреки това, обвиняемите не са спазили задълженията си според длъжностните характеристики и действащата нормативна уредба от 2005 г. за тази категория писти, посочва в решението си съда. Двамата не са предприели каквито и да било действия, с които да не допуснат застрашаване на здравето на служителите и скиорите. Около 10 ч. по ски пистата се е спускал А.А., който приближавайки необезопасеното оръдие за сняг, се отклонил вляво и пропаднал в изровена част от снега около него. В резултат на това скиорът си е ударил главата и гърба, вследствие на което получил черепно-мозъчна и гръдна травма. Въпреки оказаната му медицинска помощ, пострадалият е починал. Според тройна техническа експертиза, машината за изкуствен сняг се е намирала в зоната на ски пистата и в близост до метален стълб на седалковия лифт. Това е място, граничещо със самата ски писта и само по себе си е опасно за спускащите се скиори и сноубордисти. Според експертите, тази ситуация изисква задължително мястото и оръдието да бъде обезопасено с мрежи и дюшеци.  В зависимост от посоката на движение на скиорите над съответното препятствие, на достатъчно разстояние e трябвало да бъде поставена и предпазна мрежа, която допълнително да подсигури и навреме да пренасочва идващите скиори.", "date": "2017.10.18", "title": "Съдът в Благоевград осъди служители на \"Юлен\" за смъртта на скиор"}
{"url": "http://www.dnevnik.bg/sport/2017/10/18/3062016_kralev_iasno_e_kude_sa_fenovete_na_cska_no_ima/", "text": "Спортният министър Красен Кралев заяви, че най-много от всички иска казусът със стадион \"Българска армия\" и тренировъчната база \"Панчарево\" да бъде решен. По думите му е ясно \"къде са феновете на ЦСКА\", но трябва да бъдат спазени законовите процедури. \"В най-скоро време ще се обяви търг, конкурс. Както знаете,  сменихме статута  от публична държавна в частна държавна собственост. Сега вкарваме документите в Агенцията по вписванията. В момента, в който излезе, ние сме готови с тръжната документация и ще го обявим\", каза Кралев в предаването \"Лице в лице\" по Би Ти Ви. Засега желание за участие в конкурса са изявили  елитният \"ЦСКА - София\", който е ръководен от Гриша Ганчев  и в момента ползва базите, както и  състезаващият се в Трета лига \"ЦСКА 1948\" . В края на септември директорът в \"ЦСКА - София\"  Пламен Марков изрази увереност , че базите ще останат при настоящия им ползвател. Наскоро същото заяви и друг от директорите в клуба - Милко Георгиев. Това породи недоволство от страна на хората в \"ЦСКА 1948\" и подозрения, че конкурсът е предрешен. \"Пред хора в Лондон г-н Милко Георгиев е заявил, че министър Кралев се е разбрал с ръководството и \"ЦСКА -София\" взима базите. Искам да вярвам, че това е една лъжа. Надявам се, че думите на г-н Георгиев не са истина. Министърът обеща публично, че търгът ще е честен и прозрачен. Така трябва да бъде\",  каза председателят на \"ЦСКА 1948\" Добрин Гьонов.   Кралев заяви днес, че с екипа му са наясно \"кой вдига пушилката\" около казуса с базите. \"Не мога да коментирам нищо в момента, защото при всички положения ще се намери някой, който да го използва, за да твърди, че търгът е опорочен и предрешен.\" \"Ясно е, че има закон, който трябва да се спази. Ясно е къде са феновете, но има процедури, законови правила и трябва да си извървим пътя. Колкото и да ми е тежко, колкото и бързо да искам това да приключи. Всеки ден общувам с фенове в социалните мрежи. Бързат хората, притеснени са, искат този въпрос да реши. Аз го искам повече от тях\", допълни спортният министър.  Кралев се похвали, че има \"сърце и характер\" да решава такива \"тежки казуси\". \"Това е проблем, който е затлачен с години. И не е единственият. Тези имоти са прехвърлени от министерството на отбраната към министерството на спорта преди повече от десет години. И нищо не се е случило до този момент. Сега тръгваме да решаваме проблем, който както и да тръгнеш да го решаваш, все ще се намери някой да сезира прокуратура, да пуска обвинения и клевети по медиите\", заяви той. \"Тежки са казусите, но трябва да имаш сърце, за да ги решаваш. Трябва да имаш характер. Аз няма как да избягам. Ако ние не го решим този въпрос, няма кой друг. Ясно е, че не на всички ще се хареса. Не може всички да са щастливи. Ние се опитваме да сме 100% плътно до закона и да сме максимално справедливи\", завърши спортният министър.", "date": "2017.10.18", "title": "Кралев: Ясно е къде са феновете на ЦСКА, но има законови процедури"}
{"url": "http://www.dnevnik.bg/bulgaria/2017/10/18/3062067_zapadnite_balkani_sa_dulgosrochen_prioritet_ne_samo_za/", "text": "Държавите от Западните Балкани ще чуват все по-често политически послания в подкрепа на своята европейска перспектива, но България се стреми да прокара и практически мерки за хората в тези страни\". С тези думи заместник министър-председателят и министър на външните работи Екатерина Захариева очерта основния приоритет на предстоящото Българско председателство на Съвета на Европейския съюз по време на съвместно заседание на парламентарните комисии по европейски въпроси и контрол на европейските фондове и по външна политика. Едва ли някога повече се е говорило за Западните Балкани, посочи вицепремиерът Захариева, която участва днес в съвместното заседание на парламентарните комисии по външна политика и по европейските въпроси и контрол на европейските фондове. Захариева припомни, че върховният представител на ЕС по външните работи и сигурността Федерика Могерини е поставила региона като един от петте приоритета на европейската дипломация за първи път от 12 години насам. На заседанието посланици и други дипломатически представители на Албания, Босна и Херцеговина, Косово, Македония, Сърбия и Черна гора в България представиха предприеманите стъпки и извършваните реформи в държавите си в стремежа им към европейска интеграция. Всеки един от вас знае и посочи, че държавите са на различен етап, каза Захариева и отбеляза, че не може да има умора от реформи, а желание да бъдат извършвани такива. Не пестим никакви усилия, но, разбира се, не можем да направим реформите и да се приближим вместо вас. Можем да оказваме всякакво съдействие - с експертна помощ, със съвети, с политическа помощ, но самите вие трябва да направите реформите, вашите правителства - преди всичко заради вашите граждани, посочи Захариева, цитирана от БТА. Посланикът на Албания Киряко Курета смята, че чрез привличане на Западните Балкани може да се засилят възможностите на ЕС за влияние на международната сцена. Посланикът на Босна и Херцеговина Радомир Богданович посочи, че членството в ЕС е най-важният външнополитически приоритет и стратегическа цел на страната, а пътят към ЕС няма алтернатива. Представителят на посолството на Косово Делфин Плана каза, че никога председателството на ЕС не е било толкова близо до региона, което е от общ интерес. Радваме се, че България поема европейското председателство, оценяваме, че тя поставя като един от приоритетите Западните Балкани, каза македонският посланик Марян Гьорчев, който посочи, че страната му е ангажирана с изпълнението на всички критерии, предложени от ЕК. Посланикът на Сърбия Владимир Чургус отбеляза, че мястото на целия регион е в ЕС и че Сърбия се стреми да влезе като равноправна членка, която е готова да уважава и прилага всички съществуващи норми на ЕС. Временно управляващият посолството на Черна гора Мирсад Бибович посочи, че една от най-важните задачи и цели на страната му е членството в ЕС. След заседанието Екатерина Захариева коментира, че Западните Балкани са дългосрочен приоритет на българската външна политика, който не се изчерпва и няма да приключи само с българското председателство на Съвета на ЕС. Заедно можем да постигнем много, трябва да се извършат реформите, но трябва да има ясен план и за всяка една от държавите. Всяка от тях е на различен етап от своя европейски път, но е много важно да работим за свързаност, за перспектива за младите хора там, посочи външният министър. Захариева, която вече посети пет от държавите от Западните Балкани, заминава утре за Косово, като коментира, че целите са да покажем не само на думи, но и на практика подкрепата ни за тези държави. В Косово Захариева ще има срещи с президента, с премиера, с вицепремиера и министър на външните работи. Ще се видя с всички точно с идеята да обсъждаме тяхната перспектива, посочи външният министър.", "date": "2017.10.18", "title": "Западните Балкани са дългосрочен приоритет, не само за председателството, обяви Захариева"}
{"url": "http://www.dnevnik.bg/gradska_sreda/2017/10/18/3062004_utre_shte_se_obsujda_proektut_za_naredba_s_globi_za/", "text": "Проектът за наредба на Столичната община, който стана популярен с глобите за нарушаване на обществения ред при употреба на алкохол, ще бъде обсъден с граждани 11:30 часа утре в сградата на общината. Проектът на Наредбата за обществения ред  бе качена на  сайта на Столичния общински съве т на 28 септември, като от тази дата в срок от един месец жителите на столицата могат да изпращат своите мнения и становища. В средата на октомври кметът на София Йорданка  Фандъкова каза, че е важно да се обсъди кой и как ще контролира прилагането на забраните , ако наредбата бъде приета. В документа са предвидени много предложения за забрани, засягащи обществените сгради и пространства, но най-голяма популярност доби глобата от 100 до 300 за пиене на алкохол по улици, тротоари, площади, градинки и паркове,  . Недоволните от това предложение биха били засегнати и от забраната за разместване на парковата мебел - пейки, кофи за боклук, табели, която също се предвижда в проекта.  В сградите с режим на етажна собственост се забраняват \"шумни увеселения\" от 22 до 08:00 часа и   Предвижда се и забрана за фойерверките в същия часови диапазон. В проектонаредбата се предлагат и  , \"складирането\" на дърва и строителни материали на общински площи за повече от 24 часа без разрешение, \"къпането\" в общински водоеми без съгласието на \"стопанисващите ги субекти\", както и късането на некролози. Следващото обсъждане ще се проведе на 26 октомври от 16:30, като след това проектът ще бъде гледан в комисиите на общинския съвет, който пък ще трябва да го приеме или отхвърли с гласуване.", "date": "2017.10.18", "title": "Утре ще се обсъжда проектът за наредба с глоби за пиенето на алкохол в парковете на София"}
{"url": "http://www.dnevnik.bg/sport/2017/10/18/3062073_ivelin_popov_spartak_moskva_moje_da_se_bori_za_purvoto/", "text": "Ивелин Попов и неговият отбор \"Спартак\" (Москва) постигнаха първа победа в групите на Шампионската лига, след като разгромиха  рекордьора по трофеи в Лига Европа \"Севиля\"  с 5:1.Българския национал, който игра 55 минути при успеха на \"Арена Откритие\", не счита постижението на тима му за някаква изненада. Според него московчани берат плодовете от здравата си работа. \"Мачът вече мина, но още мисля, че не осъзнаваме действително какво сме постигнали. Победихме невероятен отбор като \"Севиля\" с 5:1. Това е турнирен боец, спечелиха три години поред Лига Европа. Ако не се лъжа, за първи път от 59 години получават пет гола. Това говори добре за нас\", каза Попов пред  . Според капитана на националния отбор отборът му трупа самочувствие от мач на мач. Фактът, че \"Спартак\" още е непобеден, носи допълнителна увереност на руснаците. Московчани започнаха турнира с равенство 1:1 като гост на \"Марибор\", а след това спряха сочения за фаворит в групата  \"Ливърпул\"  със същия резултат. След три двубоя шампонът на Русия дели първата позиция с английския тим с по пет точки. \"Напълно нормално беше срещу \"Ливърпул\" да играем дефанзивно и да се защитаваме. Но със \"Севиля\" показахме колко сме силни на контраатака, бяхме смъртоносни в предни позиции, затова и вкарахме пет гола. Нормално е вече амбициите ни да са по-големи. Имаме голям шанс да излезем от групата, дори и да сме първи. Остават ни три мача (гостуване на \"Севиля\", домакинство на \"Марибор\" и гостуване в Ливърпул – бел. авт.), така че всичко е в нашите ръце и крака\", казва Попов. Футболист №1 на България за 2015 и 2016 г. смята, че когато \"Спартак\" е мотивиран, може да играе успешно с всеки отбор, дори и срещу един от грандовете в Испания. Седмица по-рано Попов записа  равенство 1:1 с националния отбор в Люксембург , но на клубно ниво бележи по-големи успехи. \"Това е най-хубавото на футбола, че още на следващия мач имаш право на поправка. Аз никога не се оставям дълго на емоциите, трябва на другия ден да си забравил всичко. Когато губиш, да не се тормозиш много, но и когато печелиш, да не изпадаш в еуфория, защото това е опасно\", добави националът. След много успешен минал сезон със \"Спартак\", в който тимът спечели титлата и Суперкупатана Русия, Попов получи шанс да дебютира и в Шампионската лига. \"Никога не съм се притеснявал да играя на високо ниво. Шампионска лига няма голяма разлика с първенство или национален отбор. Да, нивото е високо, но не чак толкова, колкото се говори. По-скоро рекламата е много голяма, което е нормално\". Дотук в турнира Попов взе участие и в трите мача на \"Спартак\", като записа общо 146 минути. Българинът има 78% точност на своите подавания, а освен това е втори по отправени точни удари в отбора след голмайстора Куинси Промес. Въпреки че е част от атаката, Попов е сред тези, които помагат в отбрана и е сред лидерите по пробягани метри в \"Спартак\" с общо 18.7 км. \"Доброто представяне на \"Спартак\" е показателно за това, че руският футбол върви във възходяща линия, неслучайно това е сред топ първенствата на Европа. Не мисля, че правим реклама на Русия преди  световното първенство . Виждам го с очите си какво значи политика на държавата в спорта\", добави Попов.", "date": "2017.10.18", "title": "Ивелин Попов: \"Спартак\" (Москва) може да се бори за първото място в групата"}
{"url": "http://www.dnevnik.bg/photos/2017/10/18/3061774_fotogaleriia_osvobodenata_stolica_na_isliamska_durjava/", "text": "Джихадистката групировка \"Ислямска държава\" напълно е загубила контрол над сирийската си \"столица\" Ракка, обяви водената от САЩ коалиция Сирийски демократични сили (SDF). Обсадата, извършвана от SDF, започна на 6 юни, а самата операция в околностите на Ракка - в края на миналата година. Американски бомбардировки прекъснаха връзките на града с останалата част на провинцията, опустошавайки града в опит да ликвидират джихадистите. Ето как изглежда градът, вече в ръцете на Сирийските демократични сили.", "date": "2017.10.18", "title": "Фотогалерия: Освободената \"столица\" на \"Ислямска държава\""}
