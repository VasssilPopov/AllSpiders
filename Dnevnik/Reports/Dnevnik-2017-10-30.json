{"url": "http://www.dnevnik.bg/sport/2017/10/30/3069149_inter_produlji_s_pobedite_i_izleze_vtori_v_italiia/", "text": "Интер\" спечели трудна победа с 2:1 при гостуването на \"Верона\" в последния мач от 11-ия кръг на италианската Серия А. Тимът от Милано записа деветата си победа в шампионата и продължава без загуба от началото на сезона. \"Нерадзурите\" събраха 29 точки и се изкачиха на втората позиция в класирането. Отборът, воден от Лучано Спалети, се доближи на две точки от лидера \"Наполи\" и изпревари с една \"Ювентус\" и \"Лацио\", които разделят третото място. \"Верона\" записа трето поредно поражение и остава на предпоследната позиция. Жълто-сините имат само шест точки след една победа, три равенство и седем загуби. С по-лош актив е единствено абсолютният аутсайдер \"Беневенто\", който е без спечелена точка в дебютния си сезона в елита на италианския футбол. \"Интер\" дълго време не успяваше да създаде чиста голова възможност срещу добре прибрания в половината си състав на \"Верона\". В 36-ата минута обаче Антонио Кандрева достави перфектно центриране пред вратарското поле за Борха Валеро. Испанският халф изненада защитата на домакините с включване от втора позиция и отблизо прати топката във вратата. В началото на второто полувреме голмайсторът на \"Интер\" Мауро Икарди за пръв път получи добра възможност да отправи удар. Силният му изстрел от границата на наказателното поле обаче премина над вратата, пазена от Николас. В 59-ата минута \"Верона\" изненадващо успя да изравни след много спорна дузпа. Вратарят на \"Интер\" Самир Ханднович и Алесио Черчи подгониха една топка, която излизаше от наказателното поле. Ханданович се хвърли напред, а Черчи се строполи на земята. Нито един от двамата не игра с топката, а повторенията показаха, че футболистът на \"Верона\" е симулирал. Главният съдия Клаудио Гавилучи обаче посочи бялата точка. В този момент на терена се появи Джанпаоло Пацини, който превърна дузпата в изравнителен гол с първото си докосване до топката. Радостта на \"Верона\" обаче беше кратка. В 67-ата минута бранител на домакините не успя да изчисти добре топката след центриране от корнер и тя попадна в Иван Перишич, който с мощен шут от границата на наказателното поле не остави никакви шансове на Николас. В 75-ата минута \"Верона\" беше близо до изравняването. Мохамед Фарес беше изведен вдясно и достави хубаво центриране пред вратата. Съвсем малко обаче раздели Пацини от това да засече топката на три метра от голлинията.", "date": "2017.10.30", "title": "\"Интер\" продължи с победите и излезе втори в Италия"}
{"url": "http://www.dnevnik.bg/biznes/2017/10/30/3068933_kabinetut_odobri_proektobjudjeta_na_obshtestvenoto/", "text": "Правителството одобри законопроекта за бюджета на държавното обществено осигуряване за 2018 г., който и работодателите, и синдикатите  отхвърлиха  миналата седмица. Той предвижда по-висока вноска за пенсия, с близо 500 млн. лв. повече пари за пенсионерите и по-труден достъп до обезщетения за безработица. Работодателите възразяват върху административно заложения ръст на минималните осигурителни доходи, а синдикатите - заради недостатъчния според тях ръст на доходите. Обезщетението за   от една до двегодишна възраст ще се увеличи от 340 лв. на 380 лв.", "date": "2017.10.30", "title": "Кабинетът одобри проектобюджета на общественото осигуряване"}
{"url": "http://www.dnevnik.bg/bulgaria/2017/10/30/3068953_moskva_izrazi_vuzmushtenie_ot_vandalskiia_akt_sreshtu/", "text": "Министерството на външните работи на Русия съобщи, че \"във връзка с въпиещия инцидент\" с Паметника на Съветската армия в София е отправило остър протест пред българското дипломатическо ведомство. В специална позиция, наречена \"За оскверняването на паметника на Съветската армия в София\", се казва, че \"предизвиква възмущение поредният акт на вандализъм\" и се описва \"омазването с жълта боя на воините на един от барелефите\" и \"оскърбителни надписи\" по скулптурата. \"Разчитаме официалните власти на страната най-после да предприемат действителни мерки по откриване и наказване на виновните за оскверняването на мемориала и недопускането в бъдеще на поругаване паметта на съветските воини, паднали за освобождението на България и Европа от нацизма.\" Поне от 2011 г. мемориалната композиция в центъра на София е обект на подобни акции, като предишният толкова остър протест на Москва бе от 2015 г., когато централна фигура и знаме от същия барелеф бяха боядисани в синьо и жълто - цветовете на националния флаг на Украйна.", "date": "2017.10.30", "title": "Москва изрази \"възмущение от вандалския акт\" срещу Паметника на Съветската армия в София"}
{"url": "http://www.dnevnik.bg/zdrave/2017/10/30/3068923_kabinetut_odobri_bjudjeta_na_zdravnata_kasa_za_2018_g/", "text": "На извънредното си заседание днес Министерският съвет одобри проекта на закона за бюджета на Националната здравноосигурителна каса за 2018 г. и е готов да го внесе в Народното събрание, съобщи правителствената пресслужба. В бюджета са предвидени близо 3.860 млрд. лв. приходи и трансфери и разходи в размер на 3.858 млрд. лв. - с 409.6 млн. лева повече, отколкото през настоящата година, като увеличението е основно за болнична помощ и лекарства. Резервът на касата за 2018 г. обаче ще е една трета от тазгодишния, който е 341 млн. лв., личи от разчетите. Догодина той ще е 114.5 млн. лв., или 3% от сумата на приходите от здравноосигурителни вноски и трансферите за здравно осигуряване. Планираните здравноосигурителни приходи за догодина са в размер на 3.818 млрд. лв., от които 2.556 млрд. лв. са приходи от здравноосигурителни вноски и 1.262 са трансфери за здравно осигуряване. Очакваните вноски са с 276 млн. лв. повече, отколкото през 2017 г. За медицински дейности през 2018 г. ще бъдат отпуснати 2.337 млрд. лв., като - за първична извънболнична медицинска помощ са 207.2 млн. лв. (със 7.2 млн. повече от 2017 г.) - за специализирана извънболнична медицинска помощ 222.3 млн. лв. (с 11 млн. лв. повече) - за медико-диагностична дейност - 83 млн. лв. (с 5.5 млн. лв. повече) - за болнична медицинска помощ - 1.824 млрд. лв. (с 367 млн. повече). За дентални дейности - 157 млн. лв., за осигуряване на 6.5 млн. броя дентални дейности (увеличение с 10 млн. лева и 2.6 млн. броя дейности спрямо 2017 г.). За лекарствени продукти, медицински изделия и диетични храни за специални медицински цели са предвидени 1.098 млрд. лв. , като в това число се включват - 718 млн. лв. от здравноосигурителните плащания за лекарствени продукти, медицински изделия и диетични храни за специални медицински цели за домашно лечение, - 282 млн. лв. за лекарствени продукти за лечение на злокачествени заболявания в условията на болнична медицинска помощ, които НЗОК заплаща извън стойността на оказваните медицински услуги - 98 млн. лв за медицински изделия, прилагани в болничната медицинска помощ.", "date": "2017.10.30", "title": "Кабинетът одобри бюджета на здравната каса за 2018 г. с 409.6 млн. лв. повече разходи и намален резерв"}
{"url": "http://www.dnevnik.bg/biznes/finansi/2017/10/30/3068957_v_lotariiata_s_kasovi_belejki_shte_moje_da_se_uchastva/", "text": "Всеки регистриран потребител в традиционната лотария на Националната агенция на приходите с касови бележки ще може да въвежда номерата им чрез мобилно приложение на агенцията, което вече е на разположение в  Google Play  за телефони с операционна система Android или през  App Store  за операционна система iOS. Остава и възможността фискални бонове да бъдат регистрирани и с обаждане на телефона на НАП 0700 18 700. Обаждането е на цената на градски разговор от стационарен телефон или според тарифния план на мобилните оператори. Услугата работи денонощно и е напълно автоматизирана, допълват от приходната агенция. Тази година печелившите от лотарията с касовите бележки ще бъдат обявявани не само на  официалния интернет сайт на лотарията , но и на специално  създадената във Facebook страница . В социалната мрежа потребителите ще могат да следят последните новини около играта, както и да задават своите въпроси. Първият късметлия от данъчната лотария ще бъде изтеглен през декември 2017 г. В жребия ще участват всички бележки, регистрирани до 19.59 ч. на 17 декември 2017 г. и издадени след 1 януари 2017 г. включително. От НАП отчитат, че лотарията с касови бележки набира популярност, като за двадесет дни вече са регистрирани повече от 1 млн. касови бележки на стойност над 17 млн. лв. От агенцията отчитат и ръст на сигналите неиздаване на касови бележки от некоректни търговци. Обектите, за които са получени сигнали за нарушения, ще бъдат проверени от данъчните чрез извършване на контролни покупки, съпоставка на касовата наличност с отчетените обороти, проследяване на плащанията и отразяването им в касовата книга на обектите.", "date": "2017.10.30", "title": "В лотарията с касови бележки ще може да се участва и през мобилно приложение"}
{"url": "http://www.dnevnik.bg/sviat/2017/10/30/3068962_suvetnik_na_kampaniiata_na_trump_prizna_che_e_skril_ot/", "text": "Джордж Пападопулос, външнополитически съветник в предизборната кампания на Доналд Тръмп, е признал вината си при даването на фалшиви твърдения пред агенти на ФБР във връзка с т.нар. руско разследване за връзката между бившия екип на сегашния президент и официални представители на Москва. Така трети сътрудник на кампанията на Тръмп от 2015-2016г. официално е обвинен в понеделник от специалния прокурор и бивш директор на ФБР Робърт Мюлър. Пападополус е от Чикаго, занимава се с лобиране за енергийни интереси и е признал вината си на 5 октомври. Признанието е било запечатано с решение на съдия и е отворено и публикувано днес. В него се казва, че американецът е дал \"фалшиви, измислени и измамни\" показания на разпит на 27 януари 2017г. Прикриване на датите, размера и естеството на контактите с руснаци Според  обвинението  той умишлено и съзнателно е \"прикрил датите, размера и естеството на контактите и отношенията си с определени чуждестранни лица, за които е знаел, че имат тесни връзки с високопоставени руски правителствени представители\". По време на разговора от януари ФБР вече е водело разследване за предполагаема руска намеса в изборите в САЩ и дали е имало координиране на действия с кампанията на Тръмп. Едно от  неверните твърдения на Пападопулос  е, че научил от чуждестранен преподавател, че Русия притежава \"мръсна\" информация за Хилъри Клинтън под формата на \"хиляди имейли\", но това станало преди да бъде привлечен към екипа на Тръмп. В действителност той е знаел за поканата около 6 март 2016г., както и че един от основните приоритети на бъдещия президент ще е подобряването на отношенията с Москва. \"Професорът\" се е заинтересувал от него единствено поради този факт, срещнали са се на 14 март, а конкретният разговор за имейлите е бил на 26 април, т.е. след като чикагският адвокат е работел за бъдещия президент от близо един месец. Обвиненият първоначално заявил, че срещата не била нищо особено и \"просто си говорехме\". В действителност преподавателят се е срещнал с висши руски представители непосредствено преди разговора с Пападополус, а той, от своя страна, в продължение на месеци след това непрекъснато се е опитвал за използва контактите на преподавателя, за да уреди среща между екипа на Тръмп и руски правителствени лица. Със същата цел е имало среща с рускиня, описвана като \"племенница на Путин\" и готова да уреди контакт с руския посланик в Лондон. \"Отворена покана от Путин за среща с Тръмп\" Екипът на Мюлър  обвини по-рано в понеделник Пол Манафорт  (ръководител на щаба на Тръмп до август 2016г.) и бившият му бизнес съдружник Рик Гейтс в 12 престъпления, включително пране на пари и прикриване на десетки милиони долари, платени от бившия украински президент Виктор Янукович и неговата партия. Правният съветник на Белия дом Келиан Конуей коментира, че това няма нищо общо с президента или неговата кампания. За телевизионното предаване Fox and Friends тя повтори, че Тръмп продължава да е убеден, че разследването е \"измама\". В обвиненито срещу Джордж Пападопулос специалният прокурор изрично посочва, че в края на март 2016г. той е участвал в заседание по въпросите на националната сигурност с присъствието на Доналд Тръмп и други външнополитически съветници на кампанията му. На нея Пападополус се е представил като човек с такива връзки, че може да уреди среща между Тръмп и президента Владимир Путин. През април той вече е работел активно в тази посока, включително чрез активни разговори по електронна поща и Скайп със \"свръзка с външното министерство на Русия\". Спомената рускиня му написала: \"Задействах личните си връзки след нашия разговор и по твое искане. Както споменах, всички сме развълнувани от възможността за добри отношения с господин Тръмп. Руската федерация с удоволствие ще го посрещне, след като официално обяви кандидатурата си за президент на САЩ\". \"Около 25 април 2016г. обвиняемият Пападопулос пише на високопоставен съветник по политическите въпроси в кампанията на Тръмп: \"Руското правителство има отворена покана от Тръмп за господин Тръмп да с есрещне с него, когато той е готов за това. Предимството да се състои в Лондон е, че тези правителства са склонни за разговарят по-открито, когато това се прави в \"неутрални\" градове.\" В началото на май Пападопулос вече получава информация, че в Департамента за северна Америка на руското външно министерство за готови да се срещнат в Москва с високопоставения съветник на Тръмп по политическите въпроси. Усилията му за среща на хора от екипа на Тръмп с членове на администрацията на Путин и на външното министерство на Русия продължават поне до средата на август 2016г. От тези планове в крайна сметка не излиза нищо и дори няма пътуване до Москва на самия Пападопулос. След три срещи с агенти на ФБР в края на януари и началото на февруари 2017г. той закрива профила си във \"Фейсбук\" от 2005г., съдържащ свидетелства за контактите му в руснаците и открива нов. След това той смена и номера на мобилния си телефон.", "date": "2017.10.30", "title": "Съветник на кампанията на Тръмп призна, че е скрил от ФБР контактите си с руснаци"}
{"url": "http://www.dnevnik.bg/video/2017/10/30/3068970_video_drugite_novini/", "text": "Парниковите газове в атмосферата са се увеличили с тревожни темпове. Нов експеримент доказва свойството на водата да пренася и съхранява информация.", "date": "2017.10.30", "title": "Видео: Другите новини"}
{"url": "http://www.dnevnik.bg/kultura/2017/10/30/3068977_video_episkopskata_bazilika_v_plovdiv_s_koiato/", "text": "На 20 ноември в централата на организацията в Париж Постоянното представителство на България към ЮНЕСКО, Министерството на културата, Министерството на туризма, община Пловдив и фондацията ще открият изложба, посветена на Епископската базилика и мозайките от римската епоха, съобщават от \"Америка за България\". Фондацията е основният донор за разкопките и социализацията на храма, който се смята за един от най-големите на територията на Римската империя от този период. Най-впечатляващи са близо 2000 кв.м добре запазени мозайки в два пласта с фигури на птици и друга раннохристиянска символика. През 2018 г. мястото, което е точно в началото на пешеходната зона на Пловдив, срещу католическата църква, ще бъде превърнато в покрит музей и се очаква да е поредната голяма атракция на града, който ще бъде Столица на културата през 2019 г.", "date": "2017.10.30", "title": "Видео: Eпископската базилика в Пловдив, с която България ще кандидатства пред ЮНЕСКО"}
{"url": "http://www.dnevnik.bg/kultura/2017/10/30/3069004_baritonut_na_metropolitun_opera_tomas_hempsun_v/", "text": "Един от най-известните американски оперни певци, баритонът на \"Метрополитън опера\" Томас Хемпсън, ще изнесе концерт със Софийската филхармония на 14 декември, съобщават оттам. В програмата ще прозвучат някои от най-обичаните арии от опери, оперети и мюзикъли на Моцарт, Гуно, Верди, Масне, Лехар, Бърнстейн и други. Хемпсън, партньор на българската звезда Соня Йончева в \"Травиата\" и \"Сватбата на Фигаро\", за която двамата имаха и номинация за \"Грами\" за оперен запис, ще пее под диригентството на известния български диригент Павел Балев.  Репертоарът на Хемпсън включва над 80 роли и над 170 записа, номинирани за разнообразни награди. Той е четирикратен носител на една от най-престижните награди в света на класиката - Echo Klassik, лауреат е на \"Концертгебау\" и е обявен за \"жива легенда\" чрез едноименната награда на Библиотеката на Конгреса в САЩ, където работи като специален съветник. Има аналогични награди и титли от Австрия, Франция и Германия, почетен професор е на няколко университета. Билети за концерта от 19 ч. в зала \"България\" има на касите на залата и онлайн на  Tickets.bg.", "date": "2017.10.30", "title": "Баритонът на \"Метрополитън опера\" Томас Хемпсън в концерт със Софийската филхармония"}
{"url": "http://www.dnevnik.bg/sport/2017/10/30/3068336_fotogaleriia_tancite_na_pilon_-_ot_erotikata_kum_sporta/", "text": "В неделя в София се проведе първото състезание по танци на пилон в България. Общо 31 състезатели се включиха в надпреварата.", "date": "2017.10.30", "title": "Фотогалерия: Танците на пилон - от еротиката към спорта"}
{"url": "http://www.dnevnik.bg/bulgaria/2017/10/30/3069011_prezidentut_si_naznachi_sekretar_po_bulgarskoto/", "text": "Президентът Румен Радев назначи Николай Милков за свой секретар по Българското председателство на Съвета на ЕС. Николай Милков e дългогодишен дипломат от кариерата и е заемал редица ръководни длъжности в държавните институции и дипломатическите ни представителства в чужбина, се казва в официалното съобщение от прессекретариата на държавния глава. От 2013 до 2017 г. Николай Милков е посланик на България в Канада, а в периода 2010 - 2013 г. е постоянен секретар на отбраната. От 2005 до 2009 г. Николай Милков е генерален консул на България в Ню Йорк, а от 2001 до 2004 г. е посланик на България в Румъния. Николай Милков е завършил \"Международни отношения\" в УНСС и има научна степен доктор на историческите науки. Специализирал е в Международния институт за публична администрация в Париж, в Университета в Грьонинген и в Център \"Джордж Маршал\" в Гармиш Партенкирхен.", "date": "2017.10.30", "title": "Президентът си назначи секретар по българското председателство на Съвета на ЕС"}
{"url": "http://www.dnevnik.bg/sviat/2017/10/30/3068920_sto_godini_sled_oktomvriiskata_revoljuciia_vse_poveche/", "text": "Прадедите на Михаил Устинов са били разстреляни през 1917 г., защото подкрепяли царя. Сто години по-късно техният потомък живее в московско предградие и мечтае за завръщане на монархията. \"Руснаците са монархисти по душа, нищо че Съветите се опитаха да ги отклонят от правия път\", уверява Устинов, самопровъзгласил се за говорител на монархистките среди в Москва. След разпадането на Съветския съюз през 1991 г. 68-годишният мъж облича всеки ден \"в чест на царя\" униформа, наподобяваща мундирите на Бялата армия, останала вярна на Николай Втори и водела битки с болшевиките от 1917 до 1922 г. Убит от болшевиките през 1918 г., последният цар бе реабилитиран след рухването на СССР. Останките му бяха погребани през 1998 г. в Санкт Петербург, някога столица на империята, заедно с тези на други членове на неговото семейство. На церемонията присъства президентът Борис Елцин. През 2000 г.  монархът бе канонизиран от Руската православна църква  като мъченик не заради ролята му като последен цар, а защото се \"примирил със смъртта\" през седмиците преди екзекуцията. \"Искам да умра с униформата си, провъзгласявайки любовта си към царя, както са сторили дядо ми, прадядо ми и целият ми род\", заявява Устинов, изгубил близо двайсет души от семейството си по време на революцията от 1917 г., която нарича държавен преврат. 28% от хората в Русия са \"за\" или \"не са против\" връщане на монархията в страната, сочи анкета на института ВЦИОМ от март т. г. Те, разбира се, са малцинство, но се увеличават - през 2006 г. са били 22%. Делът на хората с такава нагласа е по-голям сред младежта: 33 на сто в интервала между 18 и 24 години, 35 на сто от участниците между 25 и 34 години. \"Очевидно е, че \"съветските\" поколения са далеч по-враждебни към тази идея от младите, които допускат монархията като система за управление\", отбелязва социологът Степан Лвов, ръководел допитването: \"Съветската ваксина май не действа при тях\". Младите жители на Русия - продължава той, - не свързват вече монархията с липса на свобода и демокрация, \"тя дори ги привлича със своята разумност и ефективност\". Путин - \"вече цар\" Роден при сгромолясването на СССР, Павел Марков е сред младите руснаци, които виждат в монархията, по думите му, \"по-адекватна и уравновесена система\" от демокрацията. \" Демокрацията е неподходяща за руснаците , манталитетът ни изисква авторитарна и централизирана власт\", уверява младият преподавател по история в Нижни Новгород, на 400 км източно от Москва. \"С конституционна монархия ще може да затвърдим традиционните си ценности, за да вдъхнем нови сили и жизненост в населението\", твърди той и добавя, че монархическата нагласа е неделима част от православната вяра, преобладаваща в Русия. За 22-годишната Елена Мелникова, студентка по специалност реставрация на икони, съмнения няма: Владимир Путин вече е цар, той действа като цар\", заявява тя. В евентуалното връщане на монархията тя вижда връщане \"към същинските  руски ценности \". \"Ред и предсказуемост\" Царската титла \"не ми приляга\", заяви Владимир Путин през 2015 г. Сближавайки се с православната църква, канонизирала царя, Кремъл обаче се вгражда в приемствеността на монарха. В името на националното единство и гордост властта претендира днес и за царското, и за съветското наследство. Личността на  Николай Втори  и евентуалното връщане на монархията не са сред темите, вълнуващи политическите среди в Русия - с едно съществено изключение: прокремълската депутатка Наталия Поклонская, бивш прокурор на Крим, която афишира открито преданост към последния цар. По думите на Степан Лвов монархията привлича някои, главно защото \"хората предпочитат реда и предсказуемостта\", а са добили и \"романтична\" представа за царизма. \"Връщането на монархията остава нежелано от мнозинството и малко вероятно\", признава обаче той. Фигурата на Николай Втори и до днес е предмет на дебати и полемика в Русия. Филмът \"Матилда\", разказващ за негов роман с балерина, разгневи редица ултраортодоксални групи, подкрепени от Поклонская. \"Този филм оскърбява чувствата на руснаците, за които царят е все едно баща\", отсича пред АФП водачът на сдружението \"Сорок сороков\", представящо се за православно, Андрей Кормухин, от чиято тениска гледа образът на Николай Втори. В апартамента си Михаил Устинов запява песен в чест на последния руски самодържец. \"Чакам връщането на царя, както някои очакват Месията\", споделя той. /БТА", "date": "2017.10.30", "title": "Сто години след Октомврийската революция, все повече руснаци мечтаят за монархия"}
{"url": "http://www.dnevnik.bg/bulgaria/2017/10/30/3068925_prosvetnoto_ministerstvo_se_otkazva_ot_chast_ot/", "text": "В изпълнение на критиките на Европейската комисия (ЕК) вече са намалени бюджетите на системните проекти, които ще се финансират по оперативна програма \"Наука и образование за интелигентен растеж\". Това означава, че една част от разходите по проектите няма да бъдат извършени, съобщи днес просветният министър Красимир Вълчев, без да обяви размера на орязаните средства. Тепърва ще бъдат правени и плоски финансови корекции по проектите по грантовите схеми по оперативната програма, т.е. държавата ще се откаже от част от безвъзмездното финансиране от Брюксел и ще доплати с пари от националния бюджет. България трябва да се откаже сама от част от парите по оперативната програма,  осребряването на разходи по която бе замразено в началото на годината заради редица нарушения и слабости , констатирани от одит на ЕК. Това е  едно от условията, които страната ни трябва да изпълни , за да убеди Брюксел безвъзмездните средства да бъдат размразени. В момента всички плащания се правят от националния бюджет, а общият бюджет на оперативната програма е 1.37 млрд. лв. Днес министър Вълчев обяви, че макар и бюджетите по т.нар. системни проекти (проекти, по които министерството прехвърля пари на всички образователни институции - бел. авт.) вече да са намалени, това няма да засегне плащания по европейските студентски стипендии и практики например, а само финансирането на допълнителни дейности по проекти, което значи, че те няма да бъдат направени. Предстои да бъде уточнен размерът на финансовите корекции по грантовите схеми (проекти, по които образователните институции сами кандидатстват за финансиране - бел. авт.). През лятото министър Вълчев обяви, че той може да бъде 5, по-малко или повече проценти, т.е. страната ни да трябва да се откаже от такава част от безвъзмездното финансиране по проектите, чиито брой към края на юли т.г. е 140. Днес той допълни, че корекциите ще са \"плоски\" и че той не участва в разговорите за тях. По информация на Министерството на образованието и науката към края на юни т.г. по оперативна програма \"Наука и образование за интелигентен растеж\" са сключени 133 договора на обща стойност 338 млн. лв. Разплатените от националния бюджет средства са 4.5%, или 65.4 млн. лв. Друго условие, което страната ни трябва да изпълни, за да бъдат размразени плащанията по оперативната програма, е да извади управлението й извън образователното министерство. Едно от най-големите нарушения, констатирани от одита на Брюксел, бе, че  то е едновременно и управляващ, и бенефициент по оперативната програма, т.е., от една страна, разпределя средства, а от друга, ги усвоява.  Днес министър Вълчев обяви, че освен  създаването на нова изпълнителна агенция към министерството, която ще управлява оперативната програма от 1 ноември , за да има \"разделение на властите\", в министерството или извън него ще бъде създадено и специално звено, което да управлява проектите, по които е бенефициент то. \"В него ще работят малко на брой служители, но ще се занимават единствено и само с управлението и координацията на проектите\", каза още Вълчев. Щатните бройки в изпълнителната агенция са 106. Трето условие за размразяване на средствата е да бъде подобрен капацитетът на служителите в него, което било най-голямото предизвикателство. През лятото стана известно, че заради забавяния по процедури  има голям риск страната ни да загуби около 70 млн. лв. по друга ос на оперативната програмата  - за изграждането на четири центъра за върхови постижения и осем центъра по компетентности, за  които \"Дневник\" вече писа . Днес бе съобщено, че със 166 млн. лв. по друга оперативна програма - \"Региони в растеж\", ще бъдат ремонтирани 144 професионални училища, а парите били 16 пъти повече от тези в първия програмен период. По оперативната програма са предвидени общо 624 млн. лв. за ремонт на 416 учебни заведения през следващата година.", "date": "2017.10.30", "title": "Просветното министерство се отказва от част от европарите за образование"}
{"url": "http://www.dnevnik.bg/sport/2017/10/30/3069030_djoshua_pulev_niamashe_da_izdurji_poveche_ot_chetiri/", "text": "Световният шампион по бокс в тежка категория Антъни Джошуа заяви, че е щял да постигне убедителна победа срещу Кубрат Пулев в рамките на четири рунда. Двамата трябваше да се срещнат в събота в Каридф, но двубоят пропадна заради контузия на българския претендент. Вместо Пулев на ринга се качи камерунецът с френски паспорт Карлос Такам.  Джошуа защити поясите си след спорен технически нокаут  в десетия рунд и записа 20-ата си победа от 20 мача в професионалния бокс. Според световния шампион късната промяна е повлияла на ефективността му, тъй като се е подготвял за коренно различен опонент в лицето на по-високия и по-техничен Пулев. \"Без да искам да съм неуважителен, но мисля, че от състезателна гледна точка щях да съм малко по-ефективен срещу Пулев. Може би той нямаше да премине четвъртия рунд\", коментира Джошуа, който точно в четвъртия рунд прати Такам в нокдаун за пръв път. Пулев от своя страна заяви, че Джошуа с нищо не го е впечатлил. По думите на българина световния шампион \"го пазят\", а решението да бъде спрян мача с Такам е било \"доста спорно\". \"Този мач потвърди и мнението ми, че ако съм здрав и добре трениран, ще бия Джошуа. Британецът не е нещо повече от мен\",  каза Пулев, цитиран от \"24 часа\".   Попитан дали оценява представянето си като задоволително за британската публика, Джошуа заяви: \"Напрежението идва от това, че хората очакват всеки път да пращам съперниците си в безсъзнание. Но аз удрях здраво, свалих го на земята, нараних го доста пъти, направих му аркади над двете очи, той кървеше. Разбирам хората, които искат да го видят в безсъзнание, и аз опитах, но в крайна сметка работата на съдията е да гарантира, че боксьорът ще доживее следващия ден.\"", "date": "2017.10.30", "title": "Джошуа: Пулев нямаше да издържи повече от четири рунда"}
{"url": "http://www.dnevnik.bg/politika/2017/10/30/3069065_registurut_na_gerb_za_falshivite_novini_na_bsp_e_gotov/", "text": "Регистърът на \"фалшивите новини на БСП\", който ГЕРБ се заканиха да направят  след конгреса на БСП  вече функционира. Той представлява страница във фейсбук, която е наречена \"FAKE News -регистър на фалшивите новини\". Към 17 часа на 30 октомври в страничката имаше десетина публикации, които представляват линкове към новини за изявления на политици от БСП и кратък коментар описващ, защо това е фалшива новина. Твърденията или по-скоро намеците на БСП депутата Таско Ерменков, че шефът на Националната разузнавателна служба Драгомир Димитров е втори братовчед на премиера Бойко Борисов са коментирани така:  Не е някаква свръх инициатива, каза депутатът от ГЕРБ Тома Биков. Той обясни, че страницата ще бъде дописвана, ако някой се сети нещо и ако от БСП кажат нещо, което може да бъде квалифицирано, като лъжа. Биков смята, че трудно може да се направи работещ закон срещу фалшивите новини, които в масовия случай са анонимни, за разлика от изявленията на активисти на БСП. Биков смята, че службите трябва да се занимават със сайтовете с \"fake news\", които се използват за пропаганда. Европейската служба за външна дейност създаде малко звено срещу масивната руска пропаганда, насочена едновременно към вътрешната и международната публика. Службата откри  случаи на руска пропаганда  в няколко български издания, сред които са близките до депутата Делян Пеевски ПИК и \"Блиц\". Попадането на материали от тези издания не означава, че те са свързани с Кремъл или че умишлено целят да дезинформират, а че подпомагат разпространяването на невярна информация. Освен \"Блиц\" и ПИК в базата данни фигурират материали на cross.bg, bultimes.com, bradva.bg, \"19 минути\", \"Партия КОЙ\", и Newsfront. Фалшивите новини бяха тема и на партията \"Воля\", които дори се заканиха през пролетта да напишат специален закон, но такъв все още няма внесен в деловодството на парламента. Българският еврокомисар с ресор цифрова икономика и цифрово общество Мария Габриел беше питана  какво ще направи в борбата с fake news  по време на изслушването си в Европарламента. Папа Франциск също смята, че с фалшивите новини и ги обяви за  темата на следващия Световен ден на комуникациите  през 2018 г. На темата се обърна голямо внимание след президентските избори на САЩ и избирането на Доналд Тръмп. През последните три месеца преди президентските избори на 8 ноември споделянето и коментирането на лъжливо съдържание в социалната мрежа  надхвърли потребителската активнос т по отношение на споделяните от традиционни медии новини, посочва анализ на сайта \"Бъзфийд\". Тази седмица адвокати на \"Фейсбук\", \"Гугъл\" и \"Туитър\" ще се изправят пред Конгреса, за да свидетелстват в разследванията за  руската намеса в изборите в САЩ  миналата година.", "date": "2017.10.30", "title": "Регистърът на ГЕРБ за \"фалшивите новини на БСП\" е готов"}
{"url": "http://www.dnevnik.bg/sviat/2017/10/30/3068954_trump_uhajva_srednata_klasa_-_no_koia_e_tia/", "text": "Президентът на САЩ Доналд Тръмп и републиканските лидери рекламират плана си за намаляване на данъците като необходимо облекчение за затруднената средна класа в страната и катализатор за създаване на работни места. Демократите казват, че те се грижат за средната класа, като се борят срещу предложените данъчни съкращения, които ще са от полза за големите компании и богатите, но ще навредят на средния американец. Не е лесно да бъде дадено точно определение на средната класа, чиито членове са защитавани и ухажвани за гласовете им и от двете водещи партии в Съединените щати. Законодатели и експерти се разминават в мненията си за числата. Мозъчният тръст Център за данъчна политика (Tax Policy Center) фиксира средния доход на домакинство, включително освободените от данъци осигуровки като здравната, между 48 300 и 85 600 долара годишно. Той обаче предупреди това да не се нарича средна класа - понятие, което според него няма официална дефиниция. Други експерти поставят средните доходи в границите между 44 000 и 72 000 долара, или между 72 000 и 112 000 долара (по данни от 2015 г.). В горния край Хилари Клинтън и президентът Барак Обама като кандидати определиха доходите на средната класа до 250 000 долара годишно. Тази летва предизвика недоумение, защото тя се отнася за 5-те процента от американците с най-високи доходи, а двамата демократи обещаха да не вдигат данъците на средната класа. Средният доход на американските домакинства миналата година е бил 57 617 долара според Националния статистически институт (Census Bureau). На митингите си в подкрепа на мащабната данъчна реформа, която Тръмп превърна в главен законодателен приоритет, той говори постоянно по темата. \"Ще орежем данъците за здраво работещите семейства от средната класа\", обеща Тръмп. За да попълни резервите ѝ, Тръмп обещава данъчните намаления да донесат увеличаване на годишния доход на средностатистическото американско семейство с 4000 - 5000 долара. Скептично настроени, данъчни експерти и демократи казват, че това твърдение се основава на неясни изчисления. Привържениците на данъчните съкращения обикалят кварталите на средната класа в цялата страна с послание към избирателите: орязването на данъците за корпорациите ще донесе икономически бум. Новите работни места, по-бързият растеж на икономиката и обилното повишаване на заплатите, които ще последват, ще помогнат на тях и на всички останали. \"Това своеобразно постепенно разпространяване (на благоприятните ефекти)... е много трудно послание\", казва Джеймс Търбър, преподавател и основател на Центъра за конгресни и президентски изследвания към Американския университет (Center for Congressional and Presidential Studies в American University). \"Заради бремето да са управляващи републиканците имат проблем със създаването на ефективна система за предаване на послания.\" За демократическата опозиция, от друга страна, \"е по-лесно да има ясно послание, че данъчният план ще навреди на средната и на работническата класа\", посочва той. Данъчният план на стойност близо 6 трилиона долара предвижда орязване на корпоративния данък от 36% на 20%, съкращаване на данъците за повечето физически лица и удвояване на стандартното намаление, използвано от по-голямата част от средностатистическите американци, до 12 000 долара за отделните хора и 24 000 долара за семействата. съответно с данъчна ставка в размер на 12%, 25%, 35% и за последната още не е определен. Данък наследство върху недвижимите имоти на стойност много милиони долари ще бъде отменен. Семействата от средната класа могат да се възползват от по-голям детски данъчен кредит и допълнителните пари, които е възможно да дойдат от по-голямото стандартно намаление. Има обаче прекалено много \"дупки\" в пестеливия, разпростиращ се на девет страници план, като равнищата на доходите, свързани с всяка данъчна категория, и какво може да се случи с други данъчни намаления, използвани от средната класа, за да се разбере как всъщност ще се отрази той на индивидуалните данъкоплатци и на семействата. Главен архитект на планa Кевин Брейди бе подложен на натиск от журналисти по тези въпроси миналата седмица: Ще помогне ли наистина той на средната класа? Могат ли републиканците да гарантират, че всички ще получат отстъпка, че нито един обикновен човек в крайна сметка няма да плати повече? \"Асансьорът слиза по-надолу на всяко равнище (на доходите)... Мога да гарантирам, че всеки американец ще бъде по-добре\", каза Брейди, конгресмен от щата Тексас. Той обаче призна, че \"е възможно да има едно-единствено изключение\". Главният въпрос към Брейди обаче не получи отговор: предложените равнища на доходите, които ще съответстват на всяка данъчна категория, ще бъдат разкрити скоро. Само че кога? Ето тук влиза в употреба математиката. При сегашния режим, включващ седем категории, най-голямата група американски данъкоплатци (около 30%) попадат във втората най-ниска категория, като плащат данък в размер на 15%. Тя включва хората с облагаем годишен доход между 9325 и 37 950 долара. Тъй като това е най-голямата група, някои може да си помислят, че тя е средната класа. Критици на републиканския план казват: при условие че той ще премахне 15-процентовата категория, някои хора, които са били облагани с 15%, могат да бъдат вкарани в следващата, по-висока категория, която плаща 25% данък. Това все още не е ясно, заявява Даниъл Бъргър, изследовател от Центъра за данъчна политика (Tax Policy Center) - съвместен проект на Градския институт (Urban Institute) и института \"Брукингс\" (Brookings Institution). Всичко зависи от това какви равнища на приходите ще фиксира планът. \"Теоретично е възможно всички в 15-процентовата категория да отидат в по-ниската категория, в по-високата или да бъдат разпределени между двете\", каза Бъргър. Джаред Уолчак, високопоставен политически анализатор от консервативния мозъчен тръст \"Данъчна фондация\" (Tax Foundation), отбелязва, че по-ранен републикански план, разпространяван миналата година, фиксира 25% данък за същото равнище на доходите, както и сега - от 37 950 до 91 900 долара. Ако новият план запази същия диапазон или вдигне долната граница за 25-процентовата категория, никой, който плаща в момента 15%, няма да бъде вкаран в по-висока категория, заяви Уолчак. /БТА", "date": "2017.10.30", "title": "Тръмп ухажва средната класа - но коя е тя?"}
{"url": "http://www.dnevnik.bg/bulgaria/2017/10/30/3068428_silen_viatur_se_ochakva_v_17_oblasti_dnes/", "text": "Силен вятър се очаква в 17 области в страната днес, където е обявен оранжев код. В областите Видин, Монтана, Враца, Плевен, Ловеч, Габрово, Велико Търново, Русе, Разград, Търговище, Силистра, Добрич, Варна, Шумен, Сливен и Ямбол.ще духа силен, бурен северозападен вятър със средна скорост 15-20 м/с и пориви до 25-28 м/с, съобщава НИМХ на БАН, цитиран от \"Фокус\". На хората се препоръчва да бъдат внимателни, тъй като има риск от падащи предмети и изкореняване на дървета. За останалите области София-област, София-град, Пловдив, Перник, Благоевград, Пазарджик, Смолян, Хасково, Кюстендил, Кърджали и Стара Загора кодът е жълт.  Днес температурите ще паднат и стойностите за София ще бъдат между 3 и 9 градуса. В следващите дни времето ще остане хладно и облачно. ", "date": "2017.10.30", "title": "Силен вятър се очаква в 17 области днес"}
{"url": "http://www.dnevnik.bg/bulgaria/2017/10/30/3068213_sudut_prekrati_deloto_za_mrusniia_vuzduh_na_sofiia/", "text": "Софийският градски съд (СГС) е прекратил делото за мръсния въздух в София, заведено от няколко организации срещу Столичната община.  Определението  на съда е от петък, а съдия е Елена Маврова. Основният мотив е, че \"ищците нямат доказан опит, знания и финансов ресурс, с които да може сериозно и добросъвестно да защитят увредения интерес с оглед специфичния предмет на делото, както и да понесат тежестите, свързани с водене на делото\". Според организациите \"Спаси София\", \"За Земята - Достъп до правосъдие\", асоциация \"Диабет тип 2\" и Център за независим живот, както и адвокатите Димо Господинов, Христо Христев и Иван Велов през годините общината е бездействала и не се е борила със замърсяването на въздуха. Делото след това беше разпределено на съдия Богдана Желявска. Организациите обаче поискаха  нейния отвод  с мотив, че има съмнения за нейната безпристрастност, както и заради необосновано забавяне на допускането на делото. Тя го насрочва за декември тази година, но в началото на октомври се отведе от процеса с мотив, че не може да гледа делото по-рано от определената от нея дата и не иска да оставя съмнения за нейната безпристрастност. Защо делото е прекратено? Така делото се пада на трети съдия - Елена Маврова. С определението си от петък тя отменя разпореждането, с което делото е допуснато за разглеждане и прекратява процеса. В определението си съдия Маврова уточнява, че през юни съдът е дал указания на ищците да представят доказателства за възможността да защитят увредения интерес съобразно нормата на чл. 380, ал. 3 ГПК (бел. ред. към исковата молба се представят доказателства за възможностите на ищеца сериозно и добросъвестно да защити увредения интерес, както и да понесе тежестите, свързани с водене на делото, включително разноските). Според организациите обаче те са представили доказателства за сериозност и добросъвестност и искат от съда разяснения какво още допълнително е необходимо. Съдът отказва още веднъж да разясни. \"Аргумент в полза на извода, че указанията не са неясни, е и обстоятелството, че част от ищците са действащи адвокати\", пише съдия Маврова. \"Следователно се формира извод, че от представените писмени доказателства не може да се установи, че ищците, поотделно и всеки един от тях, отговарят на условията в процесуалния закон като специфична компетентност и лица, притежаващи необходимите знания и квалификация в областта на защита на околната среда, екологичното право и/или химични изследвания или изследвания във връзка с замърсяването на въздуха, респ. с професионален опит в тази област\", приема още съдът. Според определението от представените учредителни актове, справки, автобиографии и извадки от интернет се вижда, че \"ищците имат знания и опит в други области (лечение и профилактика на диабет, подпомагане на хора с увреждания, опит в областта на трудовото право, международното право, защита на гражданските права, но не и с оглед специфичния предмет на настоящите колективни искове\". \"Не са представени доказателства освен това, че ищците са водили дела, респективно са встъпили като страна в производства по колективни искове или дела във връзка с екологичното право, защита на околната среда или замърсяването на въздуха\", пише съдия Маврова. Освен това съдът приема, че не е било установено, че финансовото състояние на ищците позволява защита на колективния интерес, включително понасяне на разноски, свързани със спецификата на делото. Определението за прекратяване подлежи на обжалване  с частна жалба пред Софийския апелативен съд в едноседмичен срок от връчването му.", "date": "2017.10.30", "title": "Съдът прекрати делото за мръсния въздух на София"}
{"url": "http://www.dnevnik.bg/bulgaria/2017/10/30/3068291_izvunredno_v_ponedelnik_kabinetut_shte_obsujda/", "text": "Проектобюджетът за 2018 г. е първа точка от дневния ред на правителственото заседание, което се провежда днес вместо както обичайно в сряда. Вероятната причина за това е, че по закон проектът за бюджет трябва да бъде внесен в Народното събрание до 31 октомври. В дневния ред не е включена точка, която да се отнася до проблема с наводненията, но министърът на околната среда Нено Димов няколко пъти каза през миналата седмица, че ще се обсъждат мерки по въпроса. След обилни дъждове в Бургаско десетки къщи бяха наводнени, трима души загинаха, а една жена е в неизвестност. В дневния ред са включени и проекти, които се отнасят до национален план за противодействие на тероризма и дългосрочна инвестиционна политика за пенсионната система. Министерството на финансите  обяви вече , че приоритетите в Бюджет 2018 са фокусирани върху реформите в сектор \"Образование\", отбраната и сигурността, социалната и здравна политика, както и провеждането на Председателството на Съвета на ЕС през първата половина на 2018 г. Приходната част на бюджета в средносрочен план е планирано да се свие от 36.2% от БВП за 2018 г. до 35.5% от БВП през 2020 г. В средносрочен план не се предвиждат значителни промени при данъците. Акцизът на цигарите ще се увеличи до минималната за ЕС става от 177 лв. на 1000 къса към 1 януари 2018 г. Публичните разходи догодина ще са ограничени в рамките от 37.2% от БВП, до 2020 г. ще се свият до 35.5%. Правителството планира бюджетният дефицит за 2018 г. да е 1%, през следващата - 0.5%, а от 2020 г. да го сведе до нула. ", "date": "2017.10.30", "title": "Извънредно в понеделник кабинетът ще обсъжда бюджета и наводненията"}
{"url": "http://www.dnevnik.bg/bulgaria/2017/10/30/3068509_pametnik_na_levski_e_otkrit_v_kanada/", "text": "Първият паметник на Васил Левски в Канада е открит вчера в българската православна църква \"Св. Димитър\" в югоизточния град Брамптън, провинция Онтарио, съобщи генералното консулство на България в Торонто. Инициатори са почетният консул на България в град Мисисага Игнат Канев и църковното настоятелство, а финансирането е с дарения от български граждани и сдружения на българската общност в Канада и България. Паметникът е изработен в България, а автори са Тодор Ганарев и Радиана Дервенска. В поздравителен адрес по повод тържественото събитие, президентът Румен Радев приветства родолюбивата българска общност, която, \"благодарение на своята енергия и отдаденост, доведе тази толкова българска инициатива до успешен завършек\". \"Васил Левски е заветът и посоката, която всички българи трябва да следваме, независимо от това в коя точка на света се намираме\", се казва в обръщението на Радев. Първата копка за изграждането на бронзовия бюст на Левски бе направена на 16 юли, два дни преди отбелязването на 180-ата годишнина от рождението му", "date": "2017.10.30", "title": "Паметник на Левски е открит в Канада"}
{"url": "http://www.dnevnik.bg/sport/2017/10/30/3067645_kak_norvegiia_vuvede_ravno_zaplashtane_pri_mujete_i/", "text": "Равенството между половете в спорта е гореща тема през последните години. В тениса тя  предизвика много коментари покрай въпроса за равното заплащане между мъжете и жените  в турнирите от Големия шлем. Макар подобно предложение във футбола за момента да изглежда далеч от осъществяване, една държава постави основите за промяна на установените норми. Норвежката футболна федерация обяви, че състезателите в мъжкия и женския национален отбор на страната ще получават еднакво възнаграждение. Сумата за дамите е увеличена до 6 милиона крони (574 540 паунда) на сезон, което е с 93% повече спрямо предишните 3.1 милиона крони (296 845 паунда). Интересното в случая е, че увеличението е изцяло инициатива на местната футболна федерация, без да има натиск или искане от страна на женския тим. По братски \"Искахме да увеличим парите за маркетинг за женския отбор, но всъщност идеята за равенство дойде от футболната федерация. Те казаха: \"Няма ли да е готина идея и добро послание да направим възнагражденията равни\", заяви президентът на асоциацията на футболистите в Норвегия Йоаким Валтин пред \"Гардиън\". Близо 550 хиляди крони (47 875 паунда) от парите за женския отбор идват от колегите им от мъжкия състав. Те са решили да преотстъпят сумата, която получават от рекламни дейности. \"Горди сме от мъжкия отбор и желанието им да направят тази саможертва за нас. Те ни отдават голямо внимание, показвайки на другите страни, че е възможно да се направи и няма причина да не се осъществи\", каза капитанът на женския отбор Марен Мелде. От норвежката футболна федерация признават, че им предстои още много работа за повишаване на нивото на женския футбол в страната. Те се надяват примерът им да бъде последван от УЕФА и ФИФА. Къде сме ние В България женският футбол засега е по-скоро екзотика. Равното заплащане при мъжете и жените дори не стои като въпрос пред Българския футболен съюз (БФС). Засега главната цел е да се разшири основата. През май  БФС си постави за цел да удвои състезателките по футбол в страната до 2020 г . В основата на инициативата е паневропейско изследване за ролята на футбола върху увереността на жените и най-вече сред момичетата в тийнейджърска възраст. \"За Българския футболен съюз е много важно поне да стартира процес, който да дава повече възможности на момичетата от всички възрасти да играят футбол\", каза тогава президентът на БФС Борислав Михайлов. В България кампанията на УЕФА ще върви заедно със слогана \"Хайде да ритаме!\", обединяващ всички активности за масов футбол на федерацията. \"Играйте футбол за удоволствие и, най-вече, за да сте здрави\", добави тогава Михайлов.", "date": "2017.10.30", "title": "Как Норвегия въведе равно заплащане при мъжете и жените във футбола"}
{"url": "http://www.dnevnik.bg/sviat/2017/10/30/3067690_feisbuk_gugul_i_tuitur_shte_svidetelstvat_publichno_po/", "text": "Тази седмица адвокати на \"Фейсбук\", \"Гугъл\" и \"Туитър\" ще се изправят пред Конгреса, за да свидетелстват в разследванията за  руската намеса в изборите в САЩ  миналата година. Разпитите ще бъдат публични и се очаква да дадат най-подробната картина за това как  свързани с руското правителство акаунти  са разпръсквали разделящи послания и фалшиви новини измежду американските избиратели, пише електронното издание Quartz. Тримата шефове на адвокатските отдели – Колин Стреч за \"Фейсбук\", Шон Еджит за \"Туитър\" и Кент Уокър за \"Гугъл\" ще свидетелстват в сряда сутринта пред комисията по разузнаването в Сената, а следобеда – пред комисията по разузнаване в Камарата на представителите. В последните седмици трите компании обявиха, че свързани с Русия акаунти са купували реклами по спорни и разделящи обществото въпроси: правата на ЛГБТ хора, сигурноста на границата, полицейската бруталност и имиграцията. Неколцина източници от Конгреса сочат пред Quartz, че все повече в институцията се налага мнението, че няма начин фалшивите новини да бъдат регулирани изцяло, а американците просто трябва да гледат скептично на това, което четат в интернет.", "date": "2017.10.30", "title": "\"Фейсбук\", \"Гугъл\" и \"Туитър\" ще свидетелстват публично по \"руските разследвания\" в САЩ"}
{"url": "http://www.dnevnik.bg/skorost/2017/10/30/3067291_subaru_pokaza_v_tokio_budeshtiia_si_sedan/", "text": "Субару\" използва автосалона в Токио, за да представи поредният си концептуален автомобил от серията \"Визив\" (VIZIV), които намекват за бъдещата визи на моделите на марката. \"Визив Перформанс Концепт\" е първият седан в семейството прототипи. Автомобилът е дълъг 4.63 метра, широк 1.95 м и висок 1.43 м. Междуосието е 2.73 метра, а гумите са 245/40 R20. В салона има място за петима пътници. Колата се характеризира с изнесен напред силует и нисък център на тежестта. В броните, калниците и покрива има въглеродни влакна. Двигателят е боксер с характеристики, които не се съобщават, а задвижването е на четирите колела. Системата за подпомагане на водача EyeSight е подобрена, като вече има повече функции.", "date": "2017.10.30", "title": "\"Субару\" показа в Токио бъдещия си седан"}
{"url": "http://www.dnevnik.bg/citat_na_deniia/2017/10/30/3068515_citat_na_denia_i_cecka_beshe_bezalternativna_no_sega/", "text": "Това заяви зам.-председателят на БСП Кирил Добрев в сутрешния блок на Би Ти Ви, докато коментираше конгреса на БСП и последвалата в неделя пресконференция на ГЕРБ, на която зам.-редседателят  Цветан Цветанов заяви, че БСП не е алтернатива  на управлението, а финансовият министър Владислав Горанов - че е лоша алтернатива. Говорейки за  конгреса на БСП , Добрев каза, че Корнелия Нинова започвала да контактува все повече с редовите членове на левицата и това предизвиквало недоволство у някои социалисти на ръководни постове. По думите му в миналото е имало доста опити БСП да бъде контролирана, но днес това не може да се случи. \"Винаги са пробвали с дълги ръце, мръсни ръце да пипат в БСП\", каза той. \"Корнелия стана председател, защото водеше битки с ГЕРБ, а не вътрешнопартийни битки в БСП\", добави Добрев, обръщайки се към враговете на Нинова вътре в партията.", "date": "2017.10.30", "title": "Цитат на деня: И Цецка беше безалтернативна, но сега Радев е президент"}
{"url": "http://www.dnevnik.bg/sport/2017/10/30/3068520_kubrat_pulev_djoshua_go_paziat_az_moga_da_go_pobedia/", "text": "Кубрат Пулев продължава да е убеден, че може да победи Антъни Джошуа. Българинът трябваше да има мач със световния шампион по бокс за професионалисти, но заради контузия вместо него за срещата в Кардиф излезе Карлос Такам. Джошуа  остана на световния връх след победа с технически нокаут, предизвикал много коментари . \"Пазят го Антъни Джошуа. Доста спорно отсъждане на съдията да прекрати мача. Все пак това не е аматьорски бокс. А Такам не беше в състояние, което да налага спиране на боя. И самият рефер след това не даде обяснение защо е взел подобно решение. Общо взето нищо в този бой не ме изненада. Очаквана развръзка. Този мач потвърди и мнението ми, че ако съм здрав и добре трениран, ще бия Джошуа. Британецът не е нещо повече от мен\", каза Пулев, цитиран от \"Труд\". Българинът преговаря за мач за титлата в Световната боксова асоциация (WBA). Плановете са  Пулев да се срещне с пуерториканеца Фрес Окендо в Чикаго . \"Интересува ме подобен мач. Смятам, че ще стаен страхотна гала вечер пред много зрители, тъй като има много големи общности и от двете държави в Чикаго\", заяви Пулев.", "date": "2017.10.30", "title": "Кубрат Пулев: Джошуа го пазят, аз мога да го победя"}
{"url": "http://www.dnevnik.bg/biznes/2017/10/30/3068511_goranov_podkrepi_s_ugovorki_zakonoproekta_peevski_i/", "text": "Министърът на финансите и член на ръководството на ГЕРБ Владислав Горанов подкрепи законопроекта на депутата от ДПС Делян Пеевски за КТБ с уговорката, че това е извънредно, тоест противоконституционно законодателство и поставя на изпитание основни принципи на правото. \"Аз бих го подкрепил с аргумент, че всички възможни инструменти на държавата, включително и извънредно законодателство, което по принцип е противоконституционно, ако даде възможност справедливостта поне отчасти да възтържествува\", каза Горанов в интервю за Нова телевизия. По повод заявката на тримата съвносители - Пеевски, Йордан Цонев и Хамид Хамид, че който не подкрепи закона, подкрепя олигархията, Горанов коментира, че \"който не го подкрепи, ще бъде лесно обвинен, че не иска да създаде законодателство, което да даде максимално широк инструментариум за възстановяване на масата на несъстоятелността\". Едновременно с това министърът на финансите отбеляза, че в законопроекта \"има доста сложни правни конструкции (...), които поставят основни принципи в правото на леко изпитание\". Нинова участвала в приватизацията в своя полза По повод решението на конгреса на БСП да иска вот на недоверие на правителството по темата за корупцията, Горанов заяви, че лидерът на левицата Корнелия Нинова не е приемливо да говори за корупция, защото е участвала в приватизацията и се е снимала при разрушаването на мавзолея през 1999 г. с тогавашния вицепремиер и строителен министър в кабинета \"Костов\" Евгений Бакърджиев. \"Твърди се, че е участвала в приватизацията на едно търговско дружество срещу минимална сума в своя полза\", каза Горанов, но не можа да си спомни името на дружеството. Помолен да коментира искането на Нинова да се оповестят имената на политици, взимали пари от мажоритарния собственик на фалиралата КТБ Цветан Василев, той припомни, че сред хората, ходили в КТБ за среща с Василев, е заместникът на Нинова в партията Кирил Добрев, \"но и това нищо не значи\". Горанов не приема оценката на \"Трансперънси интернешънъл\", че България е най-корумпираната държава в Европа, като според него проучването е измерило усещанията на хората, а не действителното състояние на проблема. \"Със сигурност имаме проблем с корупцията, но държавата днес е по-добре от вчера и по икономически показатели, и по жизнено равнище. Ако по усещане сме напред, трябва да има дебат в обществото\", каза той.", "date": "2017.10.30", "title": "Горанов подкрепи с уговорки законопроекта \"Пеевски\" и укори Нинова, че е участвала в приватизацията"}
{"url": "http://www.dnevnik.bg/na_put/2017/10/30/3064393_indiicite_putuvat_i_harchat_vse_poveche_i_airbnb_iska/", "text": "Икономиката на Индия разцъфтява и вече е третата най-развиваща се в Азия. В последните години богатите индийци залагат все по-често на екзотични пътувания, като някои от тях са готови да платят 1000 долара за нощувка в частна къща на някой отдалечен остров. Екскурзиите вътре в самата страна също са се увеличили, отчитат местни експерти в туризма. Всичко това предизвика интереса на популярната платформа за споделяне на места за настаняване Airbnb. Ръководителят на компанията за индийския пазар Аманпреет Баджай заяви в интервю за Quartz, че едва 24 хил. обяви от страната са публикувани на сайта на Airbnb, а над 1 млн. индийци вече са се възползвали от услугите на платформата при пътуванията си в чужбина. По думите му целта е тези цифри да се променят във възходяща посока. Услугите, които предлага Airbnb добиват голяма популярност в Индия преди около две години. От компанията уточниха, че чужденците, които искат да посетят страната се обръщат към платформата за споделено настаняване, тъй като искат да живеят заедно с местно семейство, за да опознаят културата на страната. Според Аманпреет Баджай тази пазарна ниша е добре усвоена и сега предизвикателството е да се убедят богатите индийци да използват Airbnb, когато са на екскурзия в чужбина. \"В наши дни пътуващите индийци не се различават по нищо от пътуващите европейци. Те искат да посещават все повече дестинации, като за целта са готови да изкарат доста пари. За пример мога да дам хора, които плащат по 1000 долара за нощувка в голяма къща с шест спални на гръцкия остров Миконос\", разказа Баджай. По думите му Airbnb може да предложи значително по-добри оферти и за целта започва рекламна кампания, с която ще се опита да увеличи броя на обявите от Индия. Според него това няма да е трудно, тъй като само за последната година ръстът на публикуваните места за споделено пътуване е 115%. Със 150% повече за година са се увеличили индийците, които използват Airbnb при пътуване в чужбина. Друга цел на компанията ще е увеличаване на екскурзиите на индийците вътре в самата държава. Баджай уточни, че в големите на територия страни Airbnb е сред най-популярните начини за уреждане на спане при вътрешни екскурзии. А индийците ставали все по-любопитни и платежоспособни да обикалят родината си. \"Всеки път, когато говоря с група индийски туристи, те ми казват, че ако имат 100 долара, биха похарчили 99 от тях за екскурзия вместо за нов чифт обувки. Тези хора са готови да обикалят навсякъде по света, дори и в самата Индия\", допълни мениджърът на Airbnb за азиатската страна.", "date": "2017.10.30", "title": "Индийците пътуват и харчат все повече и Airbnb иска да се възползва от това"}
{"url": "http://www.dnevnik.bg/sport/2017/10/30/3068486_fotogaleriia_meksiko_privetstva_chetirikratniia/", "text": "Люис Хамилтън   след драматично състезание за Гран при на Мексико. Британецът завърши едва девети, след като след първата обиколка се оказа на последното място. Големият съперник на Хамилтън Себастиан Фетел се класира четвърти и по този начин два кръга преди края на сезона пилотът на \"Мерцедес\" е недостижим на върха с 333 точки, с 56 повече от Фетел.", "date": "2017.10.30", "title": "Фотогалерия: Мексико приветства четирикратния шампион във Формула 1 Люис Хамилтън"}
{"url": "http://www.dnevnik.bg/politika/2017/10/30/3068530_cvetanov_za_obshtestvenite_poruchki_vuv_vma_zakonut_e/", "text": "ГЕРБ ще разгледа на заседание въпроса извършил ли е нарушение министърът на здравеопазването Николай Петров, докато бе директор на Военномедицинска академия (ВМА). Това се разбра от думите на зам.-председателя на партията Цветан Цветанов пред Би Ти Ви. Вчера телевизията излъчи  разследване как като шеф на ВМА Петров е възложил две обществени поръчки за общо 1.6 млн. лв . на фирми, представлявани от Явор Цонев - мъжа, от когото дъщеря му Руслана Петрова има дете. \"Ние ще направим едно заседание, ще обсъдим, ще се запознаем с всички факти\", каза Цветанов и посочи, че е имало сигнал до прокуратурата, която не е видяла престъпление и не е образувала разследване. \"Законът е спазен, тук вече можем да говорим за моралната страна\", заяви зам.-председателят на ГЕРБ. По думите му пред хора от ГЕРБ Николай Петров вече е казал, че в действията му не е имало нищо нередно и не е изразил притеснение от одита. Цветанов посочи, че когато се определял професионалният състав на Министерския съвет в здравеопазването, \"искахме да заложим на професионалист\". Той увери, че партията ще излезе с позиция и заяви, че досега партия \"ГЕРБ е доказала, че е безкомпромисна към всеки, който е нарушил закона\". Междувременно в сутрешния блок на \"Нова телевизия\" финансовият министър Владислав Горанов също коментира темата, като посочи, че до две седмици ГЕРБ ще излезе с решение по въпроса. \"Не бива да бързаме да правим каквато и да е новина, имаме документи, които тепърва ще анализираме\", посочи той и добави, че в партията са чули позицията на здравния министър. \"Ако има нещо нередно, няма как да подкрепяме такова поведение\", заяви Горанов. Той обаче се усъмни, че зад разследването стоят врагове на министъра. \"Вероятно това, което той прави - а той затяга редиците и запушва пробойни, може да допуснем, че това е ответна реакция на хора, които не искат той да бъде министър. Аз му вярвам, но разследването е повод да проверим още веднъж фактите и обстоятелствата\", каза Горанов.", "date": "2017.10.30", "title": "Цветанов за обществените поръчки във ВМА: Законът е спазен, можем да говорим за морала"}
{"url": "http://www.dnevnik.bg/bulgaria/2017/10/30/3068528_cvetan_vasilev_redaktira_proekta_na_peevski_za_ktb/", "text": "Мажоритарният собственик на фалиралата Корпоративна търговска банка (КТБ) Цветан Василев, който е обвиняем за източването й и пребивава в Белград, в блога си обвини депутата от ДПС и свой бивш бизнес партньор Делян Пеевски, че дължи на банката десетки милиони левове по девет сделки. Цветанов изрежда \"Техномаркет\", \"София прес\", ДИПИ, \"Булгартабак\", \"Техноекспортстрой\", ФК \"Левски\" и други. Повод за това е законопроектът на Пеевски, анонсиран като  инструмент срещу вторичното разграбване на КТБ. Василев предлага своя редакция на законопроекта, който смята за противоконституционен. Според него трябва да се назначат три компании, които в рамките на шест месеца да оценят активите на КТБ - от фонда за гарантиране на влоговете, от необезпечените кредитори и от основния акционер. Той предлага схема, по която активите да бъдат върнати и продадени на търг, а с парите да се покрият задълженията на фирмите - собственици и на кредитори към банката.", "date": "2017.10.30", "title": "Цветан Василев \"редактира\" проекта на Пеевски за КТБ"}
{"url": "http://www.dnevnik.bg/razvlechenie/2017/10/30/3068521_kevin_speisi_obiavi_che_e_gei_izvini_se_za_seksualen/", "text": "След като дълги години отказваше да коментира слухове за своята сексуалност, актьорът Кевин Спейси обяви публично, че е избрал да живее живота си като гей мъж, предаде \"Ройтерс\". Носителят на два оскара също така се извини на колегата си Антъни Рап за инцидент през 1986 г., в който по думите на Рап Спейси му посегнал на холивудско парти. Повод стана изказване пред \"Бъзфийд\", в което Рап описа как на свой купон Спейси го вдигнал на ръце, отнесъл го на леглото и се проснал отгоре му. По това време Рап бил на 14 години. Той успял да избута Спейси, който по думите му бил пиян. 58-годишният Спейси, носител на \"Оскар\" за участието си в \"Американски прелести\" и \"Обичайните заподозрени\" отправи посланието си чрез \"Туитър\". Той заяви, че е ужасен да чуе разказа за инцидента, който не си спомня, но ако действително е било така поднася искрените си извинения на Рап за \"дълбоко нередното си пиянско поведение\". Случката го \"окуражила да проговори за други неща в живота си\", добави Спейси. \"Обичал съм и съм имал романтични връзки с мъже през целия си живот и избирам да живея като гей мъж\", написа актьорът. \"Искам да говоря за това честно и открито, което започва с преоценката на собственото ми поведение.\" Освен \"Оскар\" актьорът има награда \"Тони\" за постановката \"Изгубени в Йонкърс\" и участва в хитовия сериал \"Къща от карти\". В продължение на 10 години той бе директор на театъра \"Олд Вик\" в Лондон. Вече трета седмица Холивуд и големи компании по света се тресат от признания и обвинения в сексуален тормоз, откак \"Ню Йорк Таймс\" и \"Ню Йоркър\" разкриха, че един от най-влиятелните холивудски продуценти е тормозил жени в продължение на десетилетия. През уикенда актрисите Дарил Хана и Анабела Шиора се присъединиха към обвинителите на Харви Уайнстийн, като Шиора обяви, че продуцентът я е изнасилил.", "date": "2017.10.30", "title": "Кевин Спейси обяви, че е гей, извини се за сексуален инцидент от 1986 г."}
{"url": "http://www.dnevnik.bg/sviat/2017/10/30/3068531_vnushitelna_pobeda_za_zaev_na_mestnite_izbori_v/", "text": "Социалдемократическият съюз (СДСМ) на Зоран Заев печели най-малко в 17 от 35-те общини, за които  се гласува на балотаж  в Македония тази неделя. Това сочат неокончателни резултати от преброяването след вота. Основният опопент, консерваторите ВМРО-ДПМНЕ на бившия премиер Никола Груевски, взимат едва две места, според данни на държавната избирателна комисия и електронното издание МКД. Ако този резултат се потвърди след окончателното преброяване в няколкото оставащи общини (само в една от които водеше ВМРО-ДПМНЕ към 8 ч. българско време), партията на Груевски, някога владяла повечето македонски общини, остава трета след албанския Демократичен съюз за интеграция (ДУИ), който има 6 места. Още на първия тур партията на сегашния премиер спечели 37 от 45 кметски места, а ВМРО-ДПМНЕ - едва три. Алиансът на албанците на Зиядин Села, който не признава резултата, получава общо три места и няколко по-малки партии - по едно. Най-яростна беше реакцията на Груевски, който обяви вота за \"недемократичен и пълен с нередности\". Той поиска да се организират предсрочни парламентарни избори, проведени от техническо правителство, пише в. \"Вечер\". \"Хайде, Заев, ако си толкова силен, да ходим пак на избори,\" предложи Груевски. На негова страна остана Села, който каза, че вотът е бил повлиян от подкупи и шантаж на избирателите, извършвани от партийни активисти и обеща да внесе жалби в общински и национални изборни органи. Това е голяма победа за гражданите на Република Македония. Честитя на всички граждани за днешния празник на демокрацията. Имахме демократични, честни и чисти избори, избори, които са истинска картина за волята на гражданите, заяви снощи лидерът на СДСМ Зоран Заев, цитиран от БТА. Той изтъкна, че резултатът от втория кръг от шестите местни избори е бил очакван и на него гражданите само са потвърдили победата и ясно са избрали да има цялостни и всеобхватни промени и по-качествен живот за всички.  Лидерът на Демократичния съюз за интеграция Али Ахмети от партийното седалище в Тетово обяви голяма победа на тази партия на етническите албанци в Тетово, Струга, Чаир, Дебър, Сарай, Липково, Долнени, Теарце, както и в Пласница и Кичево в първия кръг. Той благодари на всички избиратели за техния принос за тази голяма победа на Демократичния съюз за интеграция и получените мандати за следващите четири години на кметовете. ", "date": "2017.10.30", "title": "Внушителна победа за Заев на местните избори в Македония, Груевски не признава резултата"}
{"url": "http://www.dnevnik.bg/razvlechenie/2017/10/30/3068535_anabela_shiora_i_daril_hana_se_prisuediniha_kum/", "text": "Италианската актриса Анабела Шиора разказа, че Харви Уайнстийн я е изнасилил, а колежката й Дарил Хана разказа как той многократно се е опитвал да нахлуе в хотелската й стая и се е наложило да използва гримьора си като щит в нова статия в \"Ню Йоркър\", която утежнява обвиненията срещу холивудския продуцент. И двете твърдят, че кариерите им са пострадали вследствие от сблъсъците, а Хана - че била изключена от промотирането на \"Убий Бил\", въпреки че споделила с екипа. Според Шиора продуцентът нахлул в апартамента й през 90-те години и я насилил въпреки яростната й физическа съпротива. Актрисата обясни, че не потърсила правата си навремето от страх, че Уайнстийн напълно ще унищожи кариерата й и й е трудно да говори дори в светлината на десетките обвинения срещу него. Но медийна атака в Италия срещу сънародничката й Азия Ардженто, която първа обвини продуцента публично в изнасилване, я убедила, че е длъжна да проговори.", "date": "2017.10.30", "title": "Анабела Шиора и Дарил Хана се присъединиха към обвиненията срещу Харви Уайнстийн"}
{"url": "http://www.dnevnik.bg/sport/2017/10/30/3068555_nad_700_dushi_se_vkljuchiha_v_reno_morning_run/", "text": "Повече от 700 души участваха в \"Рено морнинг рън\" в София, което е рекорд за състезанието по бягане, провеждано всяка година в София. В отборното класиране за най-голямо средно изминато разстояние на първо място се класира S-Class of DXC с 20 км. В тройката влязоха още \"2.5kmrun\" с 13 км и отборът на \"Бегач\" и \"Рено пешън рънърс\" с 12.5 км. По показател най-висока средна скорост на върха стана TechHuddle с 12.3 км/ч, следван от \"2.5kmrun\" с 12.1 км/ч и Comet DXC с 11.8 км/ч. Елеонора Григорова беше най-бърза на 20 км, като завърши за 1.34:25,8 ч. На малко по-малко от минута от нея втора остана Галина Дженева, а в тройката влезе и Ралица Ангелова.", "date": "2017.10.30", "title": "Над 700 души се включиха в \"Рено морнинг рън\""}
{"url": "http://www.dnevnik.bg/morski/2017/10/30/3068558_otmeneno_e_bedstvenoto_polojenie_v_obshtina_kameno/", "text": "Отменено е бедственото положение в община Камено, което бе обявено след  наводнението на 25 октомври , при което загинаха трима души, а четвърти все още е в неизвестност. Това съобщи пред агенция \"Фокус\" кметът на общината Жельо Вардунски. След като през почивните дни доброволци помагаха за почистването на домовете на пострадалите, от днес на помощ са и военнослужещи. Общо 20 души от Военноморските сили действат в района на село Равнец, 21 от Съвместното командване на силите участват в разчистването на с. Ливада и 20 души от състава на ВВС помагат при ликвидирането на последствията от наводнението в с. Полски извор, съобщи пресцентърът на Министерството на отбраната. \"Започнахме вече да изнасяме боклуците от селата и да осигуряваме дърва за печките на хората, за да могат да започнат да съхнат къщите им. Защото без това да се случи не можем да вкараме вътре техника\", добави той. Продължава и работата по възстановяването на разрушените мостове и пътища. Междувременно кметът на Бургас Димитър Николов каза пред Би Ти Ви, че от днес започва дезинфекция на пострадалите райони. Ще се обработват вътрешни помещения, дворове, улици и местата, където в момента се изхвърлят отпадъците. Готов е списъкът на семействата, на които община Бургас ще помогне със строителни материали за ремонт на домовете и за нова бяла техника.", "date": "2017.10.30", "title": "Отменено е бедственото положение в община Камено"}
{"url": "http://www.dnevnik.bg/biznes/2017/10/30/3068560_klientite_na_uiz_er_veche_letiat_s_poveche_bezplaten/", "text": "От вчера нискотарифната авиокомпания \"Уиз ер\" въведе официално новата си политика за безплатния багаж, който пътникът има право да внесе в салона на самолета. Клиентите на унгарския превозвач вече могат да носят куфари с максимално тегло 10 кг и размери 55x40x23 см вместо досегашните 42x32x25 см. От компанията уточниха, че ако пътниците искат да внесат на борда и малка безплатна чанта с размери 40x30x18, ще трябва да ползват услугата WIZZ Priority. Услугата гарантира, че по-големият безплатен ръчен багаж ще бъде поставен в кабината. WIZZ Priority също така позволява на пътниците да не се редят на опашката при качване на борда, а да бъдат сред първите, които ще се качат на самолета. С нововъведението \"Уиз ер\" се изравни с конкурента си \"Райънер\", който допуска безплатен багаж с размери 55x40x20 см на борда на самолета.", "date": "2017.10.30", "title": "Клиентите на \"Уиз ер\" вече летят с повече безплатен багаж"}
{"url": "http://www.dnevnik.bg/sviat/2017/10/30/3068561_sblusuci_izbuhnaha_v_irakski_kjurdistan_sled/", "text": "Край сградата на парламента на иракския автономен район Иракски Кюрдистан в Ербил е била чута стрелба, предават \"Ройтерс\" и ТАСС, която се позовава на телевизия \"Скай нюз - Арабия\". Напрежението ескалира в неделя, когато парламентът гласува закон за разпределяне на правомощията на президента на региона Масуд Барзани, който в неделя обяви, че ще се оттегли на 1 ноември.  Според телевизията силите за сигурност на автономния район са предотвратили опит на привърженици на Барзани да щурмуват парламента. \"Ройтерс\", позовавайки се на очевидци, предаде, че демонстранти, недоволни от решението на Барзани да се оттегли, са щурмували сградата на парламента. Някои от тях били въоръжени с тояги. Чули се изстрели, някои от протестиращите, които твърдели, че са пешмерги, успели да влязат в сградата на парламента. Междувременно представители на  сегашната опозиция  срещу Барзани съобщиха за \"Ройтерс\", че негови поддръжници са разграбили или опожарили техни централи в Ербил през нощта.  Барзани, чийто мандат изтече още през 2015 г. и който остана на власт в условията на разпуснат парламент, каза, че няма да удължава мандата си допълнително. Той взе решението само седмици след като референдум за независимост от Ирак доведе до криза за иракските кюрди, които се радваха на период на безпрецедентна автономия, отбелязва \"Ройтерс\". Барзани е изпратил до парламента писмо за разпределяне на президентските правомощия между правителството, парламента и съдебната власт, пише БТА. В началото на ноември трябваше да се състоят и президентски, и парламентарни избори. Те обаче бяха отложени миналата седмица на фона на засилващата се криза в региона. Турски и иракски политици вече обвиниха Барзани, че с решението си той само трупа политически капитал за момента, в който изборите се проведат. Критиците на Барзани смятат, че референдумът за независимост, произведен на 25 септември по инициатива на 71-годишният президент, е влошил перспективите за иракските кюрди. По-малко от месец след това правителството започна офанзива за превземане на контролирания от тях град Киркук, богат на петролни залежи. Кюрдите го смятат както за свой роден град, така и за ключов източник на приходи за евентуалната си независима държава. Това беше една от няколкото ответни мерки на централните власти в Багдад, които се противопоставяха решително на референдума. Само за дни иракското правителство промени  баланса на силите  в северната част на страната, оказвайки значителен натиск върху Барзани и разрушавайки мечтите на кюрдите за независимост от Ирак, отбелязва \"Ройтерс\". Иракските сили продължиха настъплението си към всички контролирани от кюрдите територии извън границите на автономния регион. В четвъртък иракският премиер поиска от кюрдите да анулират референдума, но Ербил предложи само да го  \"замрази\"  в замяна на примирие и диалог \"в рамките на конституцията на Ирак\". Кюрдистан разглеждаше референдума не като условие за незабавна независимост, а като отправна точка за начало на разговори с Багдад. В неделя досегашният президент обвини иракските власти, че само са използвали референдума като повод за операцията по отвоюване на спорните територии и че целта им е била \"дестабилизация\" на Иракски Кюрдистан.", "date": "2017.10.30", "title": "Сблъсъци избухнаха в Иракски Кюрдистан след решението на Барзани да се оттегли"}
{"url": "http://www.dnevnik.bg/sport/2017/10/30/3068580_federer_se_otkaza_ot_mastursa_v_parij_i_ostavi_purvoto/", "text": "Швейцарският тенисист Роджър Федерер се отказа от участие в турнира от сериите \"Мастърс\" в Париж. Така той остави в ръцете на Рафаел Надал възможността да си осигури първото място в световната ранглиста в края на годината. Рекордьорът по титли от Големия шлем стана шампион в Базел за осми път. Той  направи обрат във вълнуващ мач с Хуан Мартин дел Потро  и взе седмото си отличие за сезона и общо 95-о в кариерата си. Отказът от участие в Париж сведе до минимум възможността Федерер да завърши годината на върха в световната ранглиста. Сега Надал се нуждае само от една победа във френската столица, за да подпечата успеха си. Швейцарецът, който прави много силен сезон, насочва вниманието си към финалите на АТП в Лондон. За тях за пръв път се класира Григор Димитров. Преди това българинът ще играе в Париж, като  започва във втория кръг с двубой срещу  победителя от мача между Ришар Гаске и Беноа Пер .", "date": "2017.10.30", "title": "Федерер се отказа от мастърса в Париж и остави първото място в ръцете на Надал"}
{"url": "http://www.dnevnik.bg/photos/snimka_na_denia/2017/10/30/3068570_snimka_na_denia_kim_i_drugarkata_izprobvat/", "text": "Севернокорейският лидер Ким Чен-ун и съпругата му Ри Сол-джу посетиха вчера обновена фабрика за козметика в Пхенян, съобщи държавната информационна агенция КЦТА, цитирана от \"Йонхап\" и БТА.", "date": "2017.10.30", "title": "Снимка на деня: Ким и \"другарката\" изпробват севернокорейски продукти за красота"}
{"url": "http://www.dnevnik.bg/biznes/2017/10/30/3060832_pazarut_na_jilishta_vuv_varna_vse_po-skup_i/", "text": "След рязкото обръщане на тенденцията в края на 2014 и 2015 г. динамиката на пазара на недвижими имоти във Варна продължава да е към стабилен растеж. Това показват обобщените данни на агенции, работещи в сектора. След като преминаха през период на криза с голямо предлагане и ограничено търсене, довело до спад с около 30% на цените, в края на миналата година беше отчетена стабилна тенденция към ръст, който продължава и в момента. Факторите, повлияли за промяната, са основно масовото предлагане на жилищни кредити с лихви под 4%, все още ограниченият пазар на новопостроени жилища, както и растящият брой на потенциалните купувачи. обаче е, че докато преди година–две основен двигател на търговията бяха руски граждани, търсещи жилища главно във високия ценови сегмент, сега около 95% от клиентите на агенциите за недвижими имоти, дори в сектора на ваканционните, са основно българи. \"Кредитите, разбира се, са солиден фактор за положителния тренд, но това, което рязко повлия пазара във Варна, е динамиката в търговията със земеделски земи на добри цени в региона\", каза Диана Кирова, собственик на агенция \"Киров\". \"Все по-често наши клиенти са хора от малките населени места, които мигрират, за да се установят трайно в областния център.\" Статистиката на компанията за периода от началото на годината до края на октомври показва, че тристайните жилища в районите с лесна и бърза комуникация до центъра на града вече се предлагат с Според Елена Парова, главен брокер в компанията \"Явлена\", спад в търсенето на жилищни имоти няма в нито един от районите на Варна. Тенденцията, която тя очертава, е по-скоро към отчетливо намаляване на т.нар. вторичен пазар на имоти за сметка на интереса към нови жилища. Още в края на 2016 г. обобщените данни на няколко от големите агенции за недвижими имоти във Варна сочеха, че купувачите се насочват към сделките на нива до 100 и над 120 хил. евро за жилище. Само година по-рано търсенето е било ориентирано предимно към имоти в ценовия диапазон 50 - 70 хил. евро. Но заедно с цената един от най-важните критерии при избора на жилище вече е и качеството на строителните работи, мястото за паркиране и добрите общи части. По данни на \"Явлена\" все по-ясно се очертава и основано на ясни изисквания към новото им жилище. \"Една част от клиентите ни търсят категорично по-голяма жилищна площ на по-ниска цена, да речем, двустаен апартамент за около 40 хил. евро или тристаен за не повече от 60 хил. евро\", казва Елена Парова. \"Това е ясен знак към нас да насочим предлагането към имоти в големите жилищни квартали на Варна като \"Възраждане\" и \"Владислав Варненчик\". Друг тип клиенти са тези, които също имат ясна визия за бъдещия си имот, но разполагат и с по-голям бюджет – от 90 до 150 хил. евро.\" Според Парова в момента цената на жилищните имоти във Варна определя основно Така не особено големи жилища в близост до Морската градина или Гръцката махала вече трайно се продават за около 1200 – 1500 евро на кв.м. \"Имаме дори продажби на цени, които достигат и 2 хил. евро на кв.м в тези части на града, но тук вече става дума за действително уникални локации\", казва тя. Интересът на платежоспособните клиенти вече не е така ясно ориентиран към престижни райони като \"Траката\" и курорта Св. св. Константин и Елена според наблюденията на Диана Кирова. \"В доскоро определяните като хитови райони около двореца \"Евксиноград\", над плажа Кабакум или местността \"Ален мак\" край Варна в момента е почти нулев\", твърди тя. Същото мнение, но с лек нюанс споделя и Елена Парова. \"В момента така го определяме ние в нашите професионални среди\", казва тя. \"Едно от предимствата му е, че има клиенти за всички видове имоти. Купувачите в райони като \"Траката\" и \"Св. Никола\" имат по-различен профил. Това са семейства, които се чувстват свободни – с пораснали деца, стабилни доходи и основно жилище в централната част на Варна. Но въпреки че в споменатите райони вече има доста новопостроени сгради, повишен интерес към тях в сравнение с предходни години не се забелязва.\" През последната година агенциите на недвижими имоти във Варна отбелязват нарастващ интерес и към жилища с една или две спални в близост до трасетата на градския транспорт и големите супермаркети, въпреки че са встрани от градския център. Примерът, който Парова дава, е с жилищния квартал \"Бриз\", разположен в северната периферия на Варна, но в близост до Морската градина и магистралата за курорта Златни пясъци. \"Данни на Агенция по вписванията показват, че броят на сключените сделки на зелено за новостроящи се сгради продължава да расте\", казва Валентин Пецов от агенцията \"Ремакс Идеал\". Тази тенденция роди и шеговития термин - резервация на имот преди излязло разрешение за строителство, т.е. още на фаза проектиране\", обяснява той. Тенденция от последната година е и възвръщането на доверието в жилищни имоти като инвестиционна възможност. Според брокери на големите агенции във Варна над 70-80% от инвестиционните сделки стават именно с апартаменти, тъй като те могат лесно да бъдат отдавани под наем за разлика от къщите, магазините или земеделските терени. Според прогноза на Пецов, направена в края на миналата година за \"Капитал\", инвеститорите в имоти с цел отдаване под наем или последваща препродажба са сериозен участник и на пазара на новото строителство във Варна. Но покупките на зелено не се записват в регистрите и ръстът в този вид сделки, отчетен от Агенцията по вписванията, ще стане известен в края на тази и през следващата година, след завършването на новостроящите се сгради. Именно този интерес и е най-логичното обяснение на факта, че търсенето на парцели за строителство вече се е върнало до нивата от 2008 г. \"Търсят се терени не само в централната част на Варна\", казва Диана Кирова. са тези, които позволяват разгъната застроена площ от 2-3 хил. кв.м. Профилът на клиентите, които търсят инвестиция на зелено през \"Явлена\", показва, че решаващи при сключването на сделка са качеството, бизнес историята на строителната фирма и начинът на плащане. \"Купувачите на жилища в новостроящи се сгради имат завишени изисквания, които не могат да бъдат покрити от имотите на вторичния пазар\", обяснява тя. В същото време апартаментите в етап на строеж им дават допълнителна свобода – те могат да бъдат прекроявани и адаптирани към специфичните им изисквания. След тях са дневен тракт (обединени дневна и кухня - бел. ред.) от 35 – 40 кв.м, паркомясто и т.н.\". Парова твърди, че възможностите за разсрочено плащане на новостроящите се жилищни имоти в централната част на Варна повишават цените им до нива над тези на завършените жилища. В същото време таксите за поддръжка в затворените комплекси северно и южно от Варна продължават да са спирачка пред интереса към луксозните имоти. Те се движат в рамките от 5 до 10 евро на кв.м жилищна площ в зависимост от вида и обема на обслужваната инфраструктура. От агенциите за недвижими имоти във Варна с носталгия си спомнят за когато пазарът се определяше от руски и британски инвеститори предимно във ваканционни имоти. Данните на агенция \"Градев\" от края на миналата година сочеха \"замръзване\" и на този пазар. Липсата на търсене се обясняваше главно с оттеглянето на купувачите от чужбина – основно Русия и Великобритания. От друга страна, спирачка за българските купувачи и тогава бяха таксите за обслужване на общите части. \"Руснаците, които инвестираха преди време, вече са продавачи\", казва Елена Парова от \"Явлена\". \"По-голямата част от тях приключват с имотите си у нас и нямат намерение да търсят нови. В същото време други техни сънародници се насочват към жилища в централната градска част, в близост до училище, транспортната инфраструктура на града, голям търговски комплекс. Обобщението на данните, предоставени на \"Дневник\" от търговци на недвижими имоти във Варна, очертава три ясни тенденции: -   на имотите си при все по-рационален подход към избора на локацията им. -  . Но това няма да продължи дълго. И трето: \"Жилищните сгради, които предстои да бъдат завършени в близките една-две години, се увеличават непрекъснато. А това неминуемо ще доведе до момента, в който предлагането ще надвиши търсенето\", прогнозира Елена Парова.", "date": "2017.10.30", "title": "Пазарът на жилища във Варна – все по-скъп и по-предвидим"}
{"url": "http://www.dnevnik.bg/photos/2017/10/30/3068547_fotogaleriia_kak_se_oblichat_kuchetata_za_helouin/", "text": "Точно 120 кучета се включиха в нетрадиционното състезание в перуанската столица Лима, на което трябваше да бъдат избрани най-хубавите костюми за Хелоуин, носени от четириноги. Най-предпочитани бяха костюмите на пирати, скелети и сладоледи.", "date": "2017.10.30", "title": "Фотогалерия: Как се обличат кучетата за Хелоуин"}
{"url": "http://www.dnevnik.bg/politika/2017/10/30/3068596_ministurut_na_zdraveopazvaneto_nikolai_petrov_podade/", "text": "Министърът на здравеопазването Николай Петров подаде оставка, съобщи правителствената информационна служба. Тя е приета от министър-председателя Бойко Борисов. Това е първата оставка на министър от третия кабинет \"Борисов\". Ден по-рано Би Ти Ви излъчи  разследване как като шеф на ВМА Петров е възложил две обществени поръчки за общо 1.6 млн. лв . на фирми, представлявани от Явор Цонев - мъжа, от когото дъщеря му Руслана Петрова има дете. Тази сутрин зам.-председателят на ГЕРБ Цветан Цветанов каза, че въпросът ще бъде обсъден на заседание на партията, но припомни, че прокуратурата е отказала да образува разследване и заяви, че  законът е спазен, но можело да се обсъжда моралната страна . Николай Петров е подал сам оставката си лично на премиера Бойко Борисов, на четири очи. Това съобщи финансовият министър Владислав Горанов пред журналисти след заседанието на Министерския съвет днес. \"Няма да допусна да бъде опетнено името ми\", е казал Петров пред Горанов. Финансовият министър оцени колегата си като един достоен български офицер, който с десетилетия е градил името си. От думите му се разбра, че Агенцията за държавна финансова инспекция не е била сезирана по случая с обществените поръчки във ВМА, а фактите в разследването на Би Ти Ви са от вътрешен одит на Министерството на отбраната от март 2017 г. След правителственото заседание вицепремиерът Валери Симеонов (\"Обединени патриоти\") определи журналистическото разследване за Николай Петров като \"активно медийно мероприятие\", а колегите му Ивайло Московски и Николай Нанков отказаха коментар. Повече четете  тук . Просветният министър Красимир Вълчев каза по-късно днес, че е научил за оставката на колегата си късно, не е гледал разследването и затова не може да коментира. Николай Петров оглавяваше ВМА от лятото на 2014 г., докато през май тази година пое поста министър на здравеопазването в правителството на Бойко Борисов. Преди това той бе министър в служебния кабинет на Марин Райков през 2013 г. ", "date": "2017.10.30", "title": "Министърът на здравеопазването Николай Петров подаде оставка (обновена)"}
{"url": "http://www.dnevnik.bg/biznes/2017/10/30/3068613_biznes_klimatut_se_vloshava/", "text": "Бизнес климатът се влошава през септември във всички сектори като най-голямо е намалението на показателя в промишлеността, съобщи Националният статистически институт. Месец по-рано също имаше понижение, но тогава мениджърите в промишлените компании б яха единствените оптимисти.  Несигурната икономическа среда е основният проблем пред бизнеса, а мениджърите очакват през следващите шест месеца състоянието на компаниите им да се влоши. Мениджърите не планират повишение на цените с изключение на търговията на дребно, където има такива очаквания, макар и сред малка част от търговците Показателят намалява с 1.8 пункта спрямо септември, а в  - с 2.8 пункта след септемврийски ръст от 1.9 пункта. Шефовете на индустриалните компании са скептични за развитието им през следващите шест месеца. Въпреки увеличението на поръчките през последните три месеца и увеличеното натоварване на мощностите с 0.8 пункта до 75.5%, те прогнозират, че производствената активност до края на годината ще се понижи и че ще имат излишък от мощности. Несигурната икономическа е проблем за половината мениджъри в промишлеността, а недостигът на работна сила - за близо 30 на сто. С приближаването на зимния сезон в бизнес климатът намалява с 1.6 пункта главно поради неблагоприятните прогнози на предприемачите за дейността и за поръчките през следващите шест месеца.  Несигурната икономическа среда, конкуренцията в бранша и недостигът на работна сила са основни проблеми.  Понижението в е с  1.1 пункта спрямо септември. Въпреки очакванията за предновогодишно оживление, прогнозата за следващите шест месеца е неблагоприятна. Най-сериозните затруднения за развитието на бизнеса остават конкуренцията в бранша, несигурната икономическа среда и недостатъчното търсене, като през последния месец се наблюдава засилване на негативното въздействие на първите два фактора. Бизнес климатът в услугите намалява с 0.6 пункта въпреки очакваното нарастване на търсенето през следващите три месеца. Конкуренцията в бранша и несигурната икономическа среда продължават да бъдат основните пречки за дейността в сектора.", "date": "2017.10.30", "title": "Бизнес климатът се влошава"}
{"url": "http://www.dnevnik.bg/bulgaria/2017/10/30/3068619_prokuraturata_predade_na_sud_kmeta_na_batak_za/", "text": "Окръжната прокуратура в Пазарджик внесе обвинителен акт в съда спрямо Петър Паунов, кмет на Батак, за превишаване на правата при продажба на част от държавен имот, съобщи пресцентърът на държавното обвинение. Пред магистратите той ще отговаря за това, че в качеството си на длъжностно лице, заемащо отговорно служебно положение, е нарушил служебните си задължения, като е съставил и утвърдил акт за частна общинска собственост, с който променил собствеността на поземлен имот в местността \"Язовир Батак\", зона А, от държавна собственост в общинска частна собственост. Паунов не е зачел влязло в сила решение на Районен съд - Пещера, в сила от 12 юни 2014 г., с което имотът е признат за собственост на държавата чрез министерството на земеделието. По този начин според прокуратурата Паунов се е опитал да набави облага за общината и за трето лице, което е станало собственик на имота, в размер на 2400 лева. Също така той е целял да причини вреда на държавата, изразяваща се в неблагоприятно изменение в имотното състояние на земеделското министерство, и от това могат да настъпят неблагоприятни имуществени вредни последици – престъпление по чл. 282, ал. 2, пр. 2 във връзка с ал. 1, пр. 1 от Наказателния кодекс. Петър Паунов е предаден на съд и за това, че е превишил властта си, като е внесъл предложение, от 12 септември 2015 г. до председателя на общинския съвет в Батак за продажба на имотa. Впоследствие имотът е бил продаден на трето лице за 2400 лева.", "date": "2017.10.30", "title": "Прокуратурата предаде на съд кмета на Батак за продажба на имот за 2400 лева"}
{"url": "http://www.dnevnik.bg/sviat/2017/10/30/3068587_purvite_obvineniia_po_ruskoto_razsledvane_v_sasht_se/", "text": "Първите обвинения в разследването на \"руската намеса\" в президентските избори в САЩ може да бъдат оповестени още в понеделник - нов етап в работата на специалния прокурор Робърт Мюлър от последните месеци, пише \"Ройтерс\". Източникът на агенцията съобщава, че обвинителен акт е бил одобрен в петък и се очаква да бъде оповестен, като е възможно това да се случи в началото на тази седмица. Екипът на Мюлър върши работата си дискретно и досега нищо не е изтекло за имената на основните заподозрени, остават неизвестни и обвиненията, които ще бъдат повдигнати. Според Си Ен Ен съдебен състав е одобрил в петък първото обвинение и днес може да бъде задържан поне един заподозрян. Междувременно в неделя туитовете му насочиха вниманието към демократите и опонента му на изборите през 2016 г. Хилъри Клинтън. Той отбеляза, че темата Русия се използва, за да остане на заден план опитът на републиканците за данъчна реформа, и похвали \"гнева и единството\" на републикански политици за нуждата да се провери дали демократите и кампанията на Клинтън са платили за част от информацията, съдържаща обвинения за връзки на Тръмп с Русия. Досието, което постави въпроса за  бъдещето  на разследванията в  Конгреса , не е основата на работата на Мюлър. Тай Коб, един от правните съветници на Белия дом, каза, че туитовете на президента \"не са свързани с дейността на специалния прокурор\", на когото той продължава да съдейства. Критици на държавния глава обаче го обвиниха, че се опитва да отклони вниманието от разследването. Американските разузнавателни служби стигнаха през януари до  заключението , че Русия се е намесила в изборите в опит да помогне на Доналд Тръмп да победи кандидатката на Демократическата партия Хилъри Клинтън, като е извършила кибератака и е разпространила поставящи я в неудобно положение имейли и като е използвала пропаганда в социалните мрежи да я дискредитира.  Мюлър, който е бивш директор на ФБР,  разследва  дали има връзки между сътрудници на Тръмп и чуждестранни правителства, както и евентуални схеми с пране на пари, избягване на данъци и други финансови престъпления, казват запознати с разследването източници. Той проверява и дали Тръмп или неговите помощници са  възпрепятствали  разследването. Държавният глава отхвърля твърденията за тайни споразумения с руснаците и казва, че разследването е  \"лов на вещици\" . Кремъл също отрича да се е намесвал по какъвто и да било начин в американските избори. ", "date": "2017.10.30", "title": "Първите обвинения по \"руското разследване\" в САЩ се очакват тази седмица"}
{"url": "http://www.dnevnik.bg/biznes/2017/10/30/3052060_vseki_v_sofiia_shte_moje_da_se_dviji_s_elektricheski/", "text": "Споделено пътуване с електрически автомобили и мобилно приложение, с което всеки ще може да ги наема - това е концепцията на услугата \"Спарк\", която тази седмица дебютира в София. \"Спарк\" бе предварително представена в края на септември, в рамките на инициативата на Столичната община Европейската седмица на мобилността, както и на фестивала за качествена храна и напитки StrEAT Fest, организиран от \"Бакхус\". Услугата започва с 25 електрически автомобила които ще бъдат разположени в платените зони за паркиране в столицата. Чрез приложението, което потребителите свалят в телефона си, те ще могат да виждат кои автомобили са свободни и ще могат да ги резервират безплатно за период от 15 минути. Колите ще могат да бъдат ползвани от всеки, независимо дали е български гражданин или турист. Единственото ограничение е шофьорът да има поне една година шофьорски стаж. Регистрацията в мобилното приложение на \"Спарк\" изисква номер на лична карта, шофьорска книжа, кредитна карта и имейл, на който потребителите да получават данни за това толкова време са ползвали услугата, колко километра са изминали и колко е сумата, която плащат. \"Спарк\" е въведена преди две години в столицата на Литва Вилнюс от местната \"УАБ Райд шеър\", като в началото също е започнала с 25 електромобила. В София дружеството ще си партнира с българското \"еМобилити интернешънъл\" ЕАД, обясни Стефан Спасов, който е изпълнителен директор на местната фирма. В дружеството \"Райд шеър България\" основни акционери са двете фирми - \"еМобилити интернешънъл\" АД и \"УАБ Райд шеър\". Преди две години \"еМобилити интернешънъл\" създаде платформата \"Елдрайв\", която също отдава електромобили под наем, но услугата е насочена към фирми. Компанията разположи и 34 точки за зареждане на електрически автомобили на 7 места в София - The Mall, \"Сердика център\", тенис корт \"Малееви\", \"София решиденшъл парк\", търговски център \"Метро сити\", \"Порше център\", бизнес център \"Брюксел\". Сега на тези места също ще могат да бъдат взимани и оставяни електромобилите на \"Спарк\". До 30% по-евтино от такси  Първите 12 минути използване на колата ще струват 3.48 лева, а всяка следваща минута по 0.29 стотинки. Максималната сума, която може да бъде начислена на един клиент, е 57 лева. След това автомобилът може да бъде ползван за 24 часа, но това не е задължително. Направените изчисления показват, че услугата ще струва до 30% по-евтино от такси, особено при по-дълго ползване, каза Стефан Спасов. Той обясни, че има и непредвидими ситуации като задръстванията, но дори в тези случаи цената прави \"Спарк\" по-изгоден и комфортен начин на придвижване в София. Освен от такси условията на \"Спарк\" са по-добри от тези рент-а-кар услугите, смята Спасов. \"При рент-а-кар 57 лева е възможно най-ниската цена за наем на автомобил, а това е, без да се смята горивото, което клиентите плащат\", казва той. За същата сума клиентите на \"Спарк\" ще могат да ползват колите за цяло денонощие, а зареждането е напълно безплатно във всички 34 точки в мрежата на \"Елдрайв\" в столицата. Екип от компанията ще се движи из града, за да зарежда свободните автомобили. Единственото задължение на потребителите ще бъде да върнат колите в платените зони за паркиране в центъра (синя и зелена зона) или на други обособени места, които са събрани в карта в приложението. В случаи на пътни произшествия отговорността ще се поема от виновния водач. За целта всеки автомобил е снабден с джипиес устройство, което следи скоростта и посоката на движение. Това ще позволи вината да се доказва веднага. Колкото повече, толкова повече След въвеждането на \"Спарк\" във Вилнюс интересът постепенно нараства, като в момента в града се движат 50 електромобила, а съвсем скоро те ще бъдат 70, казва Стефан Спасов. Той посочва, че резултатите на литовската компания показват, че колкото повече увеличават автопарка на \"Спарк\", толкова повече се повишат интересът и потреблението. В София услугата също ще започне с 25 коли \"Фолксфаген\" e-up!, но до края на тази година броят им ще бъде удвоен. Планът е до края на 2018 г. \"Спарк\" в София да разполага със 100 автомобила, а до 2019 г. – с 300. Според Спасов толкова автомобили са необходими, за да бъдат покрито потреблението в столицата. Максималният пробег на e-up! с едно зареждане е 160 километра. Пазарът е интересен, а конкуренцията е добре дошла  За въвеждането на \"Спарк\" в София са вложени 300 хиляди лева, но от \"Райд шеър България\" очакват инвестицията да започне да се изплаща след две години. Според Спасов пазарът за отдаване под наем на електрически автомобили ще става все по-интересен за инвеститорите в следващите две години. От компанията не планират да въвеждат услугата в други градове в страната, поне докато не развият максималния потенциал София.  ", "date": "2017.10.30", "title": "Всеки в София ще може да се движи с електрически автомобил"}
{"url": "http://www.dnevnik.bg/biznes/2017/10/30/3068616_za_godina_proizvodstvenite_ceni_narasnaha_s_57_prez/", "text": "Производствените цени нараснаха с 0.5% през септември спрямо август и с 5.7% спрямо година по-рано, съобщи Националният статистически институт.  Спрямо август по-високи цени са регистрирани в преработващата промишленост - с 0.7%, и в добивната промишленост - с 0.5%, докато в енергетиката е отчетено намаление с 0.3%. По-съществено е увеличението на цените при производството на основни метали - с 1.7%, и при производството на дървен материал и изделия от него, без мебели - с 1.1%, а намаление има при производството на лекарства и на превозни средства, без автомобили - по 0.2%. Спрямо септември 2016 г. производствените цени нарастват с 5.7%. Най-голямо е поскъпването в енергетиката - с 10.3%. В добивната промишленост то е с 9.9%, а в преработващата промишленост - с 4.0%. За година най-съществено нарастват цените в производството на основни метали - с 13.6%, при производството на дървен материал и изделия от него, без мебели - с 6.7%, и при производството на автомобили, ремаркета и полуремаркета - с 4.5%. Поевтинява производството на компютърна техника, електронни и оптични продукти и при производството на превозни средства, без автомобили - по 1.8%.", "date": "2017.10.30", "title": "За година производствените цени нараснаха с 5.7% през септември"}
{"url": "http://www.dnevnik.bg/biznes/2017/10/30/3068651_lihvata_po_ipotechnite_krediti_padna_pod_4/", "text": "Средната лихва за пазара по жилищните кредити в левове вече е под 4%. Нивата на лихвите по депозитите се запазват четвърти пореден месец. На годишна база се запазва тенденцията за спад при всички лихви. Това показват данните на БНБ за септември 2017 г. , цитирани от  \"Капитал Daily\". Реалните оферти на банките за жилищни кредити преобладаващо са с лихви между 3 и 4%. При левовите през миналия месец лихвата намалява с 0.02 процентни пункта до 3.88% - ниво, което досега не е достигано на българския кредитен пазар. И цената на ипотеките в евро намалява - с 0.20 процентни пункта до 4.13%. Лихвите по потребителските заеми отчитат съвсем лек спад и в левове с 0.03 пр.п. до 8.08% и в евро с 0.06 пр.п. до 4.90%. Лихвите по депозитите на домакинствата в левове през септември запазват нивото си от 0.16% трети пореден месец. Тези по еврови депозити се понижават с 0.01 процентни пункта до 0.15%. ", "date": "2017.10.30", "title": "Лихвата по ипотечните кредити падна под 4%"}
{"url": "http://www.dnevnik.bg/sviat/2017/10/30/3068650_belgiiskiiat_premier_se_iadosa_ot_nameka_na_ministur/", "text": "Намекът на белгийския държавен секретар по убежището и миграцията Тео Франкен, че \"не е нереалистична\" възможността Белгия да предложи убежище на отстранения от длъжност председател на каталунското правителство  Карлес Пучдемон , предизвика днес гневна реакция от страна на белгийския министър-председател, съобщи ДПА, цитирана от БТА. Премиерът Шарл Мишел обвини Франкен, че налива масло в огъня. Той допълни, че предоставянето на убежище на Пучдемон \"изобщо не стои на дневен ред\", и повтори предишния си призив за диалог между Барселона и Испания, предаде думите му агенция \"Белга\". Каталунският лидер, който бе  свален от власт , след като обяви независимост на автономната област в Североизточна Испания, бе предупреден, че може да бъде арестуван за организиране на бунт - престъпление, което се наказва с до 30 години лишаване от свобода. Франкен каза днес, че каталунците, \"които се чувстват обект на политическа заплаха\", в това число Пучдемон, могат да подадат молба за убежище в Белгия. Той заяви в ефира на фламандската телевизия Ве Ер Те, че Белгия \"може да бъде начин за Пучдемон да се измъкне\", но допълни, че засега такава молба не е получавана. Неговата фламандска националистическа партия,  \"Нов фламандски алианс\" , която в миналото е демонстрирала сепаратистки амбиции за северния район Фландрия, изразява симпатии към каталунското движение за независимост.", "date": "2017.10.30", "title": "Белгийският премиер се ядоса от намека на министър за убежище за Пучдемон"}
{"url": "http://www.dnevnik.bg/photos/2017/10/30/3068578_fotogaleriia_shokoladut_kato_aksesoar_i_dreha/", "text": "Всяка година над 500 участници от 60 страни, включително повече от 200 известни готвачи и сладкари, се събират на Салона на шоколада в Париж, за да покажат, че вкусното лакомство има десетки преимущества и употреби.", "date": "2017.10.30", "title": "Фотогалерия: Шоколадът като аксесоар и дреха"}
{"url": "http://www.dnevnik.bg/sport/2017/10/30/3068583_favoritite_v_nba_dopusnaha_novi_zagubi/", "text": "Шампионът в НБА \"Голдън стейт уориърс\" и сребърният медалист \"Кливланд кавалиърс\" допуснаха нови загуби. Поражение записа и друг от фаворитите - \"Сан Антонио спърс\". \"Уориърс\" загуби за трети път от седем мача след 107:115 срещу \"Детройт пистънс\" у дома. Шампионите изпуснаха преднина от 14 точки в началото на второто полувреме. \"Голдън стейт\" водеше почти до края на третата част. В последната \"буталата\" играха силно и след 33:26 в заключителните минути заслужи успеха. Ейвъри Брадли записа 23 точки за \"Детройт\", Реджи Джаксън прибави 22, а Тобайъс Харис и Иш Смит завършиха с по 16. Клей Томпсън приключи с 29 точки, Кевин Дюрант с 28, а Стеф Къри с 27 за шампионите, но никой друг от съотборниците им направи повече от шест точки. \"Кливланд\" допусна четвъртата си загуба в последните пет мача. \"Кавалиърс\" падна с 95:114 от \"Ню Йорк никс\" у дома. Тим Хардауей и Кристапс Порзингис завършиха съответно с 34 и 32 точки за нюйоркчани, които взеха аванс от десет точки още в края на първата четвърт и до края поддържаха преднината си. Кевин Лав беше най-полезен за \"Кливланд\" с 22 точки и 11 борби, а Леброн Джеймс завърши с 16 точки, 10 борби и седем асистенции. Завърналият се след контузия Дерик Роуз записа 15 точки. Домакинско разочарование претърпя и \"Сан Антонио\" след 94:97 срещу \"Индиана пейсърс\". Виктор Оладипо вкара тройка за \"пешеходците\" за 95:94 само 10,1 секунди преди края на срещата. Последваха два точно изпълнени наказателни удара от Кори Джоузеф, които дадоха три точки аванс на гостите, а в последната секунда Пати Милс стреля неточно от тройката в търсене на изравняване. Оладипо стана най-резултатен за \"Индиана\" с 23 точки, а Домантас Сабонис допринесе за успеха с 22 точки и 12 борби. За \"шпорите\" Ламаркъс Олдридж завърши с 26 точки, а със 17 остана Пау Гасол.", "date": "2017.10.30", "title": "Фаворитите в НБА допуснаха нови загуби"}
{"url": "http://www.dnevnik.bg/bulgaria/2017/10/30/3068647_sudut_vurna_deloto_za_sdelkata_s_evn_na_prokuraturata/", "text": "Софийският градски съд (СГС) прекрати делото за сделката за ЕВН и върна случая на прокуратурата за отстраняване на съществени нарушения, съобщиха от съда. По това дело обвиняеми са бившият министър на икономиката и енергетиката Трайчо Трайков, бившият вицепремиер и финансов министър Симеон Дянков, съиздателят на \"Капитал\" и \"Дневник\" Иво Прокопиев, както и изпълнителният директор на \"Булброкърс\" Радослав Рачев и Петър Василев и Любомир Евстатиев, които са също от компанията. Става дума за  продажбата на миноритарните държавни дялове в ЕВН. Прокуратурата внесе обвинителния акт през август, но според съдия Костадинка Костадинова той не отговаря на изискванията на Наказателно-процесуалния кодекс. , че е настъпила за държавата, а посочената от обвинителния орган сума като общ престъпен резултат от действията на един от обвиняемите Рачев не съответства на сбора от сумите по отделните деяния, за които той е бил обвинен. В разпореждането си Костадинова цитира тълкувателно решение на Върховния касационен съд (ВКС), в което е записано: \"Главното предназначение на обвинителния акт е да формулира така обвинението, че да определи предмета на доказване от гледна точка на извършеното престъпление и на участието на обвиняемия в него, и по този начин да постави основните рамки на процеса на доказване и на осъществяване правото на защита.\" \"Това означава, че в обвинителния акт прокурорът е длъжен да посочи фактите, които обуславят съставомерността на деянието и конкретното участие на всеки обвиняем при осъществяването му. От друга страна всеки обвиняем има право да разбере фактическите и правни рамки на повдигнатото обвинение по начин, който ще му позволи да организира адекватно защитата си, на същия е признато правото да се защити не само срещу определени съставомерни признаци, а и срещу приетата в обвинението фактическа обстановка и механизъм на деянието\", уточнява още съдия Костадинова. Съиздателят на \"Дневник\" и \"Капитал\" Иво Прокопиев коментира: \"Това, което всички знаехме, беше официално потвърдено от съда. От разпореждането на Софийски градски съд става ясно, че прокуратурата не е представила никакви доказателства за извършено от мен нарушение или престъпление. Той служи единствено като инструмент за репресия на неудобни на модела \"КОЙ\"/модела \"Делян Пеевски\" публични фигури.\" Съдия Костадинова излага няколко от нарушенията, допуснати от прокуратурата в обвинителния акт. На първо място в обвинението повдигнато срещу изпълнителния директор на \"Булброкърс\" Радослав Рачев и Петър Василев и Любомир Евстатиев (които са също от компанията) прокурорът не е описал конкретни факти, които да сочат, че на практика Рачев, Евстатиев и Василев са действали в съучастие. Освен това посочената от обвинителния орган сума като общ престъпен резултат от действията на Рачев - 27 674 073. 28 лв не съответства на сбора от сумите - по отделните деяния, включени в продължаваната престъпна дейност, вменена във вина на обвиняемия Рачев. Действителната сума от сбора на пункт 1 и 4, възлиза на 27 671 622. 60 лв. , причинен от Рачев\", пише още в разпореждането. Съдът констатира и липса на конкретика дали бившият енергиен министър Трайчо Трайков е бил запознат с действията на органите на Агенцията за приватизационен и следприватизационен контрол, с анализа на инвестиционния посредник за определяне на стойността на предложените за продажба акции до даденото от него разрешение за извършване на разпоредителни сделки с отразеното протоколно решение РД 21-2012 - 8 декември 2011 г., което е и началото на инкриминирания спрямо него период. Прокуратурата не е описала какви са били дължимите грижи от страна на Трайков, за да защити държавния интерес, да постигне печеливша продажба и то в периода, за който му е повдигнато обвинение. \"Подобно конкретизиране се явява наложително като се проследят твърденията в обвинителния акт за размера на вредите, които се твърдят да са настъпили от действията на всеки от обвиняемите. Съдът констатира също така, че е неясно посочено в обвинителния акт какви са вредите, причинените на държавата, \"как се формират (получават), дали това е сумата от 20 829 200 лева представляващи занижена стойност на първоначалната и минимална цена на 33 % държавен дял от капитала на \"ЕВН България Електроразпределение\" АД за целите на приватизация чрез метода на публично предлагане, или сумата от 6 842 422.60 лв. или сумата от 31 639 704 лв., от кого са причинени, как и с кое изпълнително деяние и кои факти формират извод за това\", пише съдия Костадинова. В разпореждането тя посочва още, че в обвинението спрямо Иво Прокопиев и бившия финансов министър Симеон Дянков липсват факти, от които се извежда твърдението, че те в инкриминирания период, от март 2010 г. до декември 2011 г., са действали с цел да набавят за \"Булброкърс\" ЕАД (част от групата на \"Алфа финанс холдинг\" АД с представляващ и член на съвета на директорите Иво Прокопиев) в размер на 1 276 618.85 лв., представляваща приход на \"Булброкърс\" ЕАД по договор за извършване на посреднически услуги. Освен това прокуратурата не е посочила ясно причинените вредни за държавата последици от действията на Прокопиев и Дянков - нито как се формират, нито от кого са причинени. От обвинението не се разбира как и с кое изпълнително деяние, кои факти формират извод за причинени вреди и причинно - следствената връзка между действията на двамата обвиняеми и щетите. \"От уточнение се нуждае и инкриминирания спрямо двамата период, дали включва и месец декември 2011 г. или до месец декември 2011 г.\", се казва още в разпореждането на съда. В него се посочва и, че липсва конкретно и ясно отразяване как Дянков е разпоредил на Емил Караниколов - изпълнителен директор на АПСК, дали чрез издаване на нарочен писмен акт или устно, респективно имал ли е правомощия да му разпорежда, а от друга страна, какви са били правомощията на ИД на АПСК за конкретната процедура, и то във всеки етап от нея. \"Липсва описание на конкретни данни, сочещи че обвиняемите Дянков и Прокопиев са действали в съучастие. Липсва конкретизация как поведението на помагача Прокопиев стои в причинна връзка с настъпването на резултата от поведението на извършителя Дянков, в т.ч. бил ли обвързващ за МС на РБ Протокол № 10/31.03.2010г. на НСТС\", пише в съдийското разпореждане. В края на август, когато делото бе внесено в съда, другият обвиняем пък Трайчо Траков, заяви за \"Дневник\", че очаква съдът да върне процеса на прокуратурата, която ще го внесе отново, но след като промените в НПК вече са в сила, и тогава то ще отиде в Специализирания съд (бел.ред. - промените в НПК влизат в сила на 5 ноември и според тях делата срещу представители на властта ще се изземат от СГС и  ще се прехвърлят в Специализирания съд ). Според него \"прокуратурата продължава да не се хвали с това дело\", а за обвинението си той коментира, че в него няма логика, тъй като е дал съгласие само в началото на процедурата и след това нито е давал мнение, нито е подписвал нещо по сделката. Повече четете  тук . В края на миналата година  Трайчо Трайков съобщи, че е получил призовка  на 23 декември и на 28 е привлечен като обвиняем. Действията на държавното обвинение дойдоха след края на президентската кампания, в която Трайков беше кандидат на Реформаторския блок, и преди кампанията за предсрочните парламентарни избори. Тогава той коментира, че \"продажбата е извършена на Българската фондова борса, по състезателна методика, одобрена от Комисията за финансов надзор, в изпълнение на приета от Народното събрание стратегия, и то не от мен, а от единствения орган в държавата, който може да я извърши - Агенцията за приватизация и следприватизационен контрол (АПСК)... Явно никой не смята, че хората, пряко осъществили и одобрили условията по сделката, са постигнали лош резултат. За който аз като министър нямах и не съм и искал да имам възможност да влияя по какъвто и да е начин\". (Тогавашният председател на АПСК Емил Караниколов в момента е министър на икономиката в третия кабинет \"Борисов\" - бел. ред.) През януари тази година след обвинението срещу Дянков  от прокуратурата обясниха, че разследването е започнало през 2014 година  по сигнал на тогавашния председател на Комисията за финансов надзор Стоян Мавродиев. Продажбата на акциите, за които става дума, е от 2011 година. Тогава държавата като миноритарен акционер в \"ЕВН България електроразпределение\" АД решава да продаде своите 51 612 бр. акции, представляващи 33% от капитала на дружеството. Инвестиционен посредник по нея е \"Булброкърс\" ЕАД - част от \"Алфа финанс холдинг\" (което се контролира от Иво Прокопиев). Държавното обвинение твърди, че \"Булброкърс\" е използвал грешни коефициенти при изчислението на цените. През януари след повдигането на обвинението  от \"Булбркокърс\" обясниха, че е  \"категорично невярно, че е заобиколен законът,  и \"Булброкърс\" е изготвил и е определил цената на остатъчния дял от \"ЕВН България\", както и че дружеството е избрало методология за оценка, която ощетява държавата. Оценката е изготвена от независим лицензиран оценител по методология, определена от Агенцията по приватизация и следприватизационен контрол, както повеляват законът и договорът на инвестиционния посредник. \"Булброкърс\" ЕАД е изпълнявал инструкциите на АПСК, препоръчал е минимална цена на акция, под която не съветва да се продават дялове, което е прието от агенцията.\" През 2014 година Административен съд – София, постановява, че \"Булброкърс\"  не е извършил каквото и да било нарушение при продажбата на остатъчния дял от ЕВН,  и отменя наказателното постановление, наложено от Комисията за финансов надзор, като неправилно и противоречащо на закона. Съдът приема, че \"Булброкърс\" е организирал предлагането на остатъчния дял от ЕВН изцяло по зададените критерии от Агенцията по приватизация и следприватизационен контрол и стриктно следвайки закона.", "date": "2017.10.30", "title": "Съдът върна делото за сделката с ЕВН на прокуратурата заради съществени нарушения (обновена)"}
{"url": "http://www.dnevnik.bg/biznes/2017/10/30/3068664_industrialnite_investicionni_proekti_se_izmestvat_kum/", "text": "През последните месеци се увеличава интересът на потенциалните купувачи към индустриални имоти в България - главно логистични и производствени сгради, изградени по съвременни стандарти и отдадени под наем с дългосрочни договори, сочат данните на консултантската компания за бизнес имоти Forton, стратегически партньор на Cushman&Wakefield.", "date": "2017.10.30", "title": "Индустриалните инвестиционни проекти се изместват към Северна България"}
{"url": "http://www.dnevnik.bg/citat_na_deniia/2017/10/30/3068721_citat_na_denia_aktivno_mediino_meropriiatie_svali/", "text": "Активно медийно мероприятие.\" Така вицепремиерът Валери Симеонов нарече  разследването на Би Ти Ви  за възложените обществени поръчки от здравния министър Николай Петров като директор на ВМА на фирми, представлявани от приятеля на дъщеря му.  Петров днес подаде оставка  и тя е приета от премиера Бойко Борисов. Пред журналисти след заседанието на Министерския съвет Симеонов коментира, че здравният министър е достоен човек, но номинацията е от квотата на ГЕРБ и \"Обединени патриоти\" като коалиционен партньор не могат да направят нищо. Министрите на транспорта Ивайло Московски и на регионалното развитие Николай Нанков отказаха коментар, тъй като не знаели подробности. Според тях въпросът за оставката не е обсъждан на днешното заседание на правителството.", "date": "2017.10.30", "title": "Цитат на деня: Активно медийно мероприятие свали Николай Петров"}
{"url": "http://www.dnevnik.bg/sviat/2017/10/30/3068733_hiliadi_maltiici_protestirat_zaradi_ubiistvoto_na/", "text": "Няколко хиляди малтийци излязоха вчера следобед на демонстрация в град Слима, за да искат справедливост, две седмици след убийството на журналистката  Дафне Каруана Галиция , съобщи агенция \"Франс прес\". По призив на гражданско движение, което организира голям митинг преди седмица, демонстрантите преминаха по крайбрежната улица на курортния град с викове \" Срам, срам \" и \"Справедливост, справедливост\". Някои от участниците в шествието дойдоха с червени лепенки на устата и плакати с надписи \"Няма да ни накарат  да мълчим \" и \"Страната ни заслужава нещо по-добро\". Те настояват да бъдат уволнени  шефът на полицията  и министърът на правосъдието и на тяхно място да бъдат назначени хора с одобрението на две трети от парламента. Петдесет и три годишната журналистка , разследвала корупцията по високите етажи на властта, бе убита на 16 октомври със заложена под колата ѝ бомба. /БТА", "date": "2017.10.30", "title": "Хиляди малтийци протестират заради убийството на Дафне Каруана Галиция"}
{"url": "http://www.dnevnik.bg/zelen/2017/10/30/3068737_mrusniiat_vuzduh_prechi_na_kitai_da_proizvejda/", "text": "Мръсният въздух в Китай продължава да прави живота на местното население все по-кратък, предизвиквайки редица заболявания. Именно заради това правителството на страната продължава да популяризира слънчевата енергия като основния екологично чист източник на енергия. Парадоксът обаче е, че точно заради това замърсяване на въздуха производството на подобен тип енергия е ограничено. Използвайки сателитни снимки от НАСА, учени от Университета в Принстън са изследвали Китай в периода между 2003 и 2014 г. Те установили, че най-замърсен е въздухът в северната и източната част на страната. Там производството на слънчева енергия намаляло с 1.5 киловатчаса на квадратен метър соларни панели всеки ден. Според данните от проучването спадът на производствения капацитет само в източната провинция Шандун е с 35%. Въпреки че в Западен Китай индустрията и урбанизацията са далеч по-слабо развити, както в останалата част от азиатската държава, и там замърсеният въздух пречи на производството на слънчева енергия. От Принстънския университет са изчислили, че спадът е с около 10%. Най-видно проблемът се проявява през зимата. Тогава ефектът от замърсяването на въздуха е подобен на този при постоянна облачност, каквато не липсва през студените месеци. В комбинация двата процеса водят до спад от поне 20% на производствения процес на соларните панели. Въпреки негативните данни миналата година Китай стана най-големият производител на слънчева енергия, като увеличи инсталирания си соларен капацитет на 77 гигавата. Стремежът на страната е до 2020 г. да произвежда 105 гигавата. Но за да постигне целта си, според учените е нужно въздухът да стане по-чист. Другата опция е фотоволтаичните системи да заемат все по-голяма част от територията на Китай, за да се компенсират производствените загуби.", "date": "2017.10.30", "title": "Мръсният въздух пречи на Китай да произвежда слънчева енергия"}
{"url": "http://www.dnevnik.bg/skorost/2017/10/30/3068747_putnata_policiia_zapochva_tematichni_proverki_za/", "text": "Пътната полиция ще провежда през целия месец ноември акции, при които ще се проверява подготовката на превозните средства и останалите участници в движението за предстоящия зимен сезон, предаде БТА. В рамките на акция \"Зима\" ще се извършват засилени проверки, особено на велосипедисти и превозни средства с животинска тяга. Кампанията ще протече на три етапа, като при първи (от 1 до 10 ноември) ще има засилени проверки за велосипедисти и каруци. От 11 до 20 ноември кампанията е насочена към пешеходците, като пътните полицаи ще проверяват не само дали те спазват правилата за движение, а също така дали водачите са толерантни и се съобразяват с предимството им на обозначените места. От 21 до 30 ноември ще се извършват проверки на моторните превозни средства и готовността им за движение в зимни условия. Ще се проверяват изправността на фаровете, чистачките, устройствата за измиване на стъкла, гумите и др, като при констатирани нарушения контролните органи ще налагат санкции. Безплатни прегледи На пресконференцията по повод началото на акцията началникът на пътната полиция комисар Бойко Рановски припомни, че от 15 ноември до 1 март автомобилите трябва да са с гуми с минимум 4 мм дълбочина на грайфера. Превантивно в първите 10 дни от кампанията (1 - 11 ноември) всички автомобилисти ще могат да проверят безплатно готовността на своя автомобил за зимния период във всеки пункт на СБА в страната, както и в сервизите на \"Мото-Пфое\". КАТ отчете по-малко загинали и повече глоби В рамките на кампанията ще бъдат раздадени и 300 хиляди листовки с шест съвета към водачите за зимния сезон. От началото на годината до днес в страната са станали 5690 тежки пътни произшествия с 534 загинали и 7161 ранени, съобщи комисар Рановски. Той отбеляза, че в сравнение със същия период на миналата година са регистрирани 564 по-малко произшествия, загиналите са с 54 души по-малко, а ранените са със 732-ма по-малко. За деветте месеца на 2017 година има съставени 765 670 фишове, електронни фишове и актове за установени нарушения, което е със 136 900 повече в сравнение със същия период на миналата година, посочи Рановски.", "date": "2017.10.30", "title": "Пътната полиция започва тематични проверки за подготовката на колите за зимата"}
{"url": "http://www.dnevnik.bg/morski/2017/10/30/3068761_i_bedstvenoto_polojenie_v_obshtina_burgas_e_otmeneno/", "text": "Отменено е частичното бедствено положение в община Бургас, предаде агенция \"Фокус\". То бе въведено след  наводнението от 25 октомври , при което села и квартали на Бургас пострадаха тежко, трима души загинаха, а четвърти все още е в неизвестност. Тази сутрин  бе отменено и обявеното бедствено положение в бургаската община Камено . Междувременно започна и дезинфекция на пострадалите от наводнението райони, като приоритетно се работи в село Равнец. Продължава работата по възстановяване на пострадалата инфраструктура. Организира се превоз за извозване на натрупаните пред наводнените стотици къщи неизползваеми мебели. Днес служители на община Бургас отново ще посетят всички пострадали семейства за опис на щетите. За дни са набрани над 130 хил. лева от дарения Междувременно Българският червен кръст (БЧК) съобщи, че за четири дни са събрани 139 144 лв. в помощ на пострадалите от наводненията. Националната дарителска кампания продължава и желаещите могат да помогнат, като изпратят есемес на кратък номер 1466 на цена 1 лев към всички оператори, както и чрез  онлайн дарение  на сайта на БЧК или на банкова сметка: BG29UNCR70001506750406 UNCRBGSF Банка: УниКредит Булбанк", "date": "2017.10.30", "title": "И бедственото положение в община Бургас е отменено"}
{"url": "http://www.dnevnik.bg/analizi/2017/10/30/3068556_kurvavoto_pismo_na_dps_i_volia-ta_za_prezidentska/", "text": "Едва ли ДПС ще се ангажира сериозно с  предсрочното прекратяване на живота на кабинета \"Борисов 3\" . Едва ли скоро ще видим нов \"депесарски шут\". В случая става дума за политическо изнудване, за блъф. Разбира се, целта на посочените маневри е да се получат дивиденти. Трудно е да се прогнозира за какво точно става дума, какво ще си поискат от ДПС. Той не може да бъде заобиколен, заметен под килима. \"Разкритията\" на прокуратурата породиха повече въпроси, отколкото отговори. Особено що се отнася до ролята на Делян Пеевски в строежа и функционирането на финансовата пирамида. От Движението запретнаха ръкави и със завидна енергия разработиха проект за промени в Закона за банковата несъстоятелност. Нормативният акт с вносители Пеевски, Цонев и Хамид трябвало да разкрие \"вторичното разграбване\" на КТБ. Всъщност този проектозакон защитава интересите на самия Пеевски, които бяха заплашени в случая \"Дунарит\". В него те за пореден път се сблъскаха със стремежите на Цветан Василев. Това е класически \"пиар законопроект\". Основният въпрос, който остава, е дали изпирането на имиджа на магната Пеевски, което е другата цел на това реторическо политико-правно упражнение, не означава погребването на истината за КТБ. Именно в този контекст трябва да се постави и темата за оставката на кабинета. Може да се попита риторично дали от ДПС не демонстрират мускули, за да охладят например евентуални опити на Борисов и ГЕРБ да ги притискат с вадене на скелети от гардероба по казуса КТБ, както и по други неудобни теми.  На пръв поглед като партия, която твърди, че на нея се крепи \"българският етнически модел\", ДПС няма как да не надигне глас срещу популистката радикална десница, особено когато тя е във властта. В деня, в който бе конституиран новият кабинет, посочих, че участието й в управлението е опасен експеримент. От ГЕРБ игнорираха предупрежденията, които дойдоха и продължават да валят от редица политически сили в ЕС по темата. Вместо това г-н Симеонов стана вицепремиер по демографската политика и председател на една от ключовите институции за интеграцията на малцинствата –   Националния съвет за сътрудничество по етническите и интеграционните въпроси . Скандалът с  нацистките снимки  очевидно не охлади доверието на Борисов към патриотите. Съвсем \"топла\" е и осъдителната присъда, която Симеонов получи на първа инстанция заради реч на омразата, насочена към ромите. Тази реч датира от декември 2014 г. и досега по никакъв начин не е попречила на пътя му в \"голямата политика\". Поводът, който отново със закъснение обаче използват от ДПС, е преди всичко последният \"изблик на наглост\" в студиото на \"Нова тв\" и след това. В този казус в крайна сметка г-н Симеонов успя – особено с искането \"медиите да му се извинят\" – дори да засенчи потреса, който породи Антон Тодоров с крилатите си реплики като тази за \" столчето \". На фона на епопеята от патриотични скандали патосът на ДПС в искането за оставка идва някак по задължение, лишен е от каквито и да било белези на \"героичен ентусиазъм\".  По принцип, но особено в политиката, е важно да се отчитат преди всичко действията, не думите. Какво става на практика в българската политика?  Опозиционната ДПС (а същото важи и за БСП) по определени теми работи заедно с кабинета. Освен това публична тайна е, че фигури, близки до или свързани с ДПС, работят \"под прикритие\". Те са дейна част от кабинета. Емблематичен пример в това отношение е министър Емил Караниколов (маскиран като номинация на \"Атака\"). Неговата намеса в \"Емко\" и \"Дунарит\", където са преплетени и интереси на г-н Пеевски, беше твърде спорна. С други думи настоящата ситуация устройва ДПС. На гъвкавостта на движението би завидял и индийски факир – то печели дивиденти едновременно като опозиционна и като управляваща партия. Накратко - надали ДПС ще използва целия си политически ресурс, за да извади Симеонов от управлението. Още по-малка е ползата за етническата партия от това да потопи целия кораб, защото е част от екипажа.  Веселин Марешки с неговата \"Воля\" пристигна в 44-ия парламент с цели и задачи, които изглеждаха повече от ясни. Той дойде с нескритата амбиция да работи заедно с ГЕРБ, в някакъв смисъл се самопредложи за патерица на Борисов. Самият Марешки като политически продукт изглежда като (не много сполучлив) клонинг на лидера на ГЕРБ – пласира се в същата политическа ниша. Още в първите месеци от работата на новата легислатура обаче се оказа, че отношенията между ГЕРБ и \"Воля\" рязко охладняха. Причината: вероятно г-н Марешки е очаквал повече парчета от пая заради своята подкрепа. Така или иначе, \"патерицата\" се разбунтува. Появиха се нови (и се възродиха стари) обвинения и разкрития за рекети, огромни необезпечени кредити, на които се градяла империята на Марешки, и т.н. Без да се занимаваме с виновността/невинността на Марешки, тези действия на съдебната система приличат на опит варненския бизнесмен да бъде вкаран в правия път. Без да е самоотвержен стожер на ГЕРБ в парламента обаче, партия \"Воля\" също е част от картела. Възможно е с идеята си за иницииране на  референдум за президентска република  Марешки да иска да демонстрира отново лоялност към ГЕРБ. Слуховете, че Борисов има амбиции към президентския пост, датират поне от 2006 г., когато се сформира неговата партия. С поведението си обаче поне до момента той показва, че все още се интересува преди всичко от контрола върху изпълнителната власт. Макар България да е \"република с парламентарно управление\" (чл. 1 от конституцията), министър-председателят е най-силната политическа фигура.  За да сме сигурни, че \"патерицата\" е била усмирена успешно и сега изявява готовност за сътрудничество, трябва да видим следващите й стъпки – ще бъде ли инвестирано сериозно в темата за референдума или не. Но изглежда, че по-скоро \"Воля\" иска да се върне в публичния дискурс с поставянето на въпроса. Забележете че по време на скандала \"Кумгейт\" от \"Воля\", общо взето, запазиха конфузно мълчание. Няма и как да е другояче, защото това е партия-фирма (a business firm party, концепцията на Hopkin и Paolucci от 1999 г.). Там роднинският принцип има кардинална роля, по-силна дори от тази при повечето други политически сили, с изключение на етническите партии, при които конструкциите са от друг порядък и почиват главно на домодерни патримониални форми на лоялност и контрол. ", "date": "2017.10.30", "title": "\"Кървавото писмо\" на ДПС и \"Воля\"-та за президентска република"}
{"url": "http://www.dnevnik.bg/sport/2017/10/30/3068662_grigor_dimitrov_postoianstvoto_mi_pomogna_da_napravia/", "text": "Григор Димитров даде основна заслуга на постоянството в играта си по пътя към \"най-силния сезон\" в кариерата му досега. Българинът сподели, че непримиримият му дух и постигнатите победи, когато не е бил на най-високо ниво, са изиграли ключова роля за добрите му игри през годината. \"Без съмнение това е най-силният ми сезон досега. Запазих постоянството в играта си през цялата година. Спечелих няколко големи турнира, което ми позволи да пропусна няколко други турнира и това ми помогна да остана свеж\", каза Димитров през ATP TV. Хасковлията вече  си осигури участие във финалния турнир на ATP в Лондон , който ще се проведе от 12 до 19 ноември. Димитров е шести в годишната ранглиста преди последния мастърс в Париж. \"Да участвам в Лондон е най-голямата награда за мен и щаба ми. Играх много добре в последните три-четири седмици. Имах някои тежки загуби, но в същото време не спирах да вярвам, че ще го направя преди последните мачове. Вероятно ще осъзная какво съм постигнал, когато пристигна в Лондон\", каза осмият в света. Българинът е шести в схемата и ще започне директно от втория кръг в мастърса в Париж. Турнирът, който е с награден фонд 4.274 милиона евро, ще се играе в зала. Димитров ще излезе на корта във вторник , като негов съперник ще бъде победителят във френския сблъсък между Ришар Гаске и Беноа Пер. Българинът попадна в горната половина, където водач е световният номер 1 Рафаел Надал. Нов мач между Димитров и Надал е възможен на полуфинал.  \"Обичам да играя в Париж. Живял съм тук известно време и познавам града добре. Дори хората са ми познати, защото съм идвал доста пъти. Обичам да играя в зала, но за съжаление няма много такива турнири. Голямо значение има това как ще се нагодиш към условия. Не всеки го харесва, защото е предизвикателство да се играе в зала. Чувстваш, че правиш едно и също нещо постоянно и не виждаш слънце или светлина\", каза още Димитров.", "date": "2017.10.30", "title": "Григор Димитров: Постоянството ми помогна да направя най-силния си сезон (видео)"}
{"url": "http://www.dnevnik.bg/sviat/2017/10/30/3068767_bivshiiat_shef_na_kampaniiata_na_trump_e_purviiat/", "text": "Бившият ръководител на предизборната кампания на Доналд Тръмп - Рик Манафорт, и бившият му бизнес съдружник Рик Гейтс са били призовани да се явят пред федералните власти рано тази сутрин. Те са първите обвиняеми по  разследването за намесата на Русия  в президентските избори в САЩ, съобщава в. \"Ню Йорк таймс\". Манафорт вече е пристигнал в офиса на ФБР във Вашингтон, според източник на Си Ен Ен с намерението да се предаде. Двамата са обвинени в 12 престпълнения, включително конспирация срещу САЩ, конспирация за пране на пари, че не са регистрирали като \"чужди агенти\" - представители на интересите на чуждестранни официални или частни институции; за лъжливи и подвеждащи твърдения пред агенцията за чуждите агенти; лъжливи твърдения и недокладвани банкови сметки, съобщава Би Би Си. Обвинителният акт сочи , че Манафорт и Гейтс са служили като нерегистрирани агенти на украинското правителство и на партиите на украинския президент Виктор Янукович между 2006 г. и 2015 г., печелейки десетки милиони долари. Във връзка с това между 2006 г. и 2016 г., те са прали пари през корпорации, партньорства и банкови сметки в Кипър, Сейнт Винсент и Гренадини и Сейшелите, многократно лъжейки властите, че нямат банкови сметки в чужбина. Над 75 млн. долара са преминали през тези сметки, като Манафорт е изпрал повече от 18 млн. в САЩ. Манафорт е финансирал с тези средства луксозния си начин на живот в САЩ без да плаща данъци върху милионите си. С тях той е купувал с парите от офшорни сметки имоти в САЩ на стойност милиони долари, които след това е залагал като обезпечение за получаване на законни кредити при много изгодни условия от американски институции. Този ход представлява голяма стъпка напред за разследването, което сега е в ръцете на специалния прокурор  Робърт Мюлър . Гейт е протеже и бизнес партньор на  Манафорт  и е свързан с негови компании, създадени в Кипър, с цел да получават плащания от политици и бизнесмени в Източна Европа, показват документи, видени от \"Ню Йорк таймс\". Самият  Манафорт  е разследван за данъчни измами, пране на пари и нарушения на законите за лобизма. Той напусна кампанията на Тръмп през август миналата година, след сериозни медийни атаки, подети от \"Ню Йорк таймс\". В центъра на журналистическите критики са данните, че доскорошният директор на кампанията на Тръмп е помогнал на сваления украински президент Виктор Янукович за спечелването на изборите през 2010 г. Тогава \"Ню Йорк таймс\" написа, че името на Манафорт се е появило в рамките на разследване на националната антикоропуционна агенция на Украйна срещу кръга на Янукович за кражба на активи на стойност 100 млрд.долара. Следователите обявиха, че са открили \"черен списък\", от който личи, че 12.7 милиона долара са били отпуснати от Партията на регионите на Янукович за Манафорт в периода 2007 - 2012 г. Впоследствие това разследване бе обединено с това за намесата на Москва в миналогодишния вот. През август ФБР обискира дома му, като според вътрешни източници на агенция \"Ройтерс\" този ход показва, че разследването се задълбочава и фокусира върху финансовите дейности на близките до Тръмп хора. Те твърдят, че Манафорт е смятан за човек, който може да свидетелства срещу свои бивши колеги, казват двама души, запознати с работата на  специалния прокурор .", "date": "2017.10.30", "title": "Бившият шеф на кампанията на Тръмп е първият обвиняем по \"руското разследване\""}
{"url": "http://www.dnevnik.bg/sviat/2017/10/30/3068762_ispanskata_prokuratura_poiska_obvineniia_v_bunt_za/", "text": "Испанската прокуратура ще поиска от съдебните власти да обвинят уволнения премиер  Карлес Пучдемон  и бившия му заместник Ориол Жункерас в бунт, подбудителство към неподчинение, разхищение на държавни средства \"и свързани престъпления\", каза главният прокурор Хосе Мануел Маса на пресконференция в Мадрид, цитиран от \"Ел мундо\" и \"Вангуардия\". Същите обвинения ще се повдигнат и срещу останалите членове на отстраненото от испанските власти правителство, каза Маса няколко дни след като депутатите в Барселона гласуваха \"за\"  независимост  на Каталуня на базата на референдума от 1 октомври. Обвинения ще има и срещу председателя на парламента Карме Форкадел, както и срещу останалите членове на ръководството му. Бившето правителство е отговорно за това, че членовете му \"са произвели конституционна криза, която приключи с едностранно обявяване на независимост с пълно пренебрежение на конституцията ни на 27 октомври\", каза Маса. Жалбите ще бъдат внесени в различни съдилища в зависимост от това кои от обвинените все още имат депутатски имунитет и кои нямат. Форкадел например все още не може да бъде обект на наказателно преследване и затова искането за нея е внесено във Върховния съд, който може да гледа подобни дела. Според испанската правосъдна система следващата стъпка е да се разбере дали съдът приема жалбите. Следващата стъпка ще е началото на разследване срещу тях, а ако решат да не се явят, ще бъдат незабавно задържани. Според \"Ел паис\" Маса оставя отворена вратичка за възможността Пучдемон, Жункерас и другите бивши министри да бъдат задържани. Имайки предвид характера на престъпленията, се очаква разследванията да започнат и те да бъдат призовани още тази седмица. \"Вангуардия\" допуска възможността и за тях да бъде поискан постоянен арест, както се случи с активистите за отделянето Жорди Санчес и Жорди Кушарт. Малко след референдума стотици хиляди каталунци излязоха по улиците на Барселона с искане \"политическите затворници\" да бъдат освободени. Партията на Жункерас отива на избори Крайнолявата Каталунска републиканска левица (ERC) на бившия вицепремиер Жункерас междувременно обяви, че ще участва във вота, насрочен от Мадрид за 21 декември. Съобщението на Серджи Сабрия, който беше депутат от досегашния парламент и член на партията, дойде минути след като главният прокурор изложи обвиненията, поискани от магистратите. Междувременно Демократичната партия на Каталуня (PDeCat) - наследникът на партията на бившия премиер Артур Мас със заместник Пучдемон - също реши да участва в изборите. Решението е на фона на проучване от миналата седмица за в. \"Ел мундо\", според което партиите, подкрепящи независимостта,  биха загубили мнозинството си  в следващия парламент и то би спаднало от 47 (последният резултат през 2015 г.) на 43%. Същевременно ЕRC на Жункерас би спечелила историческа победа, макар и далеч от мнозинство в местния законодателен орган. След решението на Мадрид за пряко управление в Каталуня националистите се чудеха дали националистите да се включат в наложени от Мадрид избори, които те смятат за нелегитимни, или да рискуват да останат извън следващия парламент, а той да е доминиран от противници на отделянето. Така въпросът за независимост и за PDеCat, и за ERC ще се окаже сред водещите. В понеделник сутринта \"Вангуардия\" отбеляза, че макар партиите, подкрепящи независимостта, все още да не са решили дали да участват в изборите на 21 декември, те вече допускат тази възможност. Според него PDeCat и ERC бяха започнали още през уикенда \"вътрешен дебат\", а части от партиите подготвят терена, за да обявят, че организациите ще се включат в изборите. Изданието отбелязва, че дебатът ще трябва да се реши бързо предвид малкия срок, който ще имат, ако искат да съставят коалиции (до 6 ноември). За да регистрират кандидати, ще имат още десет дни. Само преди няколко дни бившият премиер Артур Мас предупреди, че партиите за независимостта не могат да си позволят лукса да останат извън бъдещия парламент. Крайнолявата Кандидатура за единство (CUP), която настояваше за отделяне и подкрепяше мнозинството на Пучдемон, не изключи възможността също да участва във вота.", "date": "2017.10.30", "title": "Испанската прокуратура поиска обвинения в бунт за Пучдемон и Жункерас"}
{"url": "http://www.dnevnik.bg/bulgaria/2017/10/30/3068779_silniiat_viatur_skusa_jici_i_povali_durveta_v_stranata/", "text": "Аварии, оставили без ток населени места, паднали дървета, счупени клони, повредени автомобили - това е резултатът от силния вятър, заради който в Северна и Източна България е обявен оранжев код за опасност, а в останалата част на страната по-слабата степен \"жълт код\". С най-голяма сила духа в Добричка област, където пожарникарите очакват скоростта на вятъра да надхвърли 100 км /ч, съобщи БТА. Съборени са дървета и клони по пътната мрежа в областта. Пожарникарите препоръчват на гражданите да не остават на открито, защото има опасност от падащи отломки от сгради. При пътуване, ако е необходимо, спрете автомобила на открито място - далеч от електропроводи, дървета и скални маси, съветват от регионалната дирекция \"Пожарна безопасност и защита на населението\". До 86 км/час достига скоростта на вятъра в Русе, съобщи от хидрометеорологичната станция в града. Отправено е щормово предупреждение до всички капитани и собственици на плавателни съдове по Дунав. От областната дирекция на МВР информираха, че са постъпили три сигнала - за откъснала се ламарина от покрива на жилищен блок, за повалено дърво и за счупен клон, който е паднал върху автомобил и е нанесъл леки щети. Скоростта на вятъра в Сливен достигна до 80 км/час, съобщи отделът \"Обществен ред, управление при кризи и oтбранителномобилизационна подготовка\" в общината. Разкъсани билбордове и счупени клони са щетите.  Силният вятър остави без ток села в областите Разград и Силистра, съобщи БТА. Дежурните екипи на \"Енерго Про\" работят по отстраняването на последствията. Най-сериозна е аварията в село Владимировци, община Самуил, където е гръмнал един от трафопостовете. В Дуловската община е имало частични повреди по електромрежата в селата Окорш, Поройно и Грънчарово. Паднали са стълбове на уличното осветление в Дулово. Силният вятър тази нощ събори дървета в прохода \"Петрохан\", но те са отстранени от поддържащата фирма. Почистен е и падналият през нощта сняг. Остава забраната за преминаване на автомобили над 12 тона. Изкоренени са 5 дървета в Лом. Едно от тях паднало върху паркиран наблизо автомобил, а друго - препречило вход на жилищен блок. Градът остана без електричество заради скъсани жици. Очаква се до края на деня снабдяването с ток да бъде възстановено. До утре се очаква вятърът да утихне в цялата страна като само в трите черноморски области ще действа жълт код.", "date": "2017.10.30", "title": "Силният вятър скъса жици и повали дървета в страната"}
{"url": "http://www.dnevnik.bg/photos/2017/10/30/3068612_fotogaleriia_na_lov_za_sharan_za_koleda/", "text": "Това е времето на годината, в което рибарите в Чехия реализират най-големи продажби. Фотограф на агенция Associated Press засне един техен ден на езерото Хорушици.", "date": "2017.10.30", "title": "Фотогалерия: На лов за шаран за Коледа"}
{"url": "http://www.dnevnik.bg/sport/2017/10/30/3068784_futbolnite_nacionali_shte_igraiat_kontrola_sus/", "text": "Българският национален отбор по футбол ще играе приятелска среща със Саудитска Арабия. Мачът ще е на 13 ноември и ще се играе в Лисабон, обявиха от БФС. \"Контролата с един от участниците на световното първенство в Русия през 2018 година стана факт с личното съдействие на президента на Българския футболен съюз Борислав Михайлов\", изтъкват от футболния съюз. Допълнително предстои да бъде обявен началният час на двубоя. Селекционерът Петър Хубчев ще събере отбора за лагер на 8 ноември. В средата на ноември националните първенства в Европа нямат кръгове, тъй като датите са предвидени за баражите за класиране на световното в Русия.", "date": "2017.10.30", "title": "Футболните национали ще играят контрола със Саудитска Арабия в Лисабон"}
{"url": "http://www.dnevnik.bg/zelen/2017/10/30/3068829_ekoministerstvoto_zamrazi_priemaneto_na_plan_za/", "text": "Екоминистерство замрази приемането на плана, който трябваше спешно да заложи мерки за опазване на оцелелите защитени степи след презастрояването на Калиакра с вятърни перки и голф игрище, заради които Брюксел ни осъди. Това стана ясно от съобщение на пресцентъра на МОСВ по повод среща на министър Нено Димов с кмета на община Каварна Нина Ставрева и арх. Иван Димчев, арх. Камен Жейнов и инж. Емил Тасков - представители на работните групи по казуса Калиакра.  В момента заради отлагане приемането на плана рискът от финансови санкции е голям. Министър Нено Димов води преговори с местната власт в региона по казуса.  На този етап Интегрираният план за управление на защитените зони е изваден от разговорите поради факта, че той е силно неприемлив от местната общност, съобщават от пресцентъра на МОСВ.  П онто-сарматските степи  в региона са част от европейската мрежа \"Натура 2000\". Два пъти по ред организирани протестиращи в региона обявиха, че защитата на степите застрашава поминъка на местните хора, и бойкотираха обществени обсъждания на плана за тяхната защита с експерти и учени от БАН, изготвили документа. Местните власти отказаха разговори, въпреки  че стана ясно, че ограниченията засяга много малка част от териториите в района на Калиакра  и повечето не са земеделски земи. По повод на разразилия се скандал от МОСВ обявиха, че е приет нов подход за управление на зоните от \"Натура 2000\", при който областните управители и кметовете да бъдат отговорни за изработването на интегрираните планове съвместно с местните общности и защитавайки интересите на гражданите и опазването на околната среда. Според ведомството именно това е императив на ЕС. Това изисква законови промени, които ще се направят през 2018 година.  Димов търси и международна експертиза, която да прецизира границите и режимите на защитата на степите. В началото на октомври МОСВ е предоставило поискани от община Каварна и местната общност научни данни, с които разполага по \"Натура 2000\". В момента експерти от общината се запознават с тях и подготвят становище. След като община Каварна го получи, обществеността ще бъде информирана, посочват от МОСВ.  През ноември министър Димов ще защитава позицията на страната ни по казуса в Брюксел.", "date": "2017.10.30", "title": "Екоминистерството замрази приемането на план за защита на степите на Калиакра"}
{"url": "http://www.dnevnik.bg/sviat/2017/10/30/3068855_puchdemon_e_zaminal_za_belgiia_s_bivshi_katalunski/", "text": "Уволненият каталунски премиер Карлес Пучдемон се намира в Белгия заедно с други членове на правителството, разпуснато от Мадрид в събота. Това съобщиха испанските издания \"Ел паис\", \"Ел мундо\", \"Ел периодико\" и \"Вангуардия\", цитирайки източници, близки до тях. Новината беше разпространена в испанските медии малко след като прокуратурата каза, че  ще поиска обвинения в бунт  за Пучдемон и за неговия заместник Ориол Жункерас заради референдума за независимост и решението на парламента в Барселона за отделяне от Испания. Междувременно белгийската обществена телевизия VRT съобщи на сайта си, че Пучдемон \"почти със сигурност идва към Брюксел и вече пътува насам... (той) ще се срещне с адвокати и политически представители.\" Имената на бившите министри, с които Пучдемон е в Белгия, не са публично известни. Източници във вътрешното министерство в Мадрид казват за \"Вангуардия\", че решението на Пучдемон да замине за Брюксел не ги притеснява - за тях важно е да не е в сградата на каталунското правителство. \"Ел паис\" пише, че около 8 ч. сутринта Пучдемон е споделил в \"Инстаграм\" снимка, на която, изглежда, се намира в сградата. Същевременно той не се е появил на събранието на партията си, където организацията вземаше решение дали да участва на изборите на 21 декември. Очаква се бившите представители на каталунските власти да направят общо изявление. Последното обръщение на Пучдемон беше в събота, когато той обяви, че  още се смята  за премиер. В неделя белгийският държавен секретар Тео Франкен каза, че не е изключена възможността Пучдемон да получи политическо убежище, ако го поиска. Премиерът Шарл Мишел обаче  предупреди , че подобна стъпка не е на дневен ред.", "date": "2017.10.30", "title": "Пучдемон е заминал за Белгия с бивши каталунски министри, пишат испански медии"}
{"url": "http://www.dnevnik.bg/sport/2017/10/30/3068863_dimitur_dimitrov_se_izvini_za_povedenieto_si_v_macha_s/", "text": "Треньорът на \"Лудогорец\" Димитър Димитров-Херо се извини за  поведението си в мача с \"Левски\" . Той реагира бурно след незачетен гол на отбора си в 30-ата минута и беше изгонен. \"Искам да се извиня за постъпката си. Бях крайно афектиран\", каза Димитров, цитиран от клубния сайт. \"Реакцията ми към реферите наистина бе бурна, но тя дойде не заради оспорване на съдийското решение дали има или няма засада, а заради закъснялата реакция на арбитрите. При гола на Пластун всички останахме с впечатление, че е редовен и реферите го зачитат. Впоследствие обаче се оказа, че не е така\", обясни треньорът. Игор Пластун отбеляза с удар в наказателното поле, но негов съотборник беше пред вратаря на сините Божидар Митрев и съдиите прецениха, че е оказал влияние, макар да не игра с топката. \"Лудогорец\" спечели с 2:0 и си върна преднината от пет точки пред ЦСКА, като вече води с 11 пред \"Левски\". Шампионите приемат червените в неделя. Преди това в Разград предстои мачът с \"Брага\" в Лига Европа.", "date": "2017.10.30", "title": "Димитър Димитров се извини за поведението си в мача с \"Левски\""}
{"url": "http://www.dnevnik.bg/bulgaria/2017/10/30/3068872_sudiite_ot_gradskiia_sud_ne_podkrepiha_nikogo_za_svoi/", "text": "Общото събрание на Софийския градски съд (СГС) не подкрепи нито един магистрат за свой председател, научи \"Дневник\". Срокът за издигане на кандидати е 13 ноември, а за поста може да има кандидати, които се самономинират, или да има номинация от правосъдния министър. На общото събрание са обсъждани три имена. Трима съдии от СГС са издигнали кандидатурата на съдия Геника Михайлова, която е от Върховния касационен съд. Според предложилите я тя е диалогичен човек, който отстоява мнението си и има силно чувство за справедливост. За съдия Михайлова гласуваха 29 съдии, 11 бяха против, а 30 се въздържаха. На общото събрание бяха издигнати и кандидатурите на съдия Десислава Попколева, която в момента е изпълняващ длъжността председател, и съдия Владимир Вълков, но те не дадоха съгласие, съобщиха от СГС. Софийският градски съд (СГС) е без титуляр от началото на октомври.  Предишният председател Калоян Топалов  подаде изненадващо оставка и напусна съдебната система. Ново общо събрание, което евентуално да посочи кандидат, засега не е насрочено.", "date": "2017.10.30", "title": "Съдиите от градския съд не подкрепиха никого за свой председател"}
{"url": "http://www.dnevnik.bg/biznes/2017/10/30/3068865_sreburniiat_fond_zasega_ostava_na_konservativno/", "text": "Правителството прие Дългосрочна инвестиционна политика на Държавния фонд за гарантиране устойчивост на държавната пенсионна система (т. нар. Сребърен фонд) и Средносрочна стратегия за инвестиране на средствата от него за периода 2018-2020 г. Двата документа са одобрени от Управителния съвет на фонда и предвиждат запазване на прилагания досега консервативен подход активите да се управляват при спазване принципите на надеждност, ликвидност и прозрачност, се казва в съобщението на правителствената пресслужба. Пазарните условия не предполагат реализирането на висока доходност при желаните ниски нива на инвестиционен риск, поради което най-добрата алтернатива за инвестиране на средствата на фонда ще продължи да бъде под формата на депозит в Българската народна банка или други инструменти по сметки в нея, е оценката на правителството. Същевременно се предвижда всяка година двата документа да се актуализират, така че при промяна в пазарната среда инвестиционната политика да бъде променена. Правителството прие и Стратегия за управление на държавния дълг за периода 2018-2020 г. Според съобщението тя обобщава и очертава водещите принципи и насоки на политиката по управление на държавния дълг, като същевременно описва индикативните мерки и използвания инструментариум за постигане на заложените в нея стратегически цели.", "date": "2017.10.30", "title": "Сребърният фонд засега остава на консервативно управление в БНБ"}
{"url": "http://www.dnevnik.bg/bulgaria/2017/10/30/3068893_kabinetut_otpusna_1_mln_lv_za_vuzstanoviavaneto_na/", "text": "Правителството одобри отпускането на 1 млн. лева за общините Бургас и Камено, които пострадаха най-тежко от  наводнението на 25 октомври . Сумата ще бъде осигурена от резерва за непредвидени и неотложни разходи по Закона за държавния бюджет, посочва правителствената информационна служба. На община Камено се предоставят 600 хил лв., а на община Бургас – 400 хил. лв. Средствата ще бъдат използвани за разчистване на пътната мрежа, речните легла и деретата от наноси и дървесна маса, както и за неотложно възстановяване на увредените сгради и инфраструктурни обекти. Междувременно социалното министерство съобщи, че до 3 ноември над 110 пострадали от пороите в област Бургас ще получат еднократна помощ от 325 лв. Дирекциите \"Социално подпомагане\" в Айтос и Бургас са обработили 86 от общо 112 приети досега заявления за подпомагане с еднократна помощ на пострадалите от наводненията в Бургаска област. Нуждаещите са от селата Равнец, Братово и квартал Горно Езерово в община Бургас и селата Полски извор, Ливада, Черни връх, Тръстиково и Трояново в община Камено. Временни площадки за депониране на отпадъци в Бургаско С друго решение Министерският съвет одобри мерки за премахване на опасностите за човешкото здраве и околната среда, свързани с  управлението на отпадъците  в област Бургас след бедствието. Заради щетите в момента е невъзможна експлоатацията на регионалната система за управление на отпадъците от девет общини. Това налагат спешни мерки за осигуряване на временното съхранение на отпадъците до възстановяването на системата. До 30 ноември 2017 г. те ще се съхраняват на общинските депа в Бургас, Карнобат, Несебър и Поморие, които са с прекратена експлоатация.", "date": "2017.10.30", "title": "Кабинетът отпусна 1 млн. лв. за възстановяването на Бургас и Камено"}
{"url": "http://www.dnevnik.bg/bulgaria/2017/10/30/3068862_pravitelstvoto_prie_nacionalen_plan_za_protivodeistvie/", "text": "Близо година след като  бе приет  антитерористичният закон , кабинетът подкрепи и Национален план за противодействие на тероризма, съобщи правителствената пресслужба. Документът е изготвен в отговор на устойчивото нарастване на нивата на терористична заплаха в световен мащаб и в изпълнение на разпоредби на Закона за противодействие на тероризма и този за управление и функциониране на системата за защита на националната сигурност. Основни цели на плана са осигуряване на постоянна и адекватна защита на гражданите, територията и националните интереси на България срещу терористични заплахи, координиране на действията на компетентните държавни органи и превенция чрез установяване и отстраняване на факторите, способстващи извършването на тероризъм. Планът създава организация за оповестяване, информиране, реагиране и управление на силите и средствата за предотвратяване и неутрализиране на терористични заплахи и за овладяване на ситуацията и ликвидиране на последствията при осъществен терористичен акт.", "date": "2017.10.30", "title": "Правителството прие Национален план за противодействие на тероризма"}
{"url": "http://www.dnevnik.bg/bulgaria/2017/10/30/3068895_pravitelstvoto_otchujdi_14_dka_gori_krai_moreto_zaradi/", "text": "На днешното си редовно заседание кабинетът реши да изключи 1.4 дка гори и земи от горския фонд заради строителството на втория етап от републиканския път II-99 \"Вариант Алепу\", който свързва Созопол с Приморско, съобщава правителствената пресслужба. Имотите са публична държавна собственост и се намират в Созопол. Кабинетът реши още Агенция \"Пътна инфраструктура\" (АПИ) да заплати от бюджета си за промяната на предназначението на земите и за компенсационно залесяване. Пътят II-99 е второкласен и е с дължина от 109 км. Той трябва да свърже Бургас с Малко Търново. На заседанието си правителството даде съгласие \"Холдинг БДЖ\" ЕАД да продаде на община Димитровград чрез пряко договаряне сграда с площ от 33 кв.м, която се намира в града. Имотът вече не е необходим за дейността на дружеството и през годините трупа разходи за поддръжка. \"Продажбата му ще осигури финансов ресурс в \"Холдинг БДЖ\", което е продължение на политиката за увеличаване на приходите на държавното дружество\", уточняват от правителствената пресслужба.", "date": "2017.10.30", "title": "Правителството отчужди 1.4 дка гори край морето заради строителството на път"}
{"url": "http://www.dnevnik.bg/sviat/2017/10/30/3068786_rusiia_ochakva_pobeda_v_siriia_do_kraia_na_godinata_i/", "text": "Русия очаква всички \"терористи\" в Сирия да бъдат унищожени до края на годината, но и след това ще запази част от контингента си в страната, за да предотврати избухването на нови конфликти. Това заяви пред агенция \"Интерфакс\" Виктор Бондарев, председател на комисията за отбрана и сигурност към горната камара на руския парламент. РИА \"Новости\" цитира по същото време \"източник, запознат със ситуацията\" да твърди, че подкрепен от Москва конгрес на всички етнически групи в Сирия ще се събере в Русия вероятно още през ноември и една от основните му задачи ще е съставянето на нова конституцията на страната. Агенцията припомня, че идеята бе спомената от президента Владимир Путин по-рано този месец. Мястото на събирането на сирийците може да е Сочи на черноморския бряг, а началната дата ще е вероятно около средата на ноември.", "date": "2017.10.30", "title": "Русия очаква победа в Сирия до края на годината и събира сирийци да пишат конституция"}
{"url": "http://www.dnevnik.bg/politika/2017/10/30/3068905_dsb_poiska_sujuz_s_da_bulgariia_i_obshto_iaviavane_na/", "text": "ДСБ поиска коалиция с \"Да, България\" и общо явяване на местните избори, които предстоят през 2019 г. \"Националното на съвещание на \"Демократи за силна България\" дава мандат на председателя и националното ръководство за изграждане на широк, траен политически съюз, основан на двупартийното сътрудничество основа между \"Демократи за силна България\" и \"Движение Да, България!\" като основни изразители на опозиционно настроените избиратели в център-дясно. Този съюз да бъде скрепен и гарантиран със съответния политически документ.\" Това е едно от решенията, взети на Националното съвещание на ДСБ, което се проведе в неделя. Органът на ДСБ одобрява \"усилията на председателя и на Националното ръководство за изграждане на политическа алтернатива на това управление и на постигнатото сближаване между \"Демократи за силна България\" и \"Движение Да, България!\". Освен това управлението по \"модела Борисов\" се определя като \"вредно за страната, довело до обезличаване на институциите, размиване на границите между властите, погазване на неприкосновеността на частната собственост и унищожаване на икономическата конкуренция\". Има нужда от създаване на истинска опозиция в страната, каза председателят на ДСБ Атанас Атанасов днес. Според него в момента има имитация на опозиция. \"БСП взеха твърд антикоалиционен курс на  конгреса си , но се оказа, че една трета от делегатите на този конгрес са за коалиция с ГЕРБ\", даде пример Атанасов. В същия момент в ГЕРБ има тежко напрежение, защото ежедневно гърмят корупционни скандали, което показва, че моделът \"Борисов\" има за основна цел усвояване и присвояване на голяма част от общите ни пари, смята Атанасов. Към края на септември 2,4 млрд. лв. са бюджетните излишъци, а до края на годината ще станат 3 млрд. лв., които ще бъдат разпределени за купуване на политическо влияние от страна управляващите, каза още председателят на ДСБ. Зам.-председателят на ДСБ Радан Кънев добави, че решението за общи действия с \"Да, България\" е взето единодушно, че българската десница трябва да се обедини от гледна точка на дясноопозиционно позициониране спрямо управлението на Бойко Борисов в коалиция с така наречените \"Обединени патриоти\". Кънев добави, че първата стъпка за създаване на опозиционен фронт отдясно е на основата на ДСБ и \"Да, България\", който трябва да се надгражда. Движим се в една и съща посока, вървим към формиране на съюз или политическа алтернатива, но тя трябва да бъде по-голяма, коментира пред \"Дневник\" председателят на \"Да, България\" Христо Иванов. Националният съвет на \"Да, България\" в събота също излезе с решение за общи действия по конкретни каузи и изграждане на демократична алтернатива на настоящия олигархичен модел\", както и за предизвикване на предсрочни избори. Решенията дават мандат на изпълнителния съвет на партията да проведе диалог със заинтересованите страни от демократичната общност, както и \"да изработи и внесе в НС стратегия за подготовка и явяване на европейски и местни избори, включително предложения за конкретен коалиционен формат\". \"Приканват се всички потенциални партньори да заявят ясно опозиционно позициониране и оценка за провала на Реформаторския блок да изпълни своя мандат за решителни реформи на модела на управление\", пише още в решенията на органа на \"Да, България\". Преди седмица пет партии от три коалиции, които не намериха място в парламента след последните избори обявиха, че се  обединяват за общи действия . Това са \"Да, България!\", ДСБ, \"Зелените\", БЗНС и ДЕОС. Поредното им общо събитие беше дискусия \"Моделът на завладяната държава и опозицията срещу него.", "date": "2017.10.30", "title": "ДСБ поиска съюз с \"Да, България\" и общо явяване на местните избори"}
{"url": "http://www.dnevnik.bg/sviat/2017/10/30/3068902_evrostat_obiavi_bulgariia_za_stranata_na_tikvite_v_es/", "text": "Знаехте ли, че България е най-големият производител на кратуни и тикви в ЕС?\" С този въпрос европейската статистическа служба Евростат се  обръща  към потребителите на сайта си ден преди Хелоуин, за да честити празника. През 2016 г., според данни на агенцията, реколтата в страната възлиза на рекордните 130 000 тона тикви и кратуни - далеч пред \"номер 2\" - Испания с 97 000 тона. Следват Франция с 96 000, Германия с 87 000 и Португалия със 75 000 тона. Евростат отбелязва, че близо 12 хиляди хектара земеделска площ в България са засадени с тикви. Справка с  данните за реколтата от тикви и кратуни от 2000 г. насам  показват, че отчетените за миналата година почти 133 хиляди тона са по-скоро в категорията на производител като Турция (138 000 тона). Показателят е нещо изключително дори спрямо 2015 г., когато са регистрирани едва 25 200 тона. Преди това последните данни са от 2009 г. - 4250 тона, а най-ниският показател е от 2006 г. - 3140 тона. В периода 2001-2004 година добивът се движи в рамките между 13 100 и 25 500 тона.", "date": "2017.10.30", "title": "Евростат обяви България за страната на тиквите в ЕС"}
{"url": "http://www.dnevnik.bg/zelen/2017/10/30/3068912_grupa_za_chist_vuzduh_prekratiavaneto_na_deloto/", "text": "Сдружение  \"Група за чист въздух\"  ще обжалва  решението на Софийския градски съд да прекрати заведеното от тях дело срещу Столичната община  за замърсения въздух на територията на общината. Посочената от съда причина за прекратяване на делото е, че представителите на колектива нямат \"доказан опит, знания и финансов ресурс\", с които да защитят увредения интерес на обществото. В групата влизат няколко неправителствени организации и адвокати -  \"Спаси София\" ,  \"За Земята\"  ,  \"Диабет тип 2\"  и \" Център за независим живот \". \"Считаме определението на съда за неправомерно и ще го обжалваме пред Софийския апелативен съд. Този акт е един неоснователен отказ да се предостави достъп до правосъдие и на практика се прегражда възможността да получим съдебна защита на правата на столичани по един толкова наболял въпрос като качеството на въздуха, който ежедневно дишаме,\" заявяват в официална позиция от сдружението. По думите им те са дали достатъчно доказателства, че представителите на колектива са организации с много активна дейност в защита на правата на гражданите в сферата на екологията, градоустройството, здравеопазването и правата на хората с увреждания. Столичната община е канила представители на \"Спаси София\" и \"За Земята\" на обществени обсъждания за Програмата за качество на въздуха, с което признава тяхната значима роля по темата, мотивират се организациите. Сдруженията \"Диабет тип 2\" и \"Център за независим живот\" са утвърдени като защитници на едни от най-големите жертви на мръсния въздух – болните от диабет и хората с увреждания, подчертават от групата. Организациите посочват още, че адвокатите, подписали исковете, са достатъчно квалифицирани и опитни, за да водят делото. \"Аргументът с необходимата \"квалификация в областта на защита на околната среда, екологичното право и/или химични изследвания\" е напълно несъстоятелен, защото по делото се използва външна експертна помощ и експертизата на вещи лица. По същата логика можем да питаме за квалификацията на съда по тези теми.\" Според тях те са осигурили достатъчно доказателства, че представителите на колектива могат да покрият разноските по делото. Оттам питат какви доказателства за финансова обезпеченост би следвало да набавят гражданите, за да водят дело в защита на колективния си интерес. \"Определението на съда не променя решимостта ни да защитим правата и интересите на жителите на София, но със сигурност ще забави този процес\", пише още в позицията на сдруженията. Те напомнят, че предстоящите зимни месеци традиционно ще донесат на софиянци смог и замърсяване на въздуха, което ще повлияе на здравето на хиляди хора. За 2017 г. нормата за замърсяване на въздуха с фини прахови частици вече е завишена – само за периода януари – март са регистрирани 37 замърсени дни (по данни на Изпълнителната агенция по околна среда, предоставени на \"За Земята\" в началото на годината, чрез закона за достъп до информация ) при допустими 35 годишно.", "date": "2017.10.30", "title": "\"Група за чист въздух\": Прекратяването на делото срещу смога е отказ от правосъдие"}
{"url": "http://www.dnevnik.bg/regioni/2017/10/30/3068915_junesko_vkljuchi_gabrovo_v_mrejata_si_ot_tvorcheski/", "text": "Габрово стана част от творческите градове под егидата на ЮНЕСКО. Това обяви председателят на парламентарната Комисия по културата и медиите Вежди Рашидов след срещата си в Париж с генералния директор на организацията Ирина Бокова, съобщиха от пресцентъра на ГЕРБ. Преди 4 месеца Габрово влезе в надпреварата за включване в мрежата на творческите градове на ЮНЕСКО. Като свои предимства общината изтъкна, че това е град на занаятите и индустрията, столица на хумора и сатирата, както и град, който съхранява и популяризира народния и местния фолклор. С решението, което трябва да бъде обявено официално утре по време на Генералната конференция на 39-ата сесия на ЮНЕСКО, Габрово става вторият български град, който попада в мрежата на организацията. Първият е София, който беше добавен през 2014 г., след като беше обявен за \"Град на киното\". Мрежата на ЮНЕСКО от творчески градове е създадена през 2004 г. за насърчаване на сътрудничеството между градовете, които са идентифицирали творчеството като стратегически фактор за растеж. Към момента в нея членуват 116 града от 54 държави. След срещата си с Бокова Рашидов каза още, че е подписан нов шестгодишен договор за продължаване на работата на Регионалния център на ЮНЕСКО в София.", "date": "2017.10.30", "title": "ЮНЕСКО включи Габрово в мрежата си от творчески градове, обяви Рашидов"}
{"url": "http://www.dnevnik.bg/biznes/2017/10/30/3068910_goranov_pak_opitva_da_namali_plashtaniiata_v_broi_na/", "text": "Министърът на финансите Владислав Горанов за втори път тази година опитва да намали плащанията в брой от 10 хил. на 5 хил. лв. Такава промяна в закона днес одобри Министерският съвет. През лятото депутатите отхвърлиха същото предложение, внесено тогава от депутати от ГЕРБ и оставиха таванът на плащанията да е 10 хил. лв.", "date": "2017.10.30", "title": "Горанов пак опитва да намали плащанията в брой на 5000 лв."}
{"url": "http://www.dnevnik.bg/razvlechenie/2017/10/30/3068929_iniaritu_shte_poluchi_izvunreden_oskar_za/", "text": "Мексиканският режисьор Алехандро Гонсалес Иняриту ще бъде отличен със специална награда \"Оскар\" за  видеоинсталацията си Carne y Arena , предаде Би Би Си. Шестминутният филм поставя зрителя в обувките на мигрантите, които бягат в САЩ през пустинята Сонора с помощта на виртуалната реалност. От американската киноакадемия го нарекоха \"визионерско и мощно преживяване\". Последният извънреден \"Оскар\" от този тип бе присъден за анимацията \"Играта на играчките\" преди повече от 10 г. Инсталацията на режисьора бе показана първо в Кан и в момента може да бъде видяна в Лос Анджелис, Милано и Мексико сити. Зрителите, надянали очилата за виртуална реалност, се озовават насред пустинята, където заедно с други мигранти трябва да се спасят от патрулиращите граничари. Carne y Arena е създадена по разказите на бежанци. Иняриту сподели, че иска посетителите буквално \"да се поставят в обувките им, в кожата и в сърцата им\". Според президента на академията Джон Бейли режисьорът и операторът Еманюел Любецки \"са отворили вратите на нов вид кинематографично възприятие\". \"Carne y Arena, или в буквален превод \"Плът и пясък\", е дълбоко емоционално и физически потопяващо пътешествие в света на мигрантите, пресичащи пустинята на американския югозапад\", каза той. И добави, че \"...Повече от всякога творческите пробиви в изгряващият жанр на виртуалната реалност ни свързва с горещите политически и социални реалности на американско-мексиканската граница.\" Иняриту има два оскара за режисура - за \"Бърдмен\" и \"Завръщането\", както и \"Оскар\" за най-добър филм за \"Бърдмен\". Той и Любецки ще получат наградата си на церемония на 11 ноември.", "date": "2017.10.30", "title": "Иняриту ще получи извънреден \"Оскар\" за видеоинсталацията си с виртуална реалност"}
{"url": "http://www.dnevnik.bg/sport/2017/10/30/3068924_borisov_se_zae_s_bazite_na_spartak_varna_i_razporedi/", "text": "Министър-председателят Бойко Борисов организира среща в Министерския съвет със заинтересованите страни  по проблема с базите на футболния \"Спартак\" (Варна) . Крайният резултат е разпореждане на премиера държавата да отпусне 1 млн. лева за нов футболен терен, съблекални и трибуни на стадион \"Спартак\", който е в тежко състояние. Преди две седмици  привърженици и ръководство на варненския клуб призоваха на протест пред общината в града Борисов да се намеси . Те бяха недоволни от тежкото състояние на спортните бази на клуба, стадиона и прилежащите им площи. \"Среща в Министерския съвет! Г-н Бойко Борисов реши проблема! Имотите на клуба, цялата клубна база, ст. \"Спартак\" и всички прилежащи площи (паркинги, кортовете, игрищата, залата) се връщат в общината и след това се преотдават на клуба! Започва проект за стадиона, ремонт, тревно покритие, седалки, зала, съблекални! Говори се и за осветление!!! След 11 години жестока борба, битка и опити за убийството на клуба ни, \"Спартаче\" е жив\", написаха фенове в страницата си във \"Фейсбук\". На срещата, свикана от Борисов, присъстваха още двама министри - на спорта Красен Кралев и на финансите Владислав Горанов, както и кметът на Варна Иван Портних. Там бяха представители на ръководството на третодивизионния футболен клуб, представители на фенски организации, както и известни имена като бившия президент на \"Спартак\" и настоящ директор на \"Арена Армеец\" Николай Ишков и бившия баскетболист Тодор Стойков. Решение за нерешимия проблем Няколко години привържениците и ръководството на \"Спартак\" говориха за проблема с базите, които бяха занемарени. Наскоро те  поискаха общинската власт във Варна и държавата да вземат спешни мерки . Според документите, представени от тях, през 2006 година собствеността върху терена, на който е изграден стадионът, е прехвърлена от община Варна на частното дружество \"Барет ауто\". Четири години по-късно – през 2010 г., акциите преминават във владение на друга частна компания – \"Инжстрой холдинг\". На срещата с Борисов Портних представи пред развитието на преговорите между община Варна и \"Инжстрой холдинг\" АД. Той обяснил, че дружеството има заявена готовност стадион \"Спартак\" и прилежащите му спортни съоръжения да бъдат върнати в собственост на общината, се казва в информация на спортното министерство. \"Портних увери присъстващите на срещата, че на следващото заседание на общинския съвет във Варна (ОбС) ще се разгледа предложението за връщане на имотите. Кметът на Варна пое ангажимент, че след гласуваното от ОбС решение общината ще предостави стадион \"Спартак\" и прилежащите му спортни съоръжения за ползване на клуба. Скоростен ремонт по случай юбилея Борисов разпоредил не само да се отпуснат средства, но и ремонтът да приключи на 28 август 2018 г. – денят, в който се честват 100 години от основаването на \"Спартак\". \"Стартираме изготвянето на проект за възстановяване на тревното покритие на стадиона и ще направим всичко необходимо, за да може отборът да се завърне у дома\", заяви Кралев. В знак на благодарност представителите на феновете на \"Спартак\" подарили на Борисов фланелка на отбора. \"Благодаря от името на цялата спартакийска общност за решението ви\", каза Евгений Балев от фенските организации, цитиран от ММС. Според информация на \"Дневник\" от двама независими източници собственикът на \"Лудогорец\" Кирил Домусчиев има интерес към базата на \"Спартак\". Човек от фенклуба на \"Спартак (Варна), пожелал анонимност, заяви, че преди четири години бизнесменът е провел неуспешни преговори с \"Инжстрой холдинг\" да вземе стадиона. Миналата година Домусчиев направил и втори опит, но също без успех. През ноември 2012 г. на въпрос дали има интерес към \"Спартак\" (Варна) собственикът на разградчани каза: \"На този етап - не. Не е слух, но на този етап не. При всички положения ние се интересуваме от придобиването на няколко клуба. Не знам дали знаете, но нашата школа започва да ражда и в следващите няколко години на тези млади момчета трябва да им търсим къде да играят.\" Ръководството на \"Спартак\" обяви преди време в сайта на клуба, че е намерило \"сериозни потенциални финансови инвеститори\", но не посочи кои са. \"Спартак\" игра за последно в елита на българския футбол през сезон 2008-2009. Тогава варненци останаха на предпоследното 15-о място и отпаднаха. Клубът се оказа в много тежко финансово състояние. В следващите години това доведе до лутане в ниските нива на българския футбол в спортен план и до серия юридически трансформации и обединения. Беше създаден \"Спартак 1918\", имаше обединение и с \"Валдислав\". В момента \"Спартак\" играе в Североизточната Трета лига. Варненци са в дъното на класирането, като след девет изиграни мача са без победа и имат три точки.", "date": "2017.10.30", "title": "Борисов се зае с базите на \"Спартак\" (Варна) и разпореди ремонт за 1 млн. лева"}
{"url": "http://www.dnevnik.bg/citat_na_deniia/2017/10/30/3068936_citat_na_denia_samo_planinite_sa_priiateli_na_kjurdite/", "text": "Това обяви президентът на Иракски Кюрдистан Масуд Барзани, обявявайки  оттеглянето си  в неделя. В телевизионно изявление, в която той каза, че няма да удължава мандата си, зад гърба му имаше и кюрдски, и иракски знамена, пише \"Ройтерс\". Той допускаше възможността да напусне поста след президентските и парламентарни избори, които трябваше да са тази седмица, но след отлагането им обяви, че няма да удължава мандата си до следващия вот. Преди малко повече от месец над 3 милиона души в Иракски Кюрдистан гласуваха за независимост от Ирак. Барзани каза, че резултатът е необвързващ, но му дава мандат за преговори с Ирак, които би трябвало да завършат с отделяне. Багдад обаче започна операция, с която отвоюва от кюрдите оспорвани територии и така ги лиши от значителна част от приходите им от добив на петрол. Президентът, чийто мандат изтече през 2015 г., но оттогава е удължаван неколкократно, критикува САЩ, че са позволили танковете \"Ейбрамс\", доставени на иракските военни срещу \"Ислямска държава\", да бъдат използвани срещу кюрдите. \"Без помощта на (кюрдските бойци) пешмерга иракските сили нямаше да могат сами да освободят Мосул от \"Ислямска държава\"... Защо му е на Вашингтон да наказва Кюрдистан?\"", "date": "2017.10.30", "title": "Цитат на деня: Само планините са приятели на кюрдите"}
{"url": "http://www.dnevnik.bg/sviat/2017/10/30/3068952_vsichko_zavisi_ot_imidja_-_krizata_v_katalunia/", "text": "Ако малкият каталунски град Сорт е един от най-известните в Испания, Шавиер Габриел може да твърди, че е допринесъл до известна степен за това.  Габриел управлява лотариен магазин, наречен La Bruixa d'Or - \"Златната вещица\", в град, чието име съвсем подходящо означава \"късмет\" на каталунски. Късметът, че е продал много печеливши билети, е направил магазина изключително популярен, а освен това спомага за успешното развитие на онлайн бизнеса. Кризата, свързана с усилията на Каталуня да стане  независима , промени живота на 60-годишния Габриел. Той се присъедини към над 1500-те  компании , които през последните седмици местят централите си извън богатата област. Компаниите се опасяват най-много от това, че повече няма да бъдат обхванати от законите на Испания и ЕС, ако Каталуня успее да се отдели, завличайки дейността им към неизвестни територии. Дойде време да се вземе решение, каза Габриел, който дава работа на 16 души и се определя като горд каталунец. Също като него повечето компании, които местят централите си, не прехвърлят работници и активи, както става например с активите на банките или с производственото оборудване. Засега това е главно нещо като застраховка във връзка със законодателството. С разрастването на политическата криза обаче има риск компаниите да отложат инвестициите и наемането. Има данни, че туристите отлагат резервации вероятно изплашени от кадрите, показващи действията на полицията, уличните демонстрации и стачките.  Освен това има риск ситуацията още да се влоши - решението на централното правителство в петък да поеме пряко управлението на областта може да изостри много напрежението, ако има съпротива било то на гражданите или на местните власти като каталунската полиция. Няма никакво съмнение, че кризата има опустошителен ефект върху икономиката,  каза Хавиер Диас Хименес, преподавател по икономика в престижния испански университет IESE Business School. Засега финансовите пазари в Испания отчитат умерен спад, отразявайки очевидната надежда на инвеститорите, че напрегнатата ситуация в крайна сметка ще бъде преодоляна. Испанското правителство насрочи регионални избори на 21 декември в Каталуня и след това може да обмисли промени в конституцията, които да поуспокоят някои от поддръжниците на независимостта. Това обаче може да отнеме време, допълни Диас Хименес, като се има предвид колко склонни към конфронтация са двете страни. Списъкът на компаниите, които местят централите си, включва двете най-големи каталунски банки Caixabank и Sabadell, а те са сред петте водещи испански банки. Сред тях е и производителят на пенливо вино Codorniu cava, с което е известна Каталуня. Друг добре познат производител на пенливо вино Freixenet също планира подобни действия, ако продължат стъпките към независимост. Гигантът в издателския сектор Planeta, най-голямата издателска къща в света на испански език и втора във Франция, също премести официалния си адрес от Каталуня. Caixabank съобщи, че е отчела \"умерено\", но временно изтичане на депозити заради кризата. След това банката се е възстановила. Котировките на акциите на Caixabank, Sabadell и други компании отчитат резки колебания - след вота за независимост на 1 октомври те спаднаха и скочиха след обявяването на решението на компаниите да преместят централите си. Собственикът на лотарийния магазин Габриел казва, че продажбите на билети този месец са скочили с близо 300% спрямо миналата година - повишение, което той обяснява с масовата подкрепа за решението му  да премести бизнеса си. Диас Хименес казва, че решенията да се местят централите, макар и за момента да не засягат работните места, са само върхът на айсберга. Плановете да се изнесат централните офиси на фирмите или да се инвестира на друго място ще се увеличат, като някои компании ще отидат например в Полша и никога няма да се върнат, допълва той. Хората, които са мислили да инвестират в Испания и Барселона, започват да преосмислят намеренията си, посочва Диас Хименес. \"Не става дума само за Каталуня. Става дума за неправилните действия на Испания, която се оказва несериозна страна, тъй като не може да реши този въпрос\", отбелязва той.  По ирония на съдбата кризата се случва точно когато Испания се радва на един от най-бързите икономически растежи в Европа. Икономиката ѝ, която е четвъртата по големина в 19-членната еврозона, отчете значителен тримесечен растеж от 0.9 % през второто тримесечие. Правителството остави без промяна прогнозата си за нарастване на брутния вътрешен продукт тази година с 3.1 на сто, но преразгледа прогнозата си за догодина  от 2.6% на 2.3% заради политическата криза. Международната рейтингова агенция Moody's предупреди, че ако продължи политическата безизходица и в крайна сметка се стигне до независимост на Каталуня, това сериозно ще подкопае кредитния рейтинг на страната. Засега, изглежда, туризмът е най-тежко засегнат. Експерти посочват, че в Каталуня през първите две седмици на октомври, т.е. веднага след референдума, секторът бележи спад от 15% на годишна основа. Туризмът представлява около 11% от испанския брутен вътрешен продукт, който е на стойност 1,1 трилиона евро (1,3 трилиона долара), като Каталуня и нейната столица Барселона представлява около една пета от него, тъй като са най-популярната туристическа дестинация. Нестопанската организация Exceltur, която е съставена от 25 водещи испански туристически групи, очаква растежът на туризма тази година да забави темпа си от 4.1 % до 3.1 %. Само в Барселона резервациите са спаднали с 20% спрямо миналата година, посочват те. Ако тенденцията продължи през последните три месеца на годината, секторът може да загуби до 1.2 милиарда евро (1.41 милиарда долара), което пък може да засегне работните места. Анализаторите се опасяват, че желанието на движението за независимост на Каталуня да създава колкото се може повече социален и икономически хаос за Испания може да влоши ситуацията. Каталунското национално събрание, едно от главните сепаратистки сдружения в Каталуня, открито говори за бойкот на водещи испански компании и за големи стачни действия. \"Испания, туризмът ѝ, всичко зависи много от имиджа\", казва Диас Хименес. \"И това просто я убива\", допълва той. /БТА", "date": "2017.10.30", "title": "\"Всичко зависи от имиджа\" - кризата в Каталуня отблъсква туристи и инвеститори"}
{"url": "http://www.dnevnik.bg/sport/2017/10/30/3069067_sauditska_arabiia_shte_dopusne_jeni_na_stadionite_ot/", "text": "Саудитска Арабия за пръв път ще позволи на жени да посещават спортни събития. На три от стадионите в страната ще бъдат подготвени специални сектори, откъдето дамите да могат да наблюдават футболни срещи на живо. Това ще се случи в началото на 2018 г., обяви принцеса Рима Бандар ал Сауд, вицепрезидент по въпросите за жените. \"Решението стопля сърцата на жените в нашата страна. Поздравления за нас\", каза още тя, цитирана от \"Вашингтон поуст\". Избраните стадиони са двата най-големи в Саудитска Арабия - \"Крал Фахд\" (67 000) в Рияд и \"Крал Абдулах\" (62 000) в Джида, както и петият по големина в страната - \"Принц Мохамед бин Фахд\" (26 000) в Дамам. Планира се създаването на \"семейни сектори\", като засега не е ясно дали жените и децата ще могат да седят до мъже. Остава неясно и дали разрешението за посещение на спортни събития ще бъде за всички жени или само за семейните. Това е още една крачка към предоставяне на по-голяма свобода на жените в Саудитска Арабия. Миналия месец страната обяви, че от юни следващата година  жените ще могат да шофират . В момента това е единствената държава, в която има подобна забрана. На 23 септември саудитките честваха националния празник заедно с мъжете, което беше нещо невиждано досега. Очаква се скоро жените да получат разрешение да посещават киносалони и концерти.  В основата на икономическите и социални промени е  младият престолонаследник Мохамед бин Салман . Миналата седмица по време на форум в Рияд 32-годишният Бин Салман обеща \"умерена Арабия\", различна от образа на страна, смятана за износител на уахабизъм - свръхсуровата версия на исляма, с която са закърмени много джихадисти по света.", "date": "2017.10.30", "title": "Саудитска Арабия ще допусне жени на стадионите от 2018 г."}
{"url": "http://www.dnevnik.bg/sport/2017/10/30/3069102_malin_orachev_e_noviiat_trenyor_na_zatuvashtiia_dunav/", "text": "Малин Орачев е новият треньор на \"Дунав\". Това обяви изпълнителният директор Ивайло Петков след края на днешния двубой със \"Септември\". Русенци загубиха с 0:1 у дома в предпоследния мач от 14-ия кръг на Първа лига след гол на Борис Галчев в добавеното време на първото полувреме. \"Дунав\" допусна осмото си поражение за сезона и записа шести пореден мач без победа в шампионата. Русенци, които тази година участваха в евротурнирите за пръв път от 42 години, остават на предпоследната позиция в класирането с едва десет точки. \"От утре Малин Орачев влиза в щаба и започваме да подготвяме отбора за следващия мач (с \"Берое\"). Имахме четири-пет варианта. Говорихме с определени треньори, но се спряхме на него, защото мислим, че той ще допринесе за развитието на отбора и на клуба като цяло\", обясни Петков пред \"Диема спорт\". Орачев, който ще бъде представен официално във вторник, ще подпише договор за три години. \"Искаме дългосрочна програма, с която да развиваме не само мъжкия отбор, а цялата школа. Затова се спряхме на него, защото той работи с млади футболисти\", каза още Петков. Орачев заменя на поста  освободения преди две седмици Веселин Великов . В последните четири години бившият полузащитник беше начело на \"Поморие\". \"Дунав\" е вторият мъжки отбор в кариерата на 44-годишния специалист, който преди това работеше в школата на \"Черноморец\" (Бургас). Тъй като няма лиценз УЕФА Про, Орачев ще се води асистент на Пламен Донев, който по документи е старши треньор на отбора. \"Няма поставена конкретна цел пред новия треньор. Той идва да работи в екип с абсолютно всички. Целта е утвърждаване в групата\", каза още Петков. Орачев поема \"Дунав\" с две точки изоставане от \"Етър\", с три от \"Пирин\" и с шест от столичните \"Септември\" и \"Славия\". Единственият по-слабо представящ се отбор от русенци до момента е аутсайдерът \"Витоша\" (Бистрица), който има само две точки.", "date": "2017.10.30", "title": "Малин Орачев е новият треньор на затъващия \"Дунав\""}
{"url": "http://www.dnevnik.bg/sviat/2017/10/30/3069098_kolko_struva_sledvaneto_v_germaniia/", "text": "Колко харчите на месец? Близо 60 000 германски студенти са отговорили на този въпрос през лятото на 2016 в рамките на мащабно проучване на германската академична организация \"Щудентенверк\". Резултатът гласи: несемейните студенти, които живеят в едночленно домакинство, харчат средно по 918 евро на месец. За храна дават по 168 евро месечно, за дрехи – по 42 евро, за телефон и интернет – по 31 евро. Най-много отиват за квартира – средно по 323 евро на месец. А останалите - за книги, заведения и други. Какви са наемите? Разбира се, от град до град има огромна  разлика в наемите . Така например, докато едно жилище с площ от 30 кв м, намиращо се близо до университета, в Мюнхен струва 634 евро на месец, в Берлин цената му е 416 евро, а в Лайпциг – само 322 евро. Това става ясно от проучване на кьолнския Институт за германска икономика. Впрочем,  Мюнхен е първенец  и по цените на единичните стаи в т.нар. студентски споделен апартамент (на немски WG). Една такава стая там струва 570 евро на месец. Средната цена за цяла Германия възлиза на 353 евро месечно, като най-ниската е регистрирана в Котбус – само 200 евро на месец. \"За студентите с малък бюджет стаите в студентски общежития се оказват единственото решение\", казва Бернхард Бьорзел от \"Щудентенверк\". Средно  стаите в общежития  излизат по 238 евро на месец. За съжаление обаче броят на статите в общежитията далече не отговаря на нуждите. Запитванията многократно надхвърлят предлагането. Как да си намерите по-евтина квартира? За онези, които нямат късмет с търсенето на квартира или пък не могат да си позволят такава, има и други алтернативи. Например: да живееш при пенсионер, на когото да помагаш при пазаруване, в домакинството или в градинската работа. Междувременно пенсионери предлагат стаи в жилищата си в общо 30 германски града. Концепцията на този проект за споделено живеене е следната: за един квадратен метър жилищно пространство студентът трябва да помага по един час на месец. За 15 квадрата съответно 15 часа и т.н. Младежите обаче сами трябва да плащат тока и водата, която изразходват. Повече информация за тази възможност можете да откриете тук:  www.wohnenfuerhilfe.info . Какво още включва студентският бюджет? Освен за наема, студентите трябва да отделят и два пъти в годината пари за т.нар. Студентски билет, включващ семестриалната такса и карта за обществения транспорт. И тези такси се различават силно в отделните федерални провинции. Така например през миналия семестър студентите в Пасау са плащали само по 72 евро на семестър, а в Хановер – по 425.06 евро. За да вържат двата края, много от студентите в Германия са принудени да работят. Особено тези, които не получават стипендии и издръжка от родителите си. Важно е да се знае, че който печели не повече от 8820 евро годишно (от 2018: 9000 евро), не подлежи на данъчно облагане. Това важи, разбира се, и за българите сред студентите в Германия. Впрочем, от 2014-та насам те имат неограничено право на работа, стига да си намерят такава. Според проучване на \"Щудентенверк\", близо 68% от студентите в Германия работят.", "date": "2017.10.30", "title": "Колко струва следването в Германия?"}
{"url": "http://www.dnevnik.bg/sport/2017/10/30/3069128_krasen_kralev_vleze_v_upravitelniia_suvet_na/", "text": "Спортният министър Красен Кралев влезе в управителният съвет на Световната антидопингова агенция. Той беше избран днес чрез пряко гласуване на заседание на работната група \"Спорт\" в Брюксел. Кралев беше предпочетен пред министъра на културата и спорта на Естония Индрек Саар с 13:10 гласа. За първи път в историята си Европейският съюз избира свой представител в борда на WADA чрез пряко гласуване. До него се стигна, след като Великобритания прекрати предсрочно мандата си в управителния съвет и не беше постигнат консенсус за кандидатурата в триото на настоящото председателство на Съвета на ЕС (Естония, България, Австрия). \"Благодаря на всички, които препоръчаха кандидатурата ми и направиха възможно избирането ми. Благодаря за подкрепата от страна на министър-председателя Бойко Борисов и на Българския олимпийски комитет\", написа Кралев във \"Фейсбук\". Той ще представлява позицията на Европейския съюз в управителния съвет на WADA до края на 2018 г. Първото заседание, в което ще участва, е на 15 и 16 ноември в Сеул. Предстои формалното одобрение на кандидатурата му.  По време на представянето на Кралев са били изтъкнати \"богатият международен политически опит, медицинското образование и опитът като спортен ръководител извън двата си мандата като спортен министър\". В допълнение основен приоритет на българското председателство на Съвета на ЕС в сферата на спорта е борбата срещу употребата на допинг, заявиха от Министерството на младежта и спорта (ММС).", "date": "2017.10.30", "title": "Красен Кралев влезе в управителния съвет на Световната антидопингова агенция"}
{"url": "http://www.dnevnik.bg/gradska_sreda/2017/10/30/3069083_neobhodimi_se_poveche_datchici_za_izmervane_na_vuzduha/", "text": "В София трябва да бъде изградена локална мрежа от датчици, които да измерват качеството и нивата на вредните емисии в въздуха. Необходима е повече информация каква част от отпадъците се рециклира, къде и какъв боклук се изхвърля незаконно. Това са някои от изводите на организацията \"Енвайрорисърч\", които ще изработят стратегията за околната среда в столицата, като част от инициативата на общината  за създаване на план за развитие на града до 2050 г. - \"Визия за София\". Днес  организациите, които участват в процеса , разделен на темите \"Хора\", \"Идентичност и култура\", \"Транспорт и мобилност\", \"Околна среда\", \"Градска среда\", \"Икономика\", \"Управление\", представиха публично събраните до момента данни и стратегията си за работа в следващите етапи. Окончателните резултати от работата им ще бъдат готови до есента на 2018 г., когато ще бъдат разгледани от Столичният общински съвет.  Според \"Енвайрорисърч\" е необходима централизирана система за състоянието на парковете и зелените площи в София, защитените зони, възможните места за градско земеделие. Трябва да се направят анализи за качеството на почвите, нивата на тежки метали в тях. От организацията отбелязват липса на достатъчно информация за отпадъците - какъв боклук се изхвърля, дали и колко се събира разделно, каква част се рециклира. Не са известни и местата, които се използват като нерегламентирани сметища. Пет са малко Петте мобилни станции за измерването на нивата на вредни емисии във въздуха , които сега са разположени в София, не са достатъчни, казват от \"Енвайрорисърч\". Според тях в града трябва да бъде изградена отделна мрежа от датчици, които ще дават по-ясна информация за химическия състав на въздуха и нивата на фини прахови частици, които са основен замърсител. Станциите са собственост на Изпълнителна агенция по околна среда и води към Министерството на околната среда и водите. На сайта на агенцията се публикува информацията за качеството на въздуха, но ден по-късно. През февруари граждански организации заведоха дело срещу Столичната община и агенцията по околната среда, защото и  двете институции им отказаха достъп до почасовите данни  от автоматичните измервателни станции (АИС) в София за последните четири години. Организациите да превеждат По време на конференцията зам.-кметът на София по екологията Йоана Христова каза, че Столичната община прави повече от задълженията й според закона, за да предоставя данни за качеството на въздуха. По думите й ролята на гражданските организации е да \"превеждат на разбираем език\" тази информация. Христова посочи, че Столичната община е първата, която е започнала да предоставя тази информация. След въпрос от гражданин защо общината не публикува почасовите данни, зам.-кметът се оправда, че техен \"собственик\" е Министерството на околната среда и водите. Време за актуализация Започва работата по актуализирането на  приетата през май   Програма на Столичната община з а управление на качеството на въздуха до 2020 г. , съобщи Христова. По думите й за целта ще бъде избрана външна фирма с обществена поръчка. Заданието за конкурса ще бъде представено в края на годината и ще бъде обсъдено с граждани. За целта в Столичната община ще бъдат създадени работни групи, в които ще бъдат включени граждански организации. Според зам.-кметът по екология регулациите и мерките за справяне със замърсяването на въздуха няма да имат ефект, ако информацията за проблема и значението им не достигне до всеки гражданин и той сам не осъзнае своята роля в този процес.", "date": "2017.10.30", "title": "Необходими се повече датчици за измерване на въздуха в София"}
{"url": "http://www.dnevnik.bg/sport/2017/10/30/3069133_hubchev_shte_ostane_nachelo_na_nacionalniia_otbor_s/", "text": "Петър Хубчев ще остане селекционер на националния отбор по футбол. 53-годишният треньор ще подпише нов договор до 2020 г., обяви вицепрезидентът на Българския футболен съюз (БФС) Йордан Лечков пред \"Нова телевизия\". По думите на Лечков предстои единствено да бъдат уточнени \"дребни детайли\" в новия контракт на Хубчев. Бившият защитник застана начело на националния отбор преди 13 месеца, след като предшественикът му Ивайло Петев прие оферта да стане треньор на хърватския шампион \"Динамо\" (Загреб). Хубчев пое на пожар тима след измъчената домакинска победа срещу Люксембург (4:3) в първия мач от квалификациите за световното първенство в Русия през 2018 г. Той започна с две тежки загуби в рамките на три дни - срещу Франция (1:4) и Швеция (0:3), но след това успя да стабилизира отбора. България спечели престижни победи срещу Холандия (2:0) и Швеция (3:2). Те върнаха надеждите, че националите могат да се преборят за участие на бараж. Шансовете обаче бързо се изпариха след поражения от Холандия (1:3) и Франция (0:1). В последния си мач от квалификациите българският отбор  не успя да победи Люксембург за пръв път в своята история. След завръщането от Люксембург  Лечков обяви, че \"на всяка цена\"  отборът трябва да се класира за европейското първенство през 2020 г. \"Има подобрение в организацията на играта, в желанието, което показват играчите. Може да се надгражда\", каза тогава вицепрезидентът на БФС. ", "date": "2017.10.30", "title": "Хубчев ще остане начело на националния отбор с договор до 2020 г."}
{"url": "http://www.dnevnik.bg/sport/2017/10/30/3069134_lokomotiv_plovdiv_pobedi_etur_no_ostana_bez_trenyor/", "text": "Локомотив\" (Пловдив) победи \"Етър\" (Велико Търново) с 2:0 у дома в последния мач от 14-ия кръг на Първа лига. Секунди след края на двубоя обаче старши треньорът на \"железничарите\" Войн Войнов обяви, че напуска клуба. \"Правя го това нещо най-вече заради публиката, тъй като тя е много взискателна и иска да побеждаваме във всеки мач. Това обаче няма как да се случи. Затова с гордо вдигната глава си тръгвам за София\", каза Войнов пред \"Диема спорт\". Попадения на Димо Бакалов в 33-ата минута и Димитър Велковски в 88-ата минута донесоха трите точки на \"Локомотив\". \"Железничарите\" записаха трета победа в последните си четири мача и общо шеста от началото на сезона. Пловдивчани събраха 20 точки и се изравниха с \"Верея\" на седмото място. Те се доближиха на една точка от \"Черно море\", на три от \"Берое\", на четири от градския съперник \"Ботев\" и на пет от \"Левски\", който заема третата позиция. \"Много важен успех. Изключително съм щастлив, че завършвам с победа. 20 точки съвсем не са малко. Пожелавам на \"Локомотив\" в следващите мачове\", каза още Войнов. Той обясни, че е провел разговори със собственика Христо Крушарски. \"Още преди два-три мача казах, че ако аз съм причината, си тръгвам. Тъй като загубихме мача и за Купата на България, вече се видя, че нямам място тук. Мисля, че постъпвам правилно, за да мога да успокоя обстановката и момчетата да се чувстват комфортно\", заяви 65-годишният специалист. По думите му тепърва специалистите ще анализират и оценяват работата му начело на \"Локомотив\". \"Но аз мисля, че с това, с което разполагаме, се представихме достойно. Имаше и спадове, естествено, но то не само в нашия отбор ги има. Можеше и по-добре да бъде. Но като потенциал мястото ни може би е едно място по-напред.\" Войнов пое \"Локомотив\" в края на април, когато замени подалия оставка Едуард Ераносян. \"Дойдох в труден момент. Нещата се стабилизираха. След това имахме малко проблеми, напуснаха ни доста състезатели през лятото - осем. Не успяхме да вземем това, което искаме, но в крайна сметка не обичам да се оправдавам. Благодаря на всички и ако с нещо съм обидил някого, моля за извинение\", завърши бившият нападател. ", "date": "2017.10.30", "title": "\"Локомотив\" (Пловдив) победи \"Етър\", но остана без треньор"}
{"url": "http://www.dnevnik.bg/photos/2017/10/30/3068645_fotogaleriia_svetovnite_snimki_na_denia_-_30_oktomvri/", "text": "Фермер събира ориз на полето в Лалитпур, Непал.", "date": "2017.10.30", "title": "Фотогалерия: Световните снимки на деня - 30 октомври 2017 г."}
{"url": "http://www.dnevnik.bg/sport/2017/10/30/3069141_grigor_dimitrov_zapochva_mastursa_v_parij_sreshtu/", "text": "Григор Димитров ще се изправи срещу Ришар Гаске във втория кръг на последния за годината турнир от сериите \"Мастърс 1000\" - в Париж. Българският тенисист почиваше на старта като поставен №6 в схемата. Французинът преодоля първия кръг след оспорвана битка със сънародника си Беноа Пер, в която се наложи с 6:3, 4:6, 6:4 след 1.46 ч. Димитров ще играе за осми път с Гаске, който е сред най-неудобните му съперници. 31-годишният французин спечели пет победи в първите пет мача помежду им. 26-годишният българинът обаче намери рецептата срещу този съперник и излезе победител в последните им два сблъсъка. Двамата се срещнаха в третия кръг на тазгодишния Australian Open. Димитров записа убедителна победа с 6:3, 6:2, 6:4, а впоследствие стигна до полуфиналите на първия за годината турнира от Големия шлем. Другият успех на българина беше в първия кръг на мастърса в Шанхай през 2016 г. - 6:4, 6:4. Осмият мач между Димитров и Гаске ще бъде в сряда. Началният час на двубоя ще стане ясен във вторник вечерта. Победителят от двубоя ще срещне някой измежду Джон Иснър, Диего Шварцман и Виктор Троицки в спор за място в четвъртфиналите.  \"Обичам да играя в Париж. Живял съм тук известно време и познавам града добре. Дори хората са ми познати, защото съм идвал доста пъти. Обичам да играя в зала, но за съжаление няма много такива турнири. Голямо значение има това как ще се нагодиш към условия. Не всеки го харесва, защото е предизвикателство да се играе на закрито\", коментира Димитров в навечерието на турнира.  Българинът ще играе за шеста поредна година в зала \"Берси\". Досега той никога не е преминавал третия кръг в Париж. При дебюта си през 2012 г. той загуби във втория кръг от Хуан Монако, а в предишните четири сезона отпадна в третия кръг - от Хуан Мартин дел Потро (2013 г.), Анди Мъри (2014 г.), Давид Ферер (2015 г.) и Новак Джокович (2016 г.).", "date": "2017.10.30", "title": "Григор Димитров започва мастърса в Париж срещу Ришар Гаске"}
{"url": "http://www.dnevnik.bg/bulgaria/2017/10/30/3069151_avtobus_se_e_oburnal_na_magistrala_trakiia_ima_raneni/", "text": "Автобус, пълен с пътници, се преобърна в канавка на магистрала \"Тракия\" в посока Бургас, съобщи Би Ти Ви. Най-малко 10 души са пострадали, те са откарани в болница. Инцидентът е станал около 22 ч. между Зимница и Карнобат. На място са екипи на спешна помощ и на пожарната. Пред Би Ти Ви медиата от фирмата превозвач \"Юнион Ивкони\" са съобщили, че по първоначални данни няма тежко пострадали. В автобуса са пътували 31 пътници. Всички са изведени и закарани в ямболската болница, съобщи БНТ, като цитира данни от полицията. Засега не са известни причините за катастрофата.", "date": "2017.10.30", "title": "Автобус се е обърнал на магистрала \"Тракия\", има ранени"}
