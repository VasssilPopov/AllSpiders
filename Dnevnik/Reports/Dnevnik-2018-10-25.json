{"url": "https://www.dnevnik.bg/video/2018/10/25/3333664_video_kak_se_vzriviava_220-kilogramova_bomba/", "text": "Откритата вчера при строителни работи в София авиобомба от Втората световна война беше унищожена днес от служители на Министерството на отбраната. Те я взривиха на полигона в Сливница, а от ведомството разпространиха кадри от подготовката за унищожението ѝ и от самия взрив. 220-килограмовата бомба беше открита в непосредствена близост до парадния вход на Военна академия. Веднага след това бяха евакуирани жителите на близките блокове. Заради находката беше евакуирана и сградата, в която се помещават 129 ОУ \"Антим I\" и 164 гимназия \"Мигел де Сервантес\".", "date": "2018.10.25", "title": "Видео: Как се взривява 220-килограмова бомба"}
{"url": "https://www.dnevnik.bg/bulgaria/2018/10/25/3333597_prokurori_i_antikorupconnnata_komisiia_shte_blokirat/", "text": "Предприемачите в България трябва да са подготвени действия на прокуратурата и на агенции с борба с корупцията да доведат до блокиране на активи и замразяване на бизнес операциите им най-малко за няколко дни, а вероятно и за няколко седмици. По-вероятно е разследванията да са насочени срещу едри компании от България, докато тези, които са чуждестранна собственост, ще привличат по-малко вниманието на прокурорите. Това  съветва  клиентите си IHS Markit, една от големите консултантски компании в света. Нейните над 5000 анализатори, специалисти за работа с данни и финанси и познавачи на отделни сектори от икономиката обслужват близо 50 000 клиента от 140 държави, сред които са и 94 от стоте най-големи американски корпорации и 80% от включените във Fortune Global 500. От IHS Markit посочват и конкретно в кои сектори на българската икономика може да се очаква засилен интерес на прокурорите и блокиране на бизнеса в следващите 12 месеца. Това са строителство, акцизни стоки и енергетика. В текста се припомня, че 2019 г. е последната от последния мандат на главния прокурор Сотир Цацаров, както и че \"има растяща вероятност Европейската комисия да прекрати до края на 2019 г. (когато изтича мандатът на сегашната комисия \"Юнкер\" - бел.ред.) или 2020 г. процеса за наблюдение на борбата с корупцията и организираната престъпност\". Като изброява някои от емблематичните арести и разследвания от последните месеци, авторът на IHS Markit казва, че еврокомисията е склонна да се фокусира именно върху подобни ярки случаи и заради тях е по-вероятно поредният доклад, очакван в средата на ноември, да бъде по-позитивен. Част от усилията на правителството на ГЕРБ наблюдението от Брюксел да отпадне догодина стоят зад законодателни промени като засилените правомощия на Специализирания наказателен съд и създаването на Комисията за противодействие на корупцията и за отнемане на незаконно придобитото имущество (КПКОНПИ). Догодина КПКОНПИ в сътрудничество с прокуратурата вероятно ще засили активността си поне до края на мандата на Цацаров през декември 2019 г., се казва в текста, напомнящ, че поради силно централизираната структура главният прокурор играе значителна роля в действията на прокуратурата в България. \"Проверките на прокуратурата ще увеличат риска от прекъсване на бизнес операциите, включително изпълнението на договорни споразумения с разследваните страни, както и опасността да не получите плащанията си. В резултат от разследванията бяха блокирани активи, замразени банкови сметки и затворени обекти. Секторите, които е особено вероятно да бъдат засегнати, са енергетика и строителство. И двата са доходоносни и с като цяло висок риск от прокарване на специални интереси и искане на рушвети, а строителният получава и значителна част от еврофондовете, с което привлича повече внимание. Търговията и производството на тютюневи изделия и алкохол също е възможно да бъдат подложени на повече разследвания предвид това, че България е на пътя на контрабандата на стоки между Западна Европа и Близкия изток.\" Анализът завършва с ориентиране на клиентите на IHS Markit за това как би могло да се развие процесът за смяна на главния прокурор и работата на КПКОНПИ: \"Индикатор за намаляващ корупционен риск ще бъде това дали новият главен прокурор ще е приближен на Цацаров с политическото одобрение на ГЕРБ. Ако еврокомисията запази мониторинга, но обещае да го прекрати в края на 2019 или 2020 година, това ще е сигнал да продължат усилията за вкарване в съда на повече наказателни производства до 2020 г. Индикатор за засилени прерогативи на КПКОНПИ ще е това дали предвождано от ГЕРБ правителство ще се задържи на власт през 2019 г., което е с умерена вероятност след евентуални предсрочни избори. Това потенциално би направило разследванията на КПКОНПИ по-независими от прокурорските проверки, корупцията ще намалее и ще се увеличат рисковете от блокиране на бизнеса.\"", "date": "2018.10.25", "title": "Прокурори и антикорупцоннната комисия ще блокират по-често бизнеса през 2019 г., прогнозира IHS Markit"}
{"url": "https://www.dnevnik.bg/video/novinite_na_bnt/2018/10/25/3333750_video_drugite_novini/", "text": "Застрахователните посредници ще се разделят на категории", "date": "2018.10.25", "title": "Видео: Другите новини"}
{"url": "https://www.dnevnik.bg/sport/2018/10/25/3333747_futbolniiat_sujuz_obsujda_sutrudnichestvo_s_ban/", "text": "Българският футболен съюз (БФС) е обсъдил възможни варианти за сътрудничество с учените в лицето на Българската академия на науките (БАН). Сайтът на централата съобщи, че президентът  Борислав Михайлов  и неговият заместник Атанас Фурнаджиев са посрещнали представители на БАН в Националната футболна база Бояна. От страна на БАН присъстващите са били академиците Стефан Воденичаров, Васил Гюзелев, Васил Сгурев, Константин Косев, Георги Марков и член-кореспондентът Иван Гранитски. \"Представителите на БАН разгледаха новата база на БФС преди официалната работна среща с ръководството на федерацията. По време на срещата бяха обсъдени възможностите за бъдеща съвместна дейност и инициативи, насочени както към подпомагане дейността на БФС, така и на други спортни мероприятия\", съобщи страницата на футболния съюз. По-рано през годината Борислав Михайлов обсъди възможно сътрудничество с  ш ефа на английския футбол Грег Кларк , президента на  Германския футболен съюз (DFB)  Райнард Гриндел , както и с  правителството на Катар .", "date": "2018.10.25", "title": "Футболният съюз обсъжда сътрудничество с БАН"}
{"url": "https://www.dnevnik.bg/bulgaria/2018/10/25/3333757_s_nevalidni_razresheniia_kavarna_se_gotvi_da_pozvoli/", "text": "Главният архитект на Каварна е заверил в нарушение на Закона за устройство на територията три разрешения за строителство в терени край н. Калиакра, част от защитеното природно и приоритетно местообитание \"Понто–сарматски степи\". Разрешенията са издадени в полза на дружеството \"Калиакра инвест\", свързано с бившия депутат от ГЕРБ Живко Мартинов. Това става ясно от писмо, изпратено от Регионалния отдел \"Национален строителен контрол\" в Добрич до кмета на Каварна Нина Ставрева и главния архитект на общината Камен Жейнов. Според текста на писмото трите строителни разрешения са били издадени първоначално на 7 февруари 2012 г., а срокът на валидността им е изтекъл на същата дата през м.г. В същото време в Закона за устройство на територията изрично е посочено, че повторното заверяване на вече издадени строителни разрешения може да стане Но от повторната заверка на трите документа става ясно, че заявлението за подновяването им е било подадено едва на 7 юли м.г., или цели два месеца след крайния срок, установен със закона. Въпреки това на 11 юли м.г. главният архитект на Каварна ги е заверил със собственоръчен подпис и печат. Според председателя на сдружението \"За туризма на Калиакра\" Стелиян Томов нарушение при издаването на разрешенията за строеж в имотите на \"Калиакра инвест\" е било извършено още през февруари 2012 г. Те са били съставени без извършване на преценка на необходимостта от оценка за въздействие върху околната среда. Според Закона за устройство на територията това е следвало да бъде извършено още преди одобряване на инвестиционните проекти на компанията. Дружеството \"Калиакра инвест\" е собственост на три физически лица – Валентин Николов и Марияна Иванова. Мартинов подаде оставка като депутат, след като беше установено, че от името на премиера Борисов е притискал добрички бизнесмен да му дарява големи количества суджук и други колбаси. Валентин Николов, по-известен в Каварна с прякора си Цуци, беше парламентарен съветник на Мартинов. Справка в Търговския регистър показва, че до 2014 г. той лично е притежавал дялове от компанията. Противозаконно презаверените строителни разрешения са издадени за терени, граничещи с \"Резерват Калиакра\", и са част от защитеното природно и приоритетно местообитание \"Понто–сарматски степи\" край носа. Заради изграждането на ветроенергийни паркове и туристически обекти в степите през 2013 г. Европейската комисия започна наказателна процедура срещу България, а през юли м.г.  Съдът на ЕС забрани на страната ни ново строителство край Калиакра.  Любопитен детайл в случая е, че презаверката на невалидните строителни разрешения на \"Калиакра инвест\" е станала  само 10 дни преди решението на съда да стане публично . сега  кметът на Каварна Нина Ставрева (БСП) настоява трите терена, собственост на \"Калиакра инвест\", да бъдат извадени от обхвата на защитената територия , за да бъдат предвидени за застрояване в новия общ устройствен план на общината. Очевидно със същата цел е било извършено и противозаконното подновяване на строителните разрешения, издадени на компанията. \"Аз не съм разследващ орган и напълно съм се доверил на информацията, предоставена ми от община Каварна във връзка с разрешенията за строеж\", това е заявил само преди дни пред регионалното електронно издание RNS управителят на дружеството \"Национален център за териториално развитие\". То е избрано да изработи общия устройствен план на Каварна след конкурс за възлагане на обществена поръчка. Още през 2012 г., веднага след издаването на документите, във всеки от трите терена над южната скална стена на Калиакра е била излята по една бетонна плоча, като общата квадратура на започнатото строителство е около 300 кв.м. Сега, за да може върху тях да продължи строителството на сгради, определени от инвеститорите им като \"обществено обслужващи\", главният архитект на Каварна трябва да издаде нови строителни разрешения. Това обаче не е възможно именно заради влязлото в сила решение на Съда на Европейския съюз. А при положение че старите разрешения за строеж от 2012 г. са на практика невалидни, По тази причина в писмото на Регионалния отдел \"Национален строителен контрол\" в Добрич до кмета на Каварна Нина Ставрева е указано, че тя следва \"съгласно правомощията по чл.224а и 225а от Закона за устройство на територията да предприеме незабавно необходимите действия по спиране, забрана достъпа и издаване на заповед за премахване на незаконните строежи\". Противно на това в кореспонденция с министерствата на регионалното развитие и благоустройството и на околната среда и водите Ставрева настоява от обхвата на защитената територия край Калиакра да бъдат изключени не само трите строителни площадки, но и целите терени с обща площ от близо 340 дка, в които се намират. Според европейската Директива за опазване на природните местообитания обаче строителство в тях се допуска или обществената безопасност. При това само след изготвяне на експертно становище на Европейската комисия. Точно тази визия за т.нар. опорен план, предшестващ изработването на проект за общ устройствен план на Каварна, беше представен по време на заседание на общинския съвет в града в края на септември т.г. Заради предприетия опит за изключване на терени от обхвата на защитеното природно и приоритетно местообитание \"Понто–сарматски степи\", за което има наложена пълна забрана за строителство от Съда на Европейския съюз, днес от сдружението \"За туризма на Калиакра\" са подали сигнал до главния прокурор и премиера. \"Дневник\" изпрати до кмета на Каварна и главния архитект на града няколко въпроса. Те трябваше да изяснят мотивите както за подновяване на строителните разрешения на \"Калиакра инвест\" извън законовия срок, така и за изваждането на терени от защитени зони край Калиакра. До приключването на работата по този текст отговори не бяха получени.", "date": "2018.10.25", "title": "С невалидни разрешения Каварна се готви да позволи на бивш депутат да строи в защитени територии"}
{"url": "https://www.dnevnik.bg/politika/2018/10/25/3333789_mareshki_i_vmro_si_premeriha_vuzmushtenieto_ot/", "text": "Поредният скандал между лидера на \"Воля\" Веселин Марешки и ВМРО се разрази днес в парламента. Първи започна Марешки в изказване от парламентарната трибуна. Той поиска оставките на лидерите на \"патриотите\", тъй като те работели за \"джендър идеологията\". Единият мотив на Марешки беше, че евродепутатът Ангел Джамбазки (ВМРО) е подкрепил Истанбулската конвенция, понеже гласувал \"въздържал се\", а коалиционният му партньор Николай Бареков е бил \"за\". \"Николай Бареков и Каракачанов, коалицията КТБ подкрепи конвенцията и джендър идеологията\", обвини първо в пленарната зала, а после и в кулоарите Марешки. Партията на Марешки била затрупана със сигнали от граждани, че в учебниците имало подобни джендър текстове. Той цитира учебник по биология за 9 клас, в който пишело, че идва момент, когато човек съзрява биологично и социално и можел да бъде хетеросексуален, но и хомосексуален. Самият Марешки разказа още, че като малък родителите му го учили, че лакирането на ноктите и кукличките били за момичетата. \"На земята има мъже и жени, няма друго\", заключи Марешки. Воля е отправила въпрос и към МОН, като очаква утре отговор от просветния министър в рамките на парламентарния контрол. Юлиян Ангелов от ВМРО му отговори, че благодарение на \"Обединените патриоти\" е отхвърлена Истанбулската конвенция. \"Някои хора са душевни джендъри\", каза Ангелов. \"Досега не бях виждал партия, която да е фиксирана върху една личност и денонощно да работи върху това тази личност да бъде оплювана и омаскарявана\", възмути се организационният секретар на ВМРО, като имаше предвид честите атаки на \"Воля\" към Каракачанов. Валери Симеонов и Красимир Каракачанов са воденичният камък в правителството и ще го потопят, заяви в кулоарите Марешки. \"Безобразие е да се съобразяваме и целия живот в България да се крепи на тези двама екземпляри\", добави той. \"Вместо да потапяме правителството и да хвърляме цялата държава в хаос, предлагаме да си подават оставката. Да се намерят нормални хора от същите партии, които да влязат на техните места\", заяви Марешки. Марешки се възмути от учебника за 9 клас, който налагал \"джендър идеология\" и в пресконференцията си в кулоарите, но отказа да дефинира какво разбира под това определение. Няколко пъти. Малко по-късно от ВМРО изпратиха писмо в което се казва, че депутатите от ВМРО в \"Обединени патриоти\" Красимир Богданов, Йордан Йорданов, Атанас Стоянов и доц. д-р Милен Михов са внесли \"въпрос до министъра на образованието и науката Красимир Вълчев относно джендър текстове в учебниците\". \"Става дума за учебника по \"Биология и здравно образование\" за IX клас на издателство \"Анубис\", в раздел \"Психо-сексуално развитие – зряла възраст\", където пише, че това е времето на \"окончателно формиране на сексуалната идентичност – хетеросексуалност или хомосексуалност\". За юношеството пък пише, че е възможно \"осъзнаване на сексуално влечение към същия пол\", възмущават се \"патриотите\". От ВМРО питат Вълчев има ли резултати от създадената по тяхно предложение работна група, която проверява съдържанието на учебниците за средния курс.", "date": "2018.10.25", "title": "Марешки и ВМРО си премериха възмущението от учебника по биология за 9 клас"}
{"url": "https://www.dnevnik.bg/bulgaria/2018/10/25/3333848_bulgariia_shte_e_domakin_na_obsht_forum_s_rusiia_za/", "text": "София ще е домакин на българско-руски бизнес форум в областта на информационните технологии, който ще се проведе през 2019 г. Събитието беше договорено по време на посещението на енергийния министър Теменужка Петкова в Москва. Тя взе участие в заседание на българско-руската междуправителствена комисия за икономическо и научно-техническо сътрудничество, съобщава Министерството на енергетиката. В българската делегация в Москва е и зам.-министърът на икономиката Лилия Иванова. Тя подчерта, че Русия е сред водещите инвестиционни партньори на страната. По думите ѝ най-перспективни за инвестиции са областите енергетика, промишленост, в която попада и селскостопанското машиностроене, корабостроене, оборудване и технологии за хранителната промишленост, селско стопанство, туризъм, инфраструктурните проекти, телекомуникации и строителство. Тя каза още, че България и Русия могат да си сътрудничат в търговията с трети страни. Двете страни обмислят да си съдействат и в обмена на бизнес информация на регионално ниво, както и да си сътрудничат при организиране на бизнес мисии и участие на потенциални предприемачи и инвеститори в изложения и панаири в България и Русия. До дни ще е готова документацията за избора на инвеститор за АЕЦ \"Белене\" Руската медия \"РИА Новости\" уточнява, че Теменужка Петкова е съобщила пред местни журналисти, че до края на този месец ще е готова документацията за новата процедура за избор на инвеститор за АЕЦ \"Белене\", а самата процедура ще бъде обявена до Нова година.", "date": "2018.10.25", "title": "България ще е домакин на общ форум с Русия за информационни технологии"}
{"url": "https://www.dnevnik.bg/sviat/2018/10/25/3333419_kak_kralicata_na_zaharta_kuba_stana_nein_vnositel/", "text": "Френска захар в кубинското кафе: карибският остров, който дълго време бе световен лидер в производството на захар, сега за първи път в историята си трябва да внася големи количества от Франция заради много лошата реколта, информира \"Франс прес\". Според митническите данни Франция е изнесла 40 хил. тона захар за Куба между лятото на 2017 година и август 2018 година, посочи пред АФП националната организация за селско стопанство и морски продукти \"ФрансАгриМер\" (FranceAgriMer). Информацията съобщи кубинският блог \"Каторсеимедио\" (14ymedio), според който Куба вече е била принудена в миналото да внася захар от Бразилия. Новината бързо се разпространи сред домакинствата в Хавана, които изведнъж получиха срещу традиционните си купони за храна (\"либретас\" - \"libretas\") по-фина и по-блестяща захар от обичайното. Франция произвежда захар от цвекло, а Куба - от захарна тръстика. \"Доставената захар е много добра, подслажда колкото кубинската, като единствената разлика е в цвета - едната е по-бяла, а другата по-тъмна\", твърди 40-годишната домакиня Фелисия Наваро. Пет хиляди тона бяла захар през юни, 25 хил. през юли, 10 хил. през август: \"В исторически план Куба за първи път внася френска захар в толкова значителни количества\", отбелязва \"ФрансАгриМер\". За сравнение, между 2001 и 2017 година вносът е бил 3 тона. Тази новина е с доста горчив привкус за Куба, чиято захарна индустрия е основен стълб в икономиката на страната. До 1989 година Куба бе един от водещите износители на захар в света, като най-големият ѝ клиент до 1960 година бяха САЩ, а след това СССР, който купуваше захарта на преференциална цена. Внесена от остров Сан Доминго от завоевателя Диего Веласкес, захарната тръстика дълго време ощастливяваше острова. Дори Фидел Кастро с мачете в ръка участваше в прибирането на реколтата. Разпадането на големия съветски брат обаче доведе до упадък на сектора. Този процес се ускори и от срива на цените, липсата на инвестиции, семена, торове и пестициди. От 8 млн. тона годишно производство до началото на 90-те години то не е превишавало 2 млн. от 2000 година. Делът на захарта в износа на Куба се е стопил от 73 процента през 80-те години на миналия век до 13 процента през 2015 година. Тя се е превърнала в относително малка част от продуктите за износ наред с тютюневите изделия и никела. Освен това реколтата през 2017-2018 година бе силно засегната от урагана Ирма, а след това и от продължителния дъждовен период. /БТА", "date": "2018.10.25", "title": "Как \"кралицата\" на захарта Куба стана неин вносител"}
{"url": "https://www.dnevnik.bg/ot_vas/novini_ot_vas/2018/10/25/3333338_hotalich_-_krepost_i_krepostni_steni/", "text": "Хоталич е един от най-добре запазените и реставрирани средновековни обекти у нас, след Плиска и Преслав. Най-ранни сведения за изграждането на крепостта са от ранновизантийския период V-VII век. Крепостта се издигала като част от Балканската отбранителна линия. Въпреки че по това време крепостите били строени хаотично, тяхното разположение било много добре обмислено, така че да могат да си взаимодействат.", "date": "2018.10.25", "title": "Хоталич - крепост и крепостни стени"}
{"url": "https://www.dnevnik.bg/sport/2018/10/25/3333781_ruskiniata_tatiana_kachegina_e_hvanata_s_chetiri_vida/", "text": "Състезателката в хвърлянето на чук Татяна Качегина е уличена в употреба на допинг, като в пробата й са открити четири забранени вещества, съобщи Руската федерация по лека атлетика. 29-годишната рускиня е със спрени състезателни права за четири години. Допинг тестът на Качегина е потвърдил наличието на анаболните стероиди туринабол и станозолол, сърдечния стимулант мелдоний и GHRP-2, който стимулира отделянето на хормон на растежа.  Руската федерация допълни, че наказание са получили още четирима спортисти. Три от тях са дали положителни проби, а един не се е явил за допинг проверка. От 2015 г. руските спортисти в леката атлетика се състезават под неутрален флаг заради обвиненията за държавно спонсорирана и организирана система на употреба и прикриване на допинг. В края на септември Международната асоциация по лека атлетика удължи санкцията, като  случаят стигна до Спортния съд в Лозана . ", "date": "2018.10.25", "title": "Рускинята Татяна Качегина е хваната с четири вида допинг"}
{"url": "https://www.dnevnik.bg/bulgaria/2018/10/25/3333802_za_pruv_put_prez_2019_g_uchitelite_shte_poluchavat/", "text": "За пръв път през следващата година заплатите на учителите ще надхвърлят средното възнаграждение за страната, съобщи в интервю за Би Ти Ви министърът на образованието Красимир Вълчев. Проектобюджетът за 2019 г. предвижда увеличение на възнагражденията на педагогическия персонал с 20%. Министърът добави, че средната брутна заплата в сектора ще достигне 1300 лв., а като се извадят данъците и осигуровките - около 1100 лв. Той подчерта, че в управленската програма е заложено възнагражденията на учителите да са с 20% по-високи от средната заплата за страната като това ще бъде изпълнено на стъпки до 2021 г. Не е изключено министрите да вземат решение минималното увеличение на възнагражденията от 1 януари да е с 20%, а директорите да определят и по-високо при възможност и добра атестация на конкретни учители. Вълчев беше помолен да коментира и  скандала днес в парламента по повод \"джендър идеология\" , допусната според лидера на \"Воля\" Веселин Марешки в учебник по биология за 9 клас. Министърът направи уговорката, че не разбира какво народният представител Веселин Марешки има предвид като използва този термин и поясни, че сексуалното и зравното образование е част от предмета биология. \"Дискусионен е въпросът, но не виждам джендър идеология, иначе бих направил препоръка текстът да се промени\", каза министърът. По препоръка на ВМРО всички учебници ще бъдат прегледани наново, увери той. Спорът на депутатите е за текст от учебник на издателство \"Анубис\", който се коментира от началото на учебната година в социалните мрежи. Някои родители не одобряват, че деветокласниците научават от учебника, че когато настъпва социална и полова зрялост се формира окончателно сексуалната идентичност – хетеросексуалност или хомосексуалност.", "date": "2018.10.25", "title": "За пръв път през 2019 г. учителите ще получават заплати, по-високи от средната"}
{"url": "https://www.dnevnik.bg/analizi/2018/10/25/3333060_omrazata_koiato_ni_poglushta/", "text": "В понеделник следобед в дома на баща ми на север от Ню Йорк бе изпратено взривно устройство. Зоркият поглед на наш служител разпознал заплахата и извикал полицията. За щастие властите взривиха устройството, без да пострада никой. В сряда от Сикрет сървис съобщиха, че подобни устройства са били разпратени до офисите на бившия президент Барак Обама и бившия държавен секретар Хилъри Клинтън ( ). Слава Богу, никой не пострада и благодаря на тези, които пазят сигурността ни. Но инцидентът е изключително тревожен, защото е заплаха не само срещу безопасността на семейството ни, съседите, колегите и приятелите ни, но и срещу бъдещето на американската демокрация. Семейството ми не е пощадено от враждебността на онези, които отхвърлят нашите възгледи, политика и идентичност. Баща ми е израснал в сянката на нацисткия режим в Унгария. Дядо ми се е снабдил с документи с фалшиви имена, за да оцелеят в атаката срещу евреите в Будапеща, помогнал е и на мнозина други да сторят същото. След войната комунистите завзеха властта, баща ми избяга в Лондон, където учи в London School of Economics и пое по пътя на това, което в крайна сметка се превърна в изключително успешна кариера във финансовия сектор. Но поуките от ранните му години никога не са забравени. Най-голямото му начинание на филантроп - Фондация \"Отворено общество\" - изигра водеща роля в подпомагане на прехода от комунизъм към по-демократични общества в части от бившия СССР и след това разшири дейността си към защита на демократичните практики в съществуващи демокрации. Баща ми приема, че тази му дейност, макар и безпартийна, е \"политическа\" в по-широк смисъл - тя се опитва да подкрепи онези, които развиват общества, където да се чува гласът на всеки. Дълъг е списъкът на хора, за които подобна позиция е неприемлива, и баща ми е бил атакуван много пъти през годините и много от тези атаки са били отровени с антисемитизъм. Но през 2016 г. нещо се промени. Преди това злобата срещу него бе ограничена до средите на екстремисти от периферията, агитатори на превъзходството на бялата раса и националисти, опитващи се да подкопаят основите на демокрацията. Кандидатпрезидентската кампания на Доналд Тръмп влоши всичко. Тя бе подкрепена от расисти и антисемити като Дейвид Дюк. Заключителната телевизионна реклама на Тръмп показваше баща ми, Джанет Йелън - председател на Федералния резерв на САЩ, и Лойд Бланкфейн, президент на \"Голдман Сакс\" - всичките те евреи - на фона на подстрекателски послания за \"специални интереси\" и \"глобални специални интереси\". Духът бе пуснат от бутилката и може да са нужни поколения, за да бъде върнат обратно. И това не се случва само в САЩ. В Унгария премиерът Виктор Орбан пусна кампания с антисемитски плакати, в които невярно се твърди, че баща ми искал да залее страната с имигранти. Това включваше разлепване лицето на баща ми по пода на трамваите в Будапеща, за да газят хората по него. И всичко това заради политическите цели на Орбан. Сега имаме опити за бомбени атентати. Отговорността е на конкретния извършител (или извършители), изпратил тези устройства, но не виждам как това е нещо отделно от новата нормалност на политическо демонизиране, която ни трови днес. Не храня никакви илюзии, че насочваната срещу нас омраза е нещо уникално. Мнозина в САЩ и по света са изпитали силата на този зловещ дух. Стана съвсем \"нормално\" хората, споделящи възгледите си, да бъдат подлагани на лична ненавист, да им пускат по социалните мрежи изпълнени с омраза съобщения и да им отправят смъртни заплахи. Също съвсем нормално е организации, които вършат важна работа за развиване на демокрацията, да бъдат застрашени с изчезване просто защото получават подкрепа от фондациите, основани от баща ми. И твърде нормално е политически лидери, полагащи клетва при поемане на поста, че ще бранят всички граждани, да раздухват омраза и да водят политика, разделяща хората. Далеч сме от дните, когато сенатор Джон Маккейн опроверга собствените си поддръжници в кампанията за Белия дом през 2008 г. и патриотично защити опонента си Барак Обама - единствено защото вярваше, че здравето на нашата демокрация е по-важно от личната му политическа изгода. Трябва да открием път към нов политически дискурс, който избягва демонизирането на всички политически опоненти. Първата крачка би трябвало да бъде пускането на бюлетини, с които да отхвърлим онези цинични политици, които са отговорни за съсипването на институциите на нашата демокрация. И трябва да го сторим, преди да е станало твърде късно.", "date": "2018.10.25", "title": "Омразата, която ни поглъща"}
{"url": "https://www.dnevnik.bg/bulgaria/2018/10/25/3333782_svidetel_na_prokuraturata_ne_potvurdi_pred_suda_chast/", "text": "Изпълняващият длъжността кмет на столичния район \"Младост\" Румен Русев отрече пред Специализирания наказателен съд да е присъствал на срещи, на които отстранената вече кметица Десислава Иванчева да е поставяла условие на бизнесмени за решаване на преписките им да направят дарения за изграждане на зелени площи и детски площадки. Русев беше последният от представителите на район \"Младост\", който даде показания като свидетел на днешното заседание на спецсъда. Към него бяха поставени много въпроси от бившия зам.-кмет Биляна Петрова. Тя го попита конкретно по повод негово твърдение пред разследващите, че било поставено условие на бизнесмена Александър Ваклин да направи дарение, за да бъде решена преписката му. \"Смущава ме това \"за да бъде решена преписката му\", каза Русев след пауза, с което промени смисъла на показанията си по време на следствието. Отрече и да е казвал пред бизнесмена Александър Ваклин, че ако придвижи преписката му \"ще си загуби работата\". Русев потвърди само, че са бавени преписки, но Русев е чувал Иванчева да говори за необходимост от облагородяване на района, но не като условие. Срещал се е с Ваклин само веднъж, но разбрал кой е той впоследствие. А на друг въпрос - също от Биляна Петрова, във връзка с бавенето на преписките, потвърди, че имало недостиг на служители, но че сега се справяли със същия брой хора. Останалите призовани от обвинението като свидетели днес са от строителния бизнес. Бе разпитан представителят на най-големия инвеститор на територията на Младост - \"Гаранти Коза\" - Даниел Илиев. Тази компания се е срещала с кмета Иванчева, правила е голямо дарение от 100 хил. лв., но към Столичната община, а в район \"Младост\" фирмата е ремонтирала няколко училища. И тази компания е имала забавяне на преписки, които били решени след отстраняването на Иванчева. В началото на заседанието съдията Иво Хинов попита подсъдимите дали ще се възползват от правото да направят възражения по протеста на прокуратурата срещу пускането им под домашен арест, на което подсъдимите отговориха отрицателно. Делото ще бъде предоставено още утре на Апелативни спец съд, който в следващите дни ще се произнесе окончателно. Десислава Иванчева и Биляна Петрова са подсъдими за искане на подкуп в особено големи размери и получаване на 56 хил. евро от строителния предприемач Александър Ваклин, а другият бивш кмет - Петко Дюлгеров, е обвинен като помагач. И тримата са задържани под стража от 17 април т.г. Съдът определи \"дoмaшeн apecт\" и зa тpeтия пoдcъдим Πeтĸo Дюлгepoв, съобщи сеайтът defakto.bg. Ho зa paзлиĸa oт Ивaнчeвa и Πeтpoвa, чиeтo зaдъpжaнe бe зaмeнeнo c пo-лeĸaтa мяpĸa oщe пpeдния път, Дюлгepoв нaпycĸa ĸилиятa вeднaгa. Heгoвoтo ocвoбoждaвaнe нe бe пocтaвeнo пoд ycлoвиe дa ce изчaĸa дaли щe имa пpoтecт нa пpoĸypaтypaтa, ĸaтo мoтивът e, чe e бил paзпитaн и пocлeдният cвидeтeл oт oбщинaтa /Румен Русев/, нa ĸoйтo няĸoй oт пoдcъдимитe би мoгъл дa пoвлияe.", "date": "2018.10.25", "title": "Ключов свидетел на прокуратурата не потвърди пред съда част от показанията си срещу Иванчева (допълнена)"}
{"url": "https://www.dnevnik.bg/evropa/2018/10/25/3333398_za_biznesa_vtorata_propast_sled_brekzit_e_kraiat_na/", "text": "Изпитваме безпокойство не само от крайната дата, но и от втората пропаст – декември 2020 г., когато изтича преходният период след Брекзит.\" Това заяви Тагарт Дейвис, вицепрезидент на Работната група за Брекзит, AmChamEU и изпълнителен директор \"Връзки с институции\", JP Morgan Chase & Co. Изказването му бе част от дискусията на тема \"Брекзит и бъдещето на световната търговия\", организирана от Британско-българската бизнес асоциация (БББА) и Американската търговска камара в България (АмЧам). По думите на Дейвис Европа предлага стабилност, откритост и благоденствие, но Брекзит има потенциала да наруши всичко това. Американският бизнес разчита на вериги за доставки и модели, които ще бъдат значително повлияни от Брекзит. Ще бъде повлияна и способността на американските компании да предоставят услуги в Европа. \"В спешен порядък трябва да сключим сделка, трябва да има споразумение за оттегляне. Преходният период е необходим, защото напускането ще стане факт, когато споразумението бъде ратифицирано от парламентите. През последните дни се водят дискусии дали не може да се удължи този период,  не изключваме тази възможност \", отбеляза Дейвис, като подчерта, че преходът е нужен, за да се доведат преговорите до успешен край, но е необходим и на американския, и европейския бизнес, за да се приспособят към новите условия. Ние като бизнес правим всичко възможно, за да избегнем липсата на сделка. Ние като индустрия можем да смекчим някои от проблемите, свързани с Брекзит, допълни Дейвис, отправяйки апел към политиците да предоставят допълнителни разяснения, например дали са планирали някакви интервенционни мерки. \"Брекзит е свързан с изключително трудни и за момента неразрешими проблеми, но с прагматизъм можем да направим крачка напред, успявайки да сключим сделка. Нямаме време за губене, бизнесът трябва да бъде изключително активен\", коментира Дейвис. Преговори до последно Лиъм Смайт, директор за развитие на международната търговия от Британската търговска камара, разясни хода на преговорите. Той припомни, че година след началото им и на фона на трудностите пред Тереза Мей заради опозицията тя покани членовете на кабинета в Чекърс, за да мислят заедно как да постигнат най-добра сделка. Това бе планът от Чекърс, заради който министърът за Брекзит, както и Борис Джонсън си подадоха оставките. От гледна точка на Мей планът беше успех, но тя изгуби няколко министри. Той позволи на правителството да започне да се готви за сценарий без сделка и в този смисъл са издадени 105 технически документа, които засягат всички сфери – от свободното движение до шофьорските книжки, допълни Смайт. Той обясни, че в британското вътрешно министерство се тества процес на кандидатстване за гражданите на ЕС за установяване. Посланието в момента е, че гражданите, които са се установили на 29 март догодина, ще могат лесно да се регистрират, както се кандидатства за шофьорска книжка, а срещу малка такса ще имат разрешение за работа. По думите на Смайт планът е бил ясен за всички. \"Премиерът го представи в Залцбург на лидерите на ЕС и там трябваше да е моментът, в който той да бъде съгласуван, но това не стана. Тереза Мей се върна в Лондон разочарована с не положителен отговор от страна на ЕС. После дойде есента. Там  на съвета  нещата бяха почти същите, но тя каза, че  95% е готово споразумението  за оттегляне. Трябва да има 100%, но все пак това, че тя казва, че 95% са готови, значи нещо, с изключение на границата с Ирландия. Това е големият въпрос и там трябва да се намери решение.\" Той също изрази мнение, че ако няма преход, това ще бъде катастрофално за Великобритания, а бизнесът има нужда от такъв период, защото без него всичко стане много рязко. Аз залагам, че вероятно ще има Брекзит, и мисля, че това, което ще уговорим, ще бъде споразумение за оттегляне с по-дълъг период на преход и вероятно Европейският съд ще има юрисдикция върху споровете и ще има някаква договореност за митниците, допълни Смайт. Той коментира и въпросите за митническите декларации на фирмите. Има над 100 хил. фирми, които не трябва да попълват митнически декларации, но има риск от драстично увеличение на разходите за тях. Ние като нация през последните 50 години не сме водили такива преговори. Не се учудвайте, че те ще продължат до последната секунда и тази несигурност няма скоро да свърши. Във Великобритания сме свикнали с промените и можем да се приспособим към тях. В историята ни от последните десетилетия няма нищо подобно. Трябва да свикнем с идеята, че преговорите ще продължат до самия край, и да бъдем търпеливи, каза още Смайт. Огромна несигурност Хауърд Милър, директор \"Европейски връзки с институциите\", Citibank, Лондон, също отбеляза, че е много важно да има преходен период, а основният проблем, свързан с Брекзит, е, че се създава огромна несигурност за бизнеса и за хората. \"Оттеглянето само по себе си казва много малко, нямаме подробностите как ще се случат нещата. Имаме много малко информация. Преходът е много важен. Знаем, че пред декември 2020 г. Нещата могат да се променят много рязко\", подчерта Милър. За нас регулациите създават единния пазар. Трябва да има координация между регулаторите на ЕС и Обединеното кралство. Независимо какво ще стане, трябва да имаме сътрудничество на надзорно ниво, а също и между САЩ и ЕС, САЩ и Великобритания и т.н., каза още Милър. За бъдещите търговски отношения той изрази желание за възможно максимално отворен достъп между ЕС и Обединеното кралство, за да може индустриите да обслужват клиентите си също толкова бързо и ефективно.", "date": "2018.10.25", "title": "За бизнеса втората пропаст след Брекзит е краят на преходния период"}
{"url": "https://www.dnevnik.bg/sviat/2018/10/25/3333759_ot_de_niro_do_obama_i_soros_-_koi_izvestni_lichnosti_v/", "text": "Още една подозрителна пратка пристигна в четвъртък в нюйоркския район Трайбека, адресирана до ресторанта на актьора  Робърт де Ниро . Преди това редица подобни пратки бяха открити до американски обществени личности - от милиардера Джордж Сорос до бившия президент Барак Обама и Си Ен Ен. В някои от тях според полицията са се съдържали взривни устройства. Според някои американски медии общото между случаите е, че всички, получили подобни пакети, са критични към настоящия държавен глава Доналд Тръмп. Според \"Ройтерс\" до този момент въпросните пакети са били изпратени до: Хилъри Клинтън, бивш държавен секретар Според Сикрет сървис пратката е открита при преглеждане на пощата, изпращана до нея. Била е адресирана до дома ѝ. Клинтън, която бе опонентът на Тръмп от Демократическата партия на изборите през 2016 г., по-късно каза, че семейството ѝ е добре. Барак Обама, бивш президент Според публикации в американските медии взривното устройство е било изпратено до къщата, в която живеят Барак и Мишел Обама във Вашингтон. Джоузеф Байдън, бивш вицепрезидент Два подозрителни пакета са изпратени до Байдън и намерени в Делауер по данни на ФБР. Си Ен Ен (адресирана до бившия шеф на ЦРУ Джон Бренан)  Сграда, използвана от телевизия Си Ен Ен, бе евакуирана вчера заради подобен пакет. Получателят е Джон Бренан, бившият директор на Централното разузнавателно управление. Той често критикува Тръмп в ефира на телевизията. Джордж Сорос, финансист Малко взривно устройство е намерено в пощенската кутия пред едно от жилищата на Сорос в Ню Йорк. Сорос е известен като един от най-големите дарители на средства за либерални групи и каузи. Към момента не е бил в сградата. Деби Уосърман Шулц от конгреса на САЩ и Ерик Холдър, бивш главен прокурор Според американски издания в офиса във Флорида на Деби Уосърман Шулц, която допреди 2 г. бе председател на Демократическата партия, е открит пакет, адресиран от Ерик Холдър - бивш главен прокурор. Уосърман Шулц е записана като подател. Максин Уотърс, представител на Конгреса  Максин Уотърс, която е в Камарата на представителите (от Калифорния), е получила две пратки според ФБР. Робърт де Ниро Пакетът според \"Ройтерс\" е подобен на тези до Клинтън и Обама. Актьорът често разменя с Тръмп задочни нападки.", "date": "2018.10.25", "title": "От Де Ниро до Обама и Сорос - кои известни личности в САЩ получиха подозрителни пратки"}
{"url": "https://www.dnevnik.bg/sport/2018/10/25/3333092_livurpul_produlji_v_ritum_s_razgromna_pobeda_sreshtu/", "text": "\"Ливърпул\" постигна победа с 4:0 срещу \"Цървена звезда\" в Шампионската лига. Два гола вкара звездата Мохамед Салах, а по веднъж се разписаха Роберто Фирмино и Садио Мане. С победата \"Ливърпул\" удължи серията си от домакински мачове в европейските турнири без загуба на 18. В другия мач от групата ПСЖ измъкна равенство 2:2 срещу \"Наполи\" у дома, след като в третата минута на добавеното време Анхел ди Мария вкара. \"Ливърпул\" се изкачи на първото място с шест точки. \"Наполи\" заема второто с пет, ПСЖ следва с четири, а \"Цървена звезда\" има една. Клоп направи пет промени спрямо състава, който постигна победа с 1:0 срещу \"Хъдърсфийлд\" през уикенда. Мачът започна с натиск на домакините, но без опасни положения пред вратите. Първата опасност пред вратата на \"Цървена звезда\" се оказа и първият гол в мача. В 20-ата минута Джердан Шакири намери Андрю Робъртсън по лявото крило, който центрира по земя в наказателното поле на гостите. Там Фирмино я овладя и преодоля бившия страж на \"Лудогорец\" Милан Борян. Домакините продължиха своята преса, като няколко пъти отправяха изстрели, но без да затруднят Борян. Вторият гол в мача падна в 45-ата минута, когато Салах беше изведен сам срещу вратаря след чудесно подаване на Шакири. Египтянинът овладя и без проблеми отбеляза. Пет минути след началото на втората част \"Ливърпул\" получи дузпа. Капитанът Стойкович препречи пътя на Мане, който падна на терена, а съдията получи сигнал от асистента си и даде наказателния удар. Салах изпълни точно и увеличи преднината на отбора си. В 73-ата минута Салах отстъпи мястото си на Даниел Стъридж. Три по-късно съдията Зийберг отново отсъди дузпа, след като Ричмънд Бояке отклони топката с ръка след центриране на Мане. Борян спаси наказателния удар на Мане с помощта на гредата. В 80-ата минута Мане се реваншира за пропуска. Сенегалецът се озова сам срещу Борян след чудесен пас на Стъридж и не сгреши. До края на мача добрите намеси на Борян запазиха резултата 4:0. Стъридж и Мане имаха възможности да отбележат, но канадецът спаси и двата удара.", "date": "2018.10.25", "title": "\"Ливърпул\" продължи в ритъм с разгромна победа срещу \"Цървена звезда\""}
{"url": "https://www.dnevnik.bg/sviat/2018/10/25/3332346_iska_li_turciia_da_svali_sauditskiia_princ_zaradi/", "text": "Дядото на убития саудитски журналист Джамал Хашокжи, Мухамад Халед Хашокжи, като дете живее в Кайсери, тогава в Османската империя, а правилното произношение на фамилията му е турско - Кашъкчъ. Макар турските националисти да забелязаха това още след изчезването на Джамал в саудитското консулство в Истанбул, интересът на Турция към случая далеч не е свързан само с родословното му дърво, нито само с факта, че дипломатическата мисия е на турска територия, смятат експерти, които следят случая. Никой не оказа толкова натиск върху саудитското кралско семейство по случая, колкото Турция. От турски медии - които от години се смятат за контролирани и не твърде достоверни - идваха и повечето \"течове\" на информация по случая, ползвани и от западни журналисти. Съветници на президента Реджеп Тайип Ердоган  си позволяват открито да поставят под въпрос  всякакви версии на саудитските власти и загатваха за покушение, организирано от саудитската държава. Дори когато неофициалните информации за турски вестници не го казваха в прав текст, впечатлението бе същото - как иначе да си обясни международната публика данните за 15 саудитски представители, долетели със самолети от Рияд в деня на убийството. Самият Ердоган пък стигна дотам, че нарече случая  \"планирано политическо убийство\"  и заяви, че не се съмнява в искреността на крал Салман - но не и в тази на сина му и престолонаследник, принц Мохамед бин Салман. \"Триъгълникът на злото\"  Според \"Вашингтон пост\" именно натискът на Турция може да е помогнал за решението на Саудитска Арабия да признае, че Хашокжи е бил убит и да арестува 18 души по случая. Изданието цитира свои събеседници, според които Анкара може само да спечели в битката, която води със Саудитска Арабия за надмощие в сунитския свят. Освен това Анкара подкрепи Доха в спора с Рияд миналата година, а кралството, управлявано на практика от принц Мохамед, не прие това добре. Последният дори нарече Турция част от регионален \"триъгълник на злото\" по-рано тази година. Сега Ердоган получи шанс да накърни репутацията му, но и да вбие клин между САЩ и Саудитска Арабия в момент, когато Турция има нужда от съюзници заради собствените си икономически проблеми. Би Би Си отбелязва, че индиректната атака срещу Саудитска Арабия се е ожесточила от факта, че Египет и Обединените арабски емирства, с които Анкара е в обтегнати отношения, веднага се притекоха на помощ на Рияд. Освен това президентът може спокойно да отклони вниманието  от икономическите проблеми , за които го критикуват турските избиратели, и задържанията на чуждестранни граждани (доскоро такъв бе и случаят на пастора Андрю Брънсън) след опита за преврат през 2016 г. Много политики на Ердоган, включително преходът към президентска република, поставиха в очите на Запада под въпрос устоите на демокрацията и върховенството на закона. Така изведнъж Ердоган, лидерът на страна рекордьор по брой хвърлени в затвора журналисти, се оказа техен защитник, а шансът му да изглежда като отговорен към правилата лидер след опита за преврат нарасна значително. Методите Анкара регулираше потока от \"течове\" - спря го за кратко миналата седмица, но го поднови, когато Тръмп опита да разграничи саудитските власти от случилото се с обяснението за \"престъпни елементи\". Ден след новата саудитска версия (Рияд първо каза, че смъртта на Хашокжи е инцидент, а в понеделник потвърди, че е бил убит) Ердоган направи изявление, с което трябваше да каже \"голата истина\" (сам бе обещал това), но само подхвърли още (някои от тях - известни) подробности и поиска процесът да се състои в Истанбул. У коментатори, които следят турската политика, той остави впечатление, че е премълчал част от информацията. Според бившия експерт по Турция в Държавния департамент на САЩ Джошуа Уокър, цитиран от \"Вашингтон пост\", целта на този метод е Турция \"да увеличи цената за споразумението\", с което да нормализира отношенията със САЩ и Саудитска Арабия. Изследователят на Турция от Вашингтонския институт за близкоизточна политика Сонер Чагаптай пък смята, че Турция просто се опитва да се възползва от възможността, която изплува в кризата - нещо, на което \"той е майстор\", а икономиката според него има нужда тъкмо от нови възможности. В \"Туитър\" той изброява пет точки, които според него изграждат стратегията на Ердоган по случая: 1) да изолира принц Мохамед от баща му, краля; 2) да не гори мостовете между себе си и краля; 3) да не гори мостовете към Тръмп; 4) да направи така, че принц Мохамед да приме предумишлено убийство; 5) да подрони позициите на принца. Първите три според него са изпълнени още с речта на Ердоган от вторник, а четвъртото - донякъде, след като Мохамед бин Салман вчера нарече случилото се \"отвратително убийство\". Аслъ Айдънташбаш от Европейския съвет за външна политика (ЕВСП) определя целите на Турция като \"стратегически\" и опит за промяна в американската политика, за да не базират американците \"цялата си близкоизточна политика на Мохамед бин Салман\". Ограничения Турция може да иска да създаде неприятности на уахабитското кралство, но пред тези усилия има ограничения и САЩ са едно от тях, пише Хусейн Ибиш за \"Блумбърг\". Той отбелязва, че Ердоган вероятно е решил да премълчи известни му факти във вторник заради сложните отношения както със САЩ, така и със Саудитска Арабия. Анкара изчислява докъде може да стигне, като има предвид съперничеството с Рияд. Напоследък Ердоган все повече говори за глобално лидерство на мюсюлманите, а саудитското кралско семейство смята това за свое \"право по рождение\". За Рияд освен това Анкара е центърът на враждебен алианс на ислямисти, включващ Катар и \"Мюсюлмански братя\". Независимо от това, отбелязва Би Би Си, Турция уважава Саудитска Арабия като пазителя на светите места за исляма. Особено деликатно бе предизвикателството в лицето на Хашокжи като глас срещу Саудитска Арабия от Турция. Убитият журналист смяташе да създаде телевизионен канал, базиран в страната, както и редица уебсайтове и политечска група в САЩ, която да лобира за по-голяма роля на \"Мюсюлманските братя\" в близкоизточната демокрация, пише агенцията. Сега Турция може и да вижда шанс да дискредитира Саудитска Арабия, но Ердоган внимава. И изпращането на шефа на ЦРУ Джина Хаспъл в Анкара вероятно е с желанието да бъде предадено ясно послание в Турция: да не се опитва да свали Мохамед бин Салман, защото ще наруши деликатен баланс. Според Гьонюл Тол от Центъра за турски изследвания към Близкоизточния институт в САЩ Ердоган не би искал да действа сам срещу саудитците, а би предпочел да представи случилото се като \"световен проблем\", пише \"Вашингтон пост\". Въпросът е и как Турция да запази преговорната си сила, докато договори отношенията със Саудитска Арабия и САЩ, които желае. Играта на Ердоган Каква е играта на Ердоган, пита кореспондентът на Би Би Си в Турция Марк Лоуън. Той обръща внимание, че ако човек напише \"Ердоган напада\" в \"Гугъл\", ще излезе безкраен брой резултати, а тонът за Саудитска Арабия, напротив, е много \"по-братски\", както и да изглеждат посланията. Изглежда целта му е да покаже, че въпросът не е за Турция и Саудитска Арабия и че връзките между двете държави са твърде важни, колкото и да са обтегнати. Източници на Би Би Си сочат, че целта е крал Салман да бъде накаран да действа, без да се отправят директни призиви. \"Ако Ердоган кажеше на краля да уволни Мохамед бин Салман, това би било най-добрият начин да бъде накаран да не уволнява престолонаследника,\" смята събеседник, близък до президента. Така целта е клин между бащата и сина, но ключът не е в Рияд, а е във Вашингтон. Засега обаче това изглежда няма да се случи - крал Салман обяви след убийството, че службите ще се преструктурират под ръководството не на кого да е, а именно на принц Мохамед.", "date": "2018.10.25", "title": "Иска ли Турция да свали саудитския принц заради Хашокжи"}
{"url": "https://www.dnevnik.bg/politika/2018/10/25/3332986_bulgarski_su-25_shte_budat_remontirani_za_310_mln_lv/", "text": "Беларуският ОАО 558-и Авиационен ремонтен завод може да ремонтира 14 щурмови бомбардировача Су-25 от българските ВВС. Това е единственият участник, допуснат до финала на процедурата по пряко договаряне за 10 едноместни Су-25К и 4 двуместни Су-25УБК и е определен за изпълнител на обществената поръчка със заповед на министъра на отбраната и вицепремиер Красимир Каракачанов. Прогнозната стойност на поръчката е 41 млн. лв. (без ДДС) за срок 4 години според решението за откриване на процедурата за обществена поръчка от 17 август 2018 г., без да се посочва за колко точно самолета става дума. Броят им е определен в Изискванията на възложителя към това решение. Но в същия документ е посочено, че \"като опция (...) и при приет с решение на Министерския съвет проект за инвестиционен разход възложителят има право да сключва конкретни договори към рамковото споразумение в рамките на неговия срок на действие с обща стойност 82.5 млн. лева (без ДДС)\". Допълва се, че за тази цел към рамковото споразумение ще бъде сключено допълнително споразумение. Макар да се говори само за \"опция\", в същите Изисквания изрично са определени и по колко милиона лева - между 16.8 и 30 - ще се превеждат на изпълнителя във всяка от годините до 2022 г. до общата спомената сума от 82.5 млн. лв. Още същия ден зам.-министърът на отбраната Анатолий Величков кани на процедура за договаряне беларуския завод и московската Обединена авиостроителна корпорация за сума 82.51 млн. лв. Същата сума остава записана като прогнозна и в решение от 23 октомври 2018 г. на министър Каракачанов за избор на изпълнител и покана за преговори за сключване на договор. Ценовото предложение на 558-и Авиационен ремонтен завод е за 132 484 980 евро (без ДДС) според доклада на комисията по търга в Министерството на отбраната. Това са близо 260 млн. лв. без ДДС, или почти 311 млн. лв с ДДС. \"Предложената цена надвишава прогнозата стойност на поръчката, като това обстоятелство не е основание за отстраняване на участника\", пише в решението, подписано от Каракачанов. Заобикаляне на парламента По закон Министерството на отбраната и правителството могат да възлагат обществени поръчки до 100 млн. лв., а за разходи над тази сума се иска решение на Народното събрание. Ремонтът е оформен като рамково споразумение, а конкретните поръчки по него са разпределени в 4 години под този праг. Но така при посочена цена 6.3 пъти по-висока от първоначално описаната в обществената поръчка формално, изглежда, няма нарушение. Няма да се изисква и одобрението на парламента. Според последната европейска Директива за обществените поръчки от 2014 г. рамковите споразумения трябва да се изпълняват до 4 години. \"От направеното проучване е констатирано, че ремонт и удължаване на ресурса на самолетите под конструкторско-технологичния съпровод на оригиналния конструктор може да се извърши в Руската федерация и в Република Беларус\", е записано в тръжната документация. Според източници на \"Дневник\" беларуската фирма е предпочетена от геополитически причини и руската не е поканена до последната фаза на договаряне заради санкциите срещу Русия на ЕС и САЩ след анексирането на Крим. Според руския сайт  aviaport.ru , специализиран в авиацията, беларуският завод \"разчита на доставки от Русия между 40% и 60% от общия обем на работата по ремонта и модернизацията на изтребителите Су-30, Су-27 и МиГ-29, щурмовиците Су-25, а също така и хеликоптерите Ми, в зависимост от типа въздушния съд и сложността на извършвания ремонт и модернизация\". Поръчката не може да се възложи на българско държавно предприятие. \"Авионамс\" няма лиценз за такава дейност. Получаването на такъв от Русия би отнело години. Су на над 30 години  При обявяването на обществената поръчка Каракачанов уточни, че България има 14 бомбардировача Су-25, но от тях реално летят само четири. Назначеният технически и междуремонтен ресурс на предвидените за ремонт самолети е изтекъл преди повече от 10 години и поради тази причина \"същите се нуждаят от качествен ремонт, с изпълнение на всички действащи бюлетини, касаещи не само якостните характеристики на конструкцията, но така също и цялото останало оборудване на самолетите\". Всички самолети, които трябва да бъдат ремонтирани, са влезли в експлоатация през 1987 или 1988 г. и имат остатъчен ресурс до брак между 430 и 1200 часа полет. За 31 години експлоатация едноместните Су-25К са налетели между 741 и 1053 часа. Иначе казано, самолетите са летели средно между 25 и 35 часа годишно. С рамковата поръчка трябва да се ремонтират планерът на самолета, двигателите, възли, агрегати, блокове и детайли, продължаване и при необходимост удължаване на общия технически ресурс. Трябва да се обучи технически състав, да се достави авиационно-техническо имущество, техническа документация и контролно-измервателна, контролно-проверовъчна апаратура и средства за наземно обслужване. След извършването на ремонтите и удължаването на ресурса самолетите трябва да имат междуремонтен ресурс от 800 часа, а при двигателите междуремонтният ресурс трябва да е 500 часа. Смята се, че ресурсът на тези Су е 40 г., т.е. им остават не повече от 10 години, а те са и още по-малко, тъй като в този период попадат годините за ремонт по евентуалния договор. Парите \"изтичат по най-лесния начин\" \"Когато няма цялостна визия и програма за превъоръжаване и развитие на въоръжение и техника, обикновено парите изтичат по линия на най-лесно сключваните договори за поддръжка на стара техника, и то рамкови, за достатъчно дълъг период\", коментира пред \"Дневник\" Велизар Шаламанов бивш министър (2014) и заместник-министър (1998-2001) на отбраната, директор в НАТО от 2009 до 2017 г. \"Заедно с трудностите едно забавяне и неефективното управление на новите проекти създава лесен и подвеждащ механизъм за харчене на пари с поглед към миналото, а не напред. Каквато и да е модернизацията, много често поддържането на съветската техника отпреди 30 години не повишава по никакъв начин нашата оперативна съвместимост и ни отдалечава от съюзниците\", каза Шаламанов. Според него голям риск е, че поддържането на тази стара техника обикновено става със \"застояли\" и \"платени по няколко пъти\" резервни части и продължаване на ресурс \"само срещу подпис\". Освен риск от корупционни практики има несигурност и за техниката, което понякога води до човешки жертви, каквито примери имаме в последните 1.5 г., смята Шаламанов. Според него дори и след тези стотици милиони левове разходи самолетите остават несъвместими с НАТО, без способност за разпознаване свой - чужд, без връзка за тактически данни, \"чуждо тяло в рамките на НАТО\". Със сигурност похарчването на тези средства  не е част от ангажимента на България пред НАТО  20% от разходите за отбрана да са за нови способности. Според Шаламанов едва 2-3% от разходите, давани за отбрана, отиват за истинска модернизация, което е погубващо за армия през XXI век. \"Тук трябва да бъде чут професионалният глас на военните - искат ли да имаме модерна армия или армията ни да се сгромоляса заедно с ресурса на техниката от Варшавски договор\", каза още Шаламанов. Очаквано новите изтребители се забавят В същото време оценката на подадените четири оферти за нов тип изтребител се забавя няколко пъти. Първоначално експертната работна група, която трябва да провери дали предложенията отговарят на българските изисквания, имаше срок за работа до 19 октомври, но той е удължен до 26 октомври. Това се е наложило, тъй като са били изпратени писма до участниците за уточняване на някои от детайлите в офертите. \"Не искам да правим нещо прибързано или политикосъобразно и да направим грешен избор за армията. Защото какъвто самолет се купи сега, с него ще се лети и с него, не дай си Боже, ще се ходи на война в следващите 30 години. Правим стратегически избор\", заяви Каракачанов в предаването \"Лице в лице\" по бТВ във вторник вечерта. Процедурата за избор на 8 (9) многоцелеви изтребителя е с прогнозна стойност 1.8 млрд. лв. (с ДДС). По всяка вероятност няма да бъде сключен договор за нов изтребител до края на годината. Едва 4 са  предложенията за нови изтребители . Като фаворити са сочени офертите на нови  \"Грипен\" C/D  от Швеция и  F-16 V от САЩ .", "date": "2018.10.25", "title": "Български Су-25 ще бъдат ремонтирани за 310 млн. лв. след обява за 41 млн. лв."}
{"url": "https://www.dnevnik.bg/politika/2018/10/25/3332919_mediiniiat_zakon_na_peevski_vliza_za_vtoro_chetene_vuv/", "text": "Медийната комисия в парламента ще разгледа на второ четене днес касаещия медиите закон, чийто основен вносител е депутатът от ДПС и бизнесмен Делян Пеевски. Законопроектът бе приет на първо четене през юли с гласовете на депутатите от  ГЕРБ, ДПС и \"Обединените патриоти\".  Става въпрос за промени в  Закона за задължителното депозиране на печатни и други произведения,  чиито вносители са и депутатите от ДПС Велислава Кръстева, Хамид Хамид и Йордан Цонев. С тях се задължават доставчиците на медийни услуги, в т.ч. печатни, електронни и онлайн медии, да декларират до 30 юни всяко получено финансиране в предходната календарна година, в т.ч. заеми и банкови кредити, както и безвъзмездно получаване на парични средства и имущество. Предвижда се да се декларират размерът на финансирането, основанието за предоставянето му, както и данни за лицето, което го е предоставило. Депутатите от ДПС предлагат още в декларацията да се посочва стойността на всички договори, сключени в предходната година с държавни и общински учреждения и дружества с такова участие, с политически партии, в резултат на обществени поръчки, както и рекламни договори с лица, осъществяващи дейност, подлежаща на регулация. Предвижда се още да бъде декларирано и финансиране от европейските фондове за предходната година. Декларациите се предвижда да се публикуват в регистър на Министерството на културата. При забавяне, неподаване на декларация или обявяване на неверни данни се предвижда санкция от 10 до 15 хил. лева. Глобата за повторно нарушение е от 20 до 30 хил. лева. Когато нарушителят не може да бъде установен, се предвижда Министерството на културата да уведомява Министерството на вътрешните работи. Доставчиците на медийни услуги, в т.ч. печатни, електронни и онлайн медии, трябва да посочват на сайтовете си информация за действителния си собственик, както и дали това е лице, заемащо публична длъжност и дали има влязла в сила присъда спрямо него. Предвижда се да се декларира и лицето, което фактически контролира съдържанието на медийната услуга и редакционната политика, ако то е различно от собственика. Текстовете предвиждат разпространителите на печатни издания да декларират в Министерството на културата действителния си собственик, както и броя на обекти за продажба на дребно. Ако последните са 1/3 от всички обекти, ще се праща информация в Комисията за защита на конкуренцията. Санкции за неподаване на декларация и невярна информация ще са от 10 до 15 хил. лева за първо и от 20 до 30 хил. лева за повторно нарушение. След разрива с банкера Цветан Василев и фалита на КТБ Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". Преди две седмици депутатът от ДПС обяви, че ще прехвърли медийния си бизнес на фондация, но ще помага материално.", "date": "2018.10.25", "title": "Медийният закон на Пеевски влиза за окончателно гласуване във водещата парламентарна комисия"}
{"url": "https://www.dnevnik.bg/sport/2018/10/25/3333071_ludogorec_zapochva_perioda_sled_autuori_sus_spasitelen/", "text": "С гостуване на АЕК (Ларнака) започва ерата в \"Лудогорец\" след бразилския мениджър Пауло Аутуори. Двубоят в Лига Европа е от изключително значение за българския шампион, който дотук е с две загуби в група А. При нова грешка тимът от Разград ще остане без шансове да продължи в елиминациите след Нова година. Срещата е първа след раздялата с Пауло Аутуори, която беше обявена на 9 октомври, но бразилецът остана до  срещата с \"Левски\" през уикенда . Той се задържа малко повече от четири месеца начело, а постът му наследява досегашният му помощник Антони Здравков. \"След като съм се съгласил да поема \"Лудогорец\", значи съм готов, не само за следващите два мача, а във всеки мач, в който е необходимо. Аз, футболистите и колегите от щаба сме готови да понесем тази отговорност и това, което предстои пред нас\",  каза Здравков при замиването на отбора за Кипър . Здравков допълни, че ще се придържа към наложеното от Аутуори. \"Не виждам причина да правя някакъв преход. Просто трябва да продължим тази линия на работа, която той (Аутуори) наложи и смятам, че нещата ще вървят добре\". АЕК също е в трудна ситуация и подобно на \"Лудогорец\" е с две загуби дотук. Здравков има няколко проблема преди срещата. От контузии се оплакват Клаудиу Кешеру, Козмин Моци и Яцек Горалски. Последните двама извадиха рамена в сблъсъка с \"Левски\", но и тримата заминаха с тима от Разград за Кипър, като дори се включиха в последната тренировка. Двубоят между \"Лудогорец\" и АЕК е тази вечер от 19.55 часа и ще бъде предаван пряко по БНТ 1.", "date": "2018.10.25", "title": "\"Лудогорец\" започва периода след Аутуори със спасителен курс в Лига Европа"}
{"url": "https://www.dnevnik.bg/sviat/2018/10/25/3332734_kitaiskite_obrazovatelni_centrove_za_uiguri_praviat/", "text": "Ако съдим по кадри, излъчени от китайската телевизия, един от \"центровете за професионално обучение\" на мюсюлмани в северозападните региони на страната наподобява модерно училище с уроци по китайски, занимания с различни спортове или пък народни танци. В началото на годината обаче администрацията на заснетия център в град Хотан е пуснала поръчка за арсенал, явно слабо подходящ за просветни цели: 2768 палки, 1367 чифта белезници и 2792 флакона лютив спрей. Списъкът е част от хилядите поръчки, правени от местните власти в Синцзян - от две години им е възложено да изградят верига \"центрове за професионално обучение\" в отговор на надигащия се ислямизъм и сепаратизъм в този регион с предимно мюсюлманско население на 2000 км западно от Пекин. Според активисти в изгнание това са всъщност лагери за политическо превъзпитание от закрит тип, където са затворени или са били затворени един милион уйгури или хора от други мюсюлмански етноси. След протести в ООН и в САЩ Пекин, месеци наред отричал съществуването на тези обекти, току-що стартира пиар кампания с цел да ги представи като образователни центрове. Според комунистическия режим се предприема  превантивна мярка срещу терористични прояви  заради планирани от уйгури кръвопролитни атентати от последните години. Но АФП проучи над 1500 документа, достъпни онлайн - обяви за събиране на оферти, бюджети, отчети за извършена работа, - и разследването разкри, че тези центрове а не като училища. Хиляди надзиратели, екипирани с бутилки сълзотворен газ, къси палки и електрошокови пистолети, пазят обектите, оградени с бодлива тел и обкръжени от инфрачервени камери, сочат документите. Центровете трябва \"да обучават като училища, да се командват, както в казармата, и да се охраняват като затвори\", резюмира, цитиран в един от документите, местният лидер на Китайската комунистическа партия в Синцзян Чън Цюанго. За изкореняване на тероризма са необходими извънредни мерки, твърди друг текст. С оглед формиране на по-добри граждани чрез центровете трябва \"да се прекъсне обновлението на поколенията (от терористи)\", да се ликвидират \"техните корени, връзки и ресурси\". \"Вълчи зъби\" Центърът, показан миналата седмица от държавната телевизия Си Си Ти Ви, спада към групата от 181 подобни заведения, създадени в Синцзян от 2014 г. насам, установи разследването на АФП. Приемът е на доброволни начала според телевизията, която показа грейнали в усмивки курсисти, докато учат китайски и усвояват занаяти, свързани с готварството и текстилното производство. От миналата година центрове изникват повсеместно, личи от указания на регионалното правителство, призоваващо да се изобличават екстремистите. Разпространен е списък с 25 будещи подозрения религиозни практики и 75 признаци на екстремизъм - например да спреш цигарите или да купиш палатка \"без уважителни причини\". Броят на задържаните там стремително е скочил и от пролетта на 2017 г. общините обявяват все повече търгове за изграждане на нови обекти. Валят поръчки за многоетажни легла, климатици, домакински съдове; търсят се още камери за наблюдение, оборудване за подслушване на телефони, полицейски униформи, каски и щитове, гранати със сълзотворен газ, електрошокови палки и къси палки с шипове, наричани тук \"вълчи зъби\". Най-малко един център е пуснал поръчка за \"тигърски стол\" - един вид поставка, за която се връзват ръцете и краката на заподозрените. Настояли да им бъдат пратени по спешност електрошокови пистолети за центровете, функционери на компартията в местната столица Урумчи обясняват, че това \"ще гарантира сигурността на персонала\". С помощта на тези нелетални оръжия ще бъде \"намален рискът от нещастни случаи, когато не е необходимо използването на огнестрелни оръжия\", добавят те. Местните власти не бяха достъпни за коментар по повод тези сведения. Превенция на бягствата Според директива от края на 2017 г. обучаваните трябва редовно да полагат тестове по китайски и актуална политика, както и да пишат самокритични есета. Те прекарват дните си, като \"скандират лозунги, пеят революционни песни и учат наизуст \"Троесловието\" - конфуциански поучителен текст, става ясно от тази директива, напомняща тоталитаризма от маоистката епоха (1949-1976 г.). Обикновените затворници не са освобождавани след излежаване на присъдите, а се въдворяват директно в един от тези центрове. Тези с примерно поведение получават правото да се обаждат по телефона на свои близки и дори да общуват с тях в стаи, специално предназначени за целта, предписват властите. Наредено е чиновници редовно да посещават семействата на \"стажантите\" с цел \"антиекстремистка\" агитация и да следят за евентуални признаци на раздразнение, преди те да прераснат в опозиция срещу компартията. Специални бюра, учредени в края на 2017 г., за да координират управлението на центровете, вземат мерки за \"абсолютна сигурност\" в тези заведения, за да възпрепятстват \"бягствата\", както посочва един от тези офиси, изреждайки задълженията си. Освен \"професионалното обучение\" в споменатите обекти, неустановен брой хора са задължени да посещават курсове в различни училища с разрешение вечерта да се връщат у дома. Според текста на заповед, разпратена до местните власти, най-малко един човек от всяко домакинство трябва да завърши поне тримесечно професионално обучение в рамките на програмите за борба с бедността в региона с 24-милионно население. Пекин отрича твърденията за един милион интернирани, но търговете за обществени поръчки, проучени от АФП, говорят за значителен брой хора. В разстояние на месец в началото на текущата година само бюрото по \"професионално обучение\" в окръг Хотан е поръчало ни повече, ни по-малко, а 194 000 учебника по китайски. Плюс 11 310 чифта обувки. /БТА", "date": "2018.10.25", "title": "Китайските \"образователни\" центрове за уйгури правят странни поръчки"}
{"url": "https://www.dnevnik.bg/sviat/2018/10/25/3332899_mejdinnite_izbori_moje_da_poslujat_kato_politicheski/", "text": "Близо две седмици преди междинните избори, които могат да лишат президента Тръмп от закрилата, която републиканските Камара на представителите и Сенат му осигуряват, Тръмп се върна към любимите си изцепки - осмиване на външния вид на жените ( той нарече \"кранта\"  порноактриса, на която е платил , за да мълчи), разпалване на истерия за колоната мигранти от Централна Америка и поощряване на насилието срещу пресата. Той изглежда уверен, че ако успее да предизвика достатъчно злоба, негодувание и страх сред избирателите си - бели мъже от селскостопанските райони, ще спаси себе си и партията от бедствие. Тръмп явно не осъзнава или пренебрегва факта, че така настройва срещу себе си електората от жени, висшисти, младежи и цветнокожи, които вече се стичат в рекорден брой за предсрочното гласуване и попадат в ръцете на демократите. Социологическите проучвания изглеждат застрашително за мнозинството на \"Голямата стара партия\" в Камарата на представителите и Тръмп, колкото и да иска да избегне упреците. Собственият му незавиден рейтинг - 39 процента одобрение и 53 процента неодобрение, според последната анкета на Си Би Ес Нюз, утежнява задачата на повечето републиканци на изборите. (Начинът, по който постигна назначаването на  Брет Кавано  във Върховния съд предизвика практически същата негативна оценка). В анкетата на Си Би Ес демократите имат 9 процента преднина за изборите за двете камари на Конгреса. Тръмп несъмнено щеше да бъде изправен пред още по-голяма политическа заплаха, ако не беше силното състояние на икономиката. И обратно, дори със силна икономика управлението на Тръмп е пословично непопулярно. Отговорът на Тръмп на предполагаемото брутално убийство на пишещият за рубриката \"Световни мнения\" на в. \"Вашингтон пост\" журналист  Джамал Хашокжи , и продължаващите му призиви към омраза и негодувание ни напомнят, че нещо много повече от политически решения или дори грешки е поставено на обсъждане на тези междинни избори. Епизодът със Саудитска Арабия, който илюстрира финансовото и морално пагубно влияние, което се разпрострира от Белия дом до контролирания от републиканците Конгрес, ни дава представа за това, какво подхранва опозицията срещу Тръмп. Например черните каси на Тръмп, които послушният републикански Конгрес позволява да останат скрити, карат мнозина от нас да се чудят, дали неговите собствени финансови интереси, вместо националните интереси, определят политиката по всички въпроси, от Русия и Саудитска Арабия до данъците. Що се отнася до Саудитска Арабия сенатор Ричард Блументал (демократ от Кънектикът), член на правната комисия в Сената, и конгресменът Джеролд Надлер (от Ню Йорк), високопоставен демократ от правната комисия на Камарата на представителите, изпратиха миналата седмица писмо до Тръмп с искане за информация относно средствата, които той и Trump Organization може би са получили от саудитците. \"Отговорът на вашата администрация поставя под въпрос това, дали сте действали въз основа на американския обществен интерес или на вашия частен интерес. Нещо повече, изглежда стъпките, които предприехте, за да се предпазите от конфликт на интереси с чужди държави са по-ограничени и по-малко адекватни, отколкото се смяташе преди\", написаха те. Те изложиха дългата история на финансови сделки на президента със Саудитска Арабия и добавиха: \"Като президент продължавате да получавате средства от саудитското правителство: през 2017 г. лобистка фирма, работеща за саудитското правителство похарчи 270 000 долара в Международния хотел на Тръмп във Вашингтон; през 2018 г. Международните хотели \"Тръмп тауър\" в Ню Йорк и в Чикаго регистрираха наплив от гости от Саудитска Арабия, които възстановиха значителните загуби и увеличиха текущите приходи\". С други думи американците не знаят дали Тръмп е толкова корумпиран и безпринципен, че да води близкоизточната си политика в интерес на собствените си финанси. Причината, поради която не знаем със сигурност е, че републиканците отказват да търсят отговорите. Дори по време на аферата \"Уотъргейт\" не сме били свидетели на толкова дълбока и необуздана корупция, на толкова крайно неуважение към конституционната клетва на избрани представители да служат на интересите на хората, а не на собствените си. Корупцията, подкопаваща президентската институция, разбира се, не е чисто финансова. Консервативният критик на Тръмп и бивш съветник на президента Джордж Буш-младши, Питър Уенър тези дни красноречиво засегна моралните измерения на ситуацията със Саудитска Арабия. \"Мисля, че фундаменталният факт, обясняващ управлението на Тръмп, и според мен примерът със Саудитска Арабия е само едно негово проявление, е, че това е човек (Тръмп), който е изцяло аморален и безчестен\", заяви Уенър. Той добави в ефира на Ем Ес Ен Би Си: \"Той е човек, който не проявява състрадание или съчувствие към хората, и в много отношения е човек без съвест; и смятам, че това което видяхте през последните дни е човек, който реагира именно по този начин\". Уенър допълни: \"Смятам, че виждаме тази липса на човешко състрадание и съвест почти във всяка сфера на управлението на Тръмп. Това обяснява жестокостта, обяснява политиката по границата - разделянето на деца (от техните родители), обяснява патологичните лъжи, обяснява това, че той е човек без чест - и смятам, че това е само последният епизод от грозната драма, която наблюдаваме да се разиграва\". С две думи, страната колабира под управлението на един президент, чиято собствена корумпираност и морална пустота, обиждат най-присъщите ни убеждения и начина, по който се възприемаме като граждани на водещата демокрация в света. Неговите цинични апологети, издигащи го в култ, са доволни да бъдат лъгани да получават подаяния (например данъчни облекчения, от които в действителност дори не всички са облагодетелствани). Останалите от нас не са. Енергията, гневът и усещането за спешност, които виждаме в кампанията за междинните избори, отразяват отвращението и ужаса на избирателите от президента и партията, които дискредитират нашата демокрация. Двете години на управление на Тръмп ни карат да искаме да измием моралната и финансова мръсотия, която той донесе в Белия дом. Ако американците дойдат да гласуват достатъчно масово междинните избори ще донесат национално пречистване, политическа дезинфекция. Междинните избори могат да ознаменуват първата значима крачка по пътя на националното възраждане. Колко разведряващо и ободряващо би било това. /БТА", "date": "2018.10.25", "title": "Междинните избори може да послужат като политически дезинфектант за Белия дом"}
{"url": "https://www.dnevnik.bg/photos/2018/10/25/3331570_fotogaleriia_v_damask_voinata_siakash_e_svurshila_no/", "text": "В сирийската столица Дамаск някои хора имат възможност да се наслаждават на нещо близко до нормален живот, откакто сраженията спряха през май. В развалините на опустошените градове наоколо обаче е различно, разказва \"Ройтерс\".", "date": "2018.10.25", "title": "Фотогалерия: В Дамаск войната сякаш е свършила, но не всички искат да останат"}
{"url": "https://www.dnevnik.bg/evropa/2018/10/25/3332687_shte_specheli_li_merkel_izbiratelite_s_promiana_v/", "text": "Германски градове един след друг се изправят пред забрана на някои по-стари дизелови автомобили. Последиците разтърсват политиката и оказват въздействие върху провинциалните власти и коалиционното правителство на Ангела Меркел. В Германия има стотици хиляди шофьори на дизелови автомобили. По стечение на обстоятелствата те са и избиратели - нещо, за което германският канцлер Ангела Меркел твърде добре си дава сметка броени дни преди  изборите в многолюдната провинция Хесен . Дизелова  забрана заплашва Франкфурт  - най-големия град в Хесен, а Меркел предприема по-големи усилия с цел да запази своя Християндемократически съюз (ХДС) на власт в провинцията. Канцлерът също така се стреми да възстанови доверието към своето коалиционно правителство в Берлин след месеци на вътрешни борби и катастрофален резултат за коалиционните й партньори - Християнсоциалния съюз (ХСС) и Германската социалдемократическа партия (ГСДП) - на провинциалните избори в Бавария  по-рано този месец . Но много въпроси остават открити. Натискът от Хесен явно кара Меркел да промени позицията, която заемаше по-рано, въпреки че тя не казва това. Месеци наред в дебатите за това как да се подходи към сериозния проблем на Германия със замърсяването на въздуха в градовете Меркел заставаше на страната на тези, които се отнасят скептично към модернизирането на дизеловите двигатели с нови катализатори. Модернизирането би струвало хиляди евро за всеки автомобил и две или три години работа за механиците. \"Наистина ли това е правилното решение за автомобилния сектор?\", попита Меркел през май. Сега тази възможност е доста вероятна, макар и ограничена до определени градове. Но автомобилостроителите, които ще трябва да платят за цялото упражнение, още не са убедени. Автомобилните компании се отнасят хладно към идеята и казват, че технологията не е изпитана, да не говорим за разходите. ГСДП предлага те да поемат разходите за над 2.5 милиона дизелови автомобила в отговор на скандала с измамата с емисиите, но транспортният министър Андреас Шойер от ХСС не предприема ходове в тази насока. Меркел запазва мълчание. Най-висшият германски служител в областта на защитата на потребителите, Клаус Мюлер, е изненадан: \"Аз съм озадачен, че тя оставя този основен въпрос, който засяга толкова много хора, на министъра на околната среда и на министъра на транспорта\", каза той. Меркел настоява, че автомобилният сектор трябва да възстанови загубеното доверие, но не предоставя цялата подкрепа, която може да окаже канцлерството, за намиране на решение. Междувременно Завеждащата съдебни дела природозащитна организация \"Дойче умвелтхилфе\" (\"Помощ за околната среда\") постига една след друга забрани за движение на автомобили; в  Хамбург  два пътни участъка в частите извън центъра на града вече са затворени за всички освен новите дизели.  Подобна съдба  в идните месеци очаква шофьорите на дизелови автомобили във Франкфурт, Щутгарт, Ахен и Берлин. Ограниченията за замърсяване на въздуха, основаващи се на директива на ЕС, са в сила от 2010 г., но политиците, автомобилостроителите и местните власти не предприемат действия. Автомобилното лоби е едно от най-силните в Германия и има близки връзки с правителството. Причините са ясни: над 800 хил. души работят за производителите и техните снабдители. Секторът плаща данъци за милиарди и заема водещо място в печалбите от износа. А германските автомобилостроители са предани на дизеловите двигатели, в които отдавна са лидери. Непрестанните разкрития за емисиите дразнят политиците. Шойер настоя наскоро при заемането на поста: \"Аз не съм приятел на автомобилните шефове.\" Но в същото време той изтъква значението на автомобилния сектор за германската икономика и обвинява политическата опозиция, че се стреми да унищожи дизела. \"Смачкване на дизела\" е понятието, използвано от автомобилното лоби, макар и дискретно. Остава да се види дали дизеловите забрани ще бъдат основен въпрос на изборите в Хесен в неделя. Ако ХДС, който в момента оглавява коалиция със Зелените в провинцията, понесе поражение, смутовете в партията може да се засилят преди нейната национална конференция през декември. Меркел показва, че възнамерява да се бори за преизбиране начело на партията. Едно нещо стана ясно от социологическо проучване наскоро: каквото и друго да мислят избирателите за своя канцлер, който управлява от 13 години, около две трети смятат, че тя не прави достатъчно за шофьорите на дизелови автомобили. /БТА", "date": "2018.10.25", "title": "Ще спечели ли Меркел избирателите с промяна в позицията за дизелите"}
{"url": "https://www.dnevnik.bg/analizi/2018/10/25/3332982_boriana_dimitrova_borisov_pecheli_vreme_za/", "text": "\",    - Бойко Борисов печели време за политическо преструктуриране. Печели разкъсван от противоречия коалиционен съюзник, което му позволява по-лесно маневриране между членовете на малката коалиция. Печели фокусиране на обществените недоволства върху \"партньор\", който не смята за стратегически. Губи същото и от същото. С изключение на по-голяма зависимост от Сидеров и представляваните от него интереси.", "date": "2018.10.25", "title": "Боряна Димитрова: Борисов печели време за политическо преструктуриране"}
{"url": "https://www.dnevnik.bg/sviat/2018/10/25/3333144_trump_prizova_mediite_da_prekratiat_vrajdebnite_ataki/", "text": "Президентът на САЩ Доналд Тръмп призова страната към единство след  серията пратки с взривни устройства  до Си Ен Ен и видни представители на Демократическата партия, но също така посочи с пръст медиите, предаде \"Асошиейтед прес\", цитирана от БТА. На митинг в Уисконсин Тръмп заяви, че иска всички слоеве на обществото да се сплотят \"в мир и хармония\", но добави, че медиите \"имат отговорност да зададат учтив тон и да прекратят безкрайната враждебност и постоянните негативни и често пъти фалшиви нападки и истории\". \"Те трябва да спрат\", настоя той. \"След 13 дни предстоят много, много важни избори\", напомни президентът.  Тръмп, който е в Уисконсин, за да подкрепи републиканските кандидати за междинните избори на 6 ноември, заяви, че след случая с пратките се въздържа от най-острата си и реторика, защото се старае \"да бъде мил\". След като откри митинга с призив за нова ера на добър тон и заяви, че всички, които са ангажирани на политическата арена, трябва \"да спрат да третират политическите опоненти като морално дефектни\", президентът заяви, че се опитва да бъде мил, докато критикува сенатор Тами Болдуин. Представителката на Демократическата партия се бори за преизбиране, а нейна съперничка за поста е републиканката Лия Вукмир. В речта си Тръмп нарече Болдуин \"радикален крайноляв опонент\", който желае \"социалистически преврат в здравеопазването\".", "date": "2018.10.25", "title": "Тръмп призова медиите да прекратят враждебните атаки"}
{"url": "https://www.dnevnik.bg/sport/2018/10/25/3333143_salah_vleze_v_istoriiata_na_livurpul_s_rekord/", "text": "Мохамед Салах влезе в историята на \"Ливърпул\" с рекорд. Той стана футболистът, достигнал най-бързо до отбелязването на 50 гола. Постижението си египетският национал записа в мача срещу \"Цървена звезда\" в Шампионската лига. Салах  вкара два гола за победата с 4:0 . Нападателят имаше нужда от 65 мача, за да стигне до 50-те гола. Досегашният рекорд се държеше от Албърт Стъбинс, който вкара 50-ия си гол в 77-ия си мач за отбора през 40-те години на миналия век. \"Това е прекрасно постижение и съм много горд. Искам само да продължа да вкарвам и да помагам на отбора да печели мачове\", каза Салах. Той посочи, че схемата на игра е променена (\"Ливърпул\" игра със Салах, Роберто Фирмино и Садио Мане в атака), но е доволен. Наскоро египтянинът имаше \"суха\" серия, в която в четири мача не беше вкарвал гол. Мениджърът Юрген Клоп заяви, че нито той, нито Салах са имали колебания около това дали нападателят е способен да направи силен сезон като предишния.", "date": "2018.10.25", "title": "Салах влезе в историята на \"Ливърпул\" с рекорд"}
{"url": "https://www.dnevnik.bg/evropa/2018/10/25/3333150_germanskata_provinciia_hesen_shte_reshi_na_referendum/", "text": "Избирателите в Хесен ще отговорят в неделя на въпроса дали искат тяхната провинция - последната, в която има смъртно наказание - да го премахне, предаде \"Ройтерс\". Успоредно с изборите  за регионален парламент в провинцията  ще има референдум дали да бъдат подкрепени редица промени в регионалната конституция и политиците се надяват с това най-сетне да се сложи край на датираща от десетилетия аномалия. Както и останалите страни в Европейския съюз, Германия забрани смъртното наказание и това е вписано в националната й конституция от 1949 г. Но конституциите на някои провинции като Хесен датират отпреди федералната. Всички провинции освен Хесен - една от най-богатите и най-населените - вече са въвели местна забрана. Конституцията на провинцията не е била осъвременявана досега отчасти, тъй като не е било необходимо - федералната конституция взема връх над регионалните, каза Юрген Банцер, християндемократ, членуващ в комитета на църквите, профсъюзите и общностните организации, който е изготвил поправките. Има обаче и друга причина: Хесен е единствената провинция, където народът се произнася по промените в конституцията. Имаше опасния, че ако някое ужасяващо престъпление бъде извършено точно когато Хесен гласува дали да премахне смъртното наказание, вотът може да се обърне в погрешна посока, обясни Банцер. Премахването на смъртното наказание е една от 15-те поправки, които ще се гласуват в неделя. Част от останалите са свързани с правата на децата, равенството на половете, европейското единство и устойчивата околна среда./БТА", "date": "2018.10.25", "title": "Германската провинция Хесен ще реши на референдум дали да премахне смъртното наказание"}
{"url": "https://www.dnevnik.bg/na_put/2018/10/25/3333036_hurvatski_ostrov_se_otkazva_ot_plastmasata/", "text": "Далматинският остров Зларин ще е първият в Хърватия, отказал се от пластмасовите съдове за еднократна употреба, съобщава \"Ютарни лист\". На острова, чиято площ е малко над 8 кв. км, живеят около 300 души, но през лятото броят им набъбва до 4 хил. благодарение на туристите и тези, които имат ваканционни жилища. Над 15 хил. пластмасови торбички се изхвърлят на острова всяко лято, като голяма част - направо в морето. Пилотният проект на активисти - жители на острова, спечели конкурс за намаляване на замърсяването на Адриатика. Наградата ще осигури финансиране за почистването на острова и за кампания срещу пластмасовите консумативи, които бързо се превръщат в отпадъци. Целта е от следващия летен сезон на Зларин да не се използват вече чаши и чинии за еднократна употреба, да се премахнат пластмасовите сламки за пиене, приборите за хранене и торбички за пазаруване. Според публикацията повечето от местните хора подкрепят идеята и се надяват тя да получи одобрението и на туристите. На среща със собствениците на туристически фирми и магазини на острова до края на месеца се предвижда да бъде постигнато споразумение пластмасовите изделия да бъдат заменени с екологично приемливи алтернативи. Местните хора наричат Зларин \"зеленият остров\". Борбата с пластмасовите отпадъци не е първата екологична инициатива тук. Движението на коли тук е забранено, но за туристите са предвидени велосипеди под наем. Слънчевите часове в годината са 2700, плажовете са обширни и диви, а в морето се намират корали.", "date": "2018.10.25", "title": "Хърватски остров се отказва от пластмасата"}
{"url": "https://www.dnevnik.bg/evropa/2018/10/25/3333156_madrid_zabraniava_dvijenieto_na_elektricheski/", "text": "Градските власти в Мадрид приеха вчера решение, което забранява движението на електрически скутери (тротинетки) по тротоарите. Мярката цели повишаване на безопасността на пешеходците, както и да регулира алтернативния транспорт, който намалява замърсяването на въздуха, предаде \"Ройтерс\". Подобна регулация вече  има и във Франция , след като компании като американската \"Лайм\" (Lime) напълниха през последните месеци европейските градове с хиляди електрически скутери предвид голямото търсене, отбелязва информационната агенция. Испанската столица е сред градовете в Европа с най-високи нива на замърсяване на въздуха, като през всеки месец на 2017 г. замърсяването е било над допустимите граници. Рязкото увеличаване на броя на тротинетките, които наподобяват скейтбордове, създаде опасения от заплахи за здравето за пешеходците. В Мадрид са предприети мерки за регулиране на обществения и частния транспорт, на велосипедите и електрическите скутери, които споделят улиците на града при максимално разрешена скорост 30 км/ч. Но свалянето на скутерите - някои от които развиват до 60 км/ч - от тротоарите на улиците също може да породи проблеми, казва един таксиметров шофьор пред \"Ройтерс\". По думите му притежателите на скутери трябва да имат добри застраховки, а и градските власти ще трябва да преосмислят решението си при евентуален смъртен случай след катастрофа със скутер. /БТА", "date": "2018.10.25", "title": "Мадрид забранява движението на електрически тротинетки по тротоарите"}
{"url": "https://www.dnevnik.bg/citat_na_deniia/2018/10/25/3333157_citat_na_denia_obedineni_patrioti_sa_otrovnite/", "text": "\"Страната тъне в хаос, официализира се езикът на омразата, огромният принос за това е на \"Обединени патриоти\" и Валери Симеонов, това са отровните пластмаси в българската политика, тровят обществото и това се пренася надолу сред хората.\" Това коментира в сутрешния блок на Би Ти Ви Хамид Хамид, депутат от ДПС. Вчера  движението постави ултиматум  - или оставката на Симеонов, или предсрочни избори.  \"Има най-различни способи една демократична опозиция да покаже своята позиция\", отбеляза Хамид. И даде примери: \"През последните няколко седмици да сте забелязали, че от ДПС зависи кворумът в Народното събрание? ДПС има своите политически партньори в ЕС, има своите премиери от АЛДЕ, своите евродепутати. АЛДЕ управлява заедно с ЕНП, АЛДЕ осигурява мнозинството в Европейския парламент\", посочи той.", "date": "2018.10.25", "title": "Цитат на деня: \"Обединени патриоти\" са отровните пластмаси в българската политика"}
{"url": "https://www.dnevnik.bg/bulgaria/2018/10/25/3333160_kratki_novini_zaradi_avariral_most_niakolko_selishta/", "text": "Хората, които имат право на помощи за отопление през зимния сезон, ще получат със 100 лв. повече, отколкото преди година, съобщи социалният министър Бисер Петков. Причината е поскъпването на парното от 1 октомври. Помощи получават около 210 хил. домакинства. През миналия сезон им се даваха по 73 лв. на месец. За следваща година в проектобюджета са предвидени допълнителни 40 млн. лв. Представляващият съдебния съвет: Не ни достигат 40 млн. лв. за 2019 г.  При този проектобюджет около 40 млн. лева няма да достигнат на съдебната власт през 2019 г., заяви във Варна представляващият Висшия съдебен съвет Боян Магдалинчев. Според него разликата в изчисленията на ВСС и на оглавяваното от Владислав Горанов ведомство  е с около 103 млн. лева . \"Но реално не достигат 39.8 млн. лева. В предварителните разговори с министъра на финансите се подхвърли предложение за законодателни промени за намаляване на средствата за работно облекло на магистратите. Вярно е, че има увеличение на бюджета по разчетите на Министерския съвет с около 76 млн. лева спрямо 2018 година, но те са във връзка с държавната политика за увеличаването на доходите на служителите в бюджетните структури\", обясни Магдалинчев. Той изрази надежда, че на заседанието в началото на другата седмица тези разминавания ще бъдат изчистени. Варна може да се сдобие с изцяло нова Съдебна палата Пленумът на Висшия съдебен съвет (ВСС) проведе изнесено работно заседание във Варна, на което беше поставен въпроса с липсата на Съдебна палата в града. Ръководителите на съдилищата и прокуратурите във Варна се оплакаха, че работят в абсолютно неприемливи битови условия и затова настояха за изцяло нова Съдебна палата, в която да се помещават всички институции. Главният архитект на града Виктор Бузев посочи, че има наличен подходящ терен – карето на кръстовището между булевардите \"Сливница\" и \"Христо Смирненски\". Парцелът е собственост на министерството на правосъдието и позволява застрояване от 50 хил. кв. м, както и осигуряването на до 1000 паркоместа. Име на български град може да бъде регистрирано в ЕС като марка вода  Име на български град може да бъде регистрирано като марка на Европейския съюз за минерална вода. Това реши съдът на ЕС по дело, заведено от \"Девин\" АД, информира news.lex.bg. Евромагистратите приемат, че средният потребител на минерална вода и напитки в ЕС няма тясна специализация по география или по туризъм и няма как да се направи извод, че той възприема думата \"девин\" като географско място (град) в България. В подкрепа на тези изводи, в решението е припомнена регистрацията и на други марки с географско наименование, каквито са \"Vittel\" и \"Evian\", като е спазен балансът между правата на притежателите и интересите на третите лица. Енергийните дружества са готови за зимния сезон Откритата в София бомба е вече унищожена  Специализирани военни екипи от командването на Сухопътните войски, в 11.10 ч. взривиха авиобомбата, открита вчера в близост до Военната академия в София, на полигон \"Сливница\", съобщи Министерството на отбраната. При взривяването е използван 2.5 кг. тротил. След първичния взрив е последвал вторичен – от самата авиобомба, се допълва в съобщението. Първи сняг падна на прохода Шипка В момента движението е без ограничения, съобщава БНТ. Цяла нощ няколко машини на пътноподдържаща фирма почистваха прохода. Заради ниските температури и бурният вятър, на места се образуваха заледявания. От Агенция \"Пътна инфраструктура\" предупреждават шофьорите да не тръгват към високопланинските проходи без автомобилите им да са подготвени за зимни условия. Сняг преваля и на много места в планините. Някои от районите, които побеляха, са в централна Стара планина, Витоша и Рила. Грипната епидемия ще има, но ще се забави при добро време Грипна епидемия ще има и този зимен сезон, но може да се забави, ако времето в следващите дни е добро и подходящо за разходки. Това обясни пред БНТ директорът на националния център по заразни и паразитни болести проф. Тодор Кантарджиев. По думите му в момента в Европа има циркулация на грипни вируси само в Норвегия, Швеция и Великобритания. Той добави, че пикът на заболяванията от грип е през януари и началото на февруари и се очаква тогава да има епидемия в страната. Започва ремонт по пътя София-Перник От днес започва ремонтът на 600-метров участък от пътя София - Перник през Владая, съобщи БНТ. Отсечката, която ще се ремонтира, започва от четирилентовото платно при местността Черния кос до входа на с. Владая. До 7 ноември по време на ремонтните дейности ще има осигурени по една лента във всяка посока на движение. От 7 ноември вечерта до 5 ч. сутринта на другия ден ще се работи през нощта. Тогава движението ще бъде изцяло ограничено в участъка на пътя при Владая. Трафикът ще бъде насочен по автомагистрала \"Люлин\". Населени места в Северозападна България са откъснати от света Причината е авариралият мост при село Горник. Остава в сила частичното бедствено положение, обявено в община Червен бряг за град Койнаре и петте села, до които няма пряк и бърз достъп с превозни средства. Мостът поддаде и сега по него може да се минава само пеша. Обходният маршрут с кола е близо 100-километров. Вероятна причина за аварията са тировете, които от месеци минават по съоръжението, което не е изчислено за превозни средства до 5 тона. До края на седмицата децата от Койнаре и петте села няма да ходят на училище, съобщава Би Ти Ви. Експерти обследват моста, за да стане ясно може ли да се ремонтира.", "date": "2018.10.25", "title": "Кратки новини: Откритата в София бомба е вече унищожена"}
{"url": "https://www.dnevnik.bg/evropa/evropeiski_parlament/2018/10/25/3333161_evroparlamentut_razreshi_shengenskata_informacionna/", "text": "Европейският парламент прие вчера с голямо мнозинство предложението Шенгенската информационна система (ШИС) да се използва за прогонване на мигранти без право на престой в ЕС, предаде БТА. Предвижда се в системата да бъдат подавани сигнали за престъпници и решения за връщане на мигранти. Очаква се новите мерки да допринесат в борбата с тероризма и в случаите с отвлечени деца. Националните власти ще бъдат задължени да споделят подробностите за понесени терористични удари с всички държави от ЕС. Достъп до ШИС имат граничарите, полицията, митниците, съдебните и миграционните власти в ЕС. Промените ще дадат право на Европол да получи достъп до всички сигнали в ШИС, а на европейската гранична служба \"Фронтекс\" - до предупрежденията, свързани с нейните задачи. В системата ще се подават нови сигнали за решения за връщане, които да спомогнат изпълнението на решенията на държава членка за връщането на незаконно пребиваващ гражданин на трета държава в неговата страна на произход, отбелязва пресслужбата на Европейския парламент. Системата бе създадена през 1995 г. след премахването на вътрешните граници в шенгенското пространство. ШИС работи в 30 европейски държави и е била ползвана за проверки пет милиарда пъти през миналата година, отбелязва Европарламентът. Новите правила вече бяха договорени от Парламента и Съвета по време на преговорите през юни, но изискват официалното одобрение на Съвета. ", "date": "2018.10.25", "title": "Европарламентът разреши Шенгенската информационна система да се ползва срещу нелегални мигранти"}
{"url": "https://www.dnevnik.bg/razvlechenie/2018/10/25/3333070_leonardo_da_vinchi_vijdal_sveta_razlichno_zaradi_vid/", "text": "Вече повече от 500 години Леонардо да Винчи е сочен като неопровержим пример за човек с множество и разностранни таланти. Историята го помни заради впечатляващите му интелектуални наблюдения в областта на науката и инженерството и особено заради качествата му като художник. Все пак става дума за твореца зад шедьоври като \"Мона Лиза\", \"Тайната вечеря\" и \"Витрувиански човек\". Науката и историята обаче не дават обяснение откъде произхожда този толкова разнолик, напредничав и фин поглед и как така е успявал да пресъздаде перспективата и дълбочината толкова добре върху платното. Възможно е всичко това да се дължи на факта, че е виждал света различно. Буквално. Има доказателства, че известната способност на Да Винчи да пресъздава триизмерния свят в картините си се е дължала на дефект в зрението, който му е позволявал да вижда както двуизмерно, така и триизмерно, твърди изследване, публикувано преди два дни в  журнала JAMA Ophtalmology  и цитирано от \"Вашингтон пост\". Смята се, че Да Винчи е имал състояние, наричано интермитентна екзотропия, форма на страбизъм, или вид кривогледство. Ако това е така, това се е отразило на възприятието му за дълбочина дотолкова, че да вижда света по-плосък, отколкото го виждат всички останали, и съответно да го възприема като свят, който много по-лесно да бъде реалистично пресъздаден върху листа или платното. Фактът, че Леонардо все пак е можел да контролира очите си достатъчно, че да са в нормален ред, според автора на изследването Кристофър Тейлър показва, че Да Винчи е бил наясно с разликите между три- и двуизмерното. Изследователят заподозрял, че Леонардо е имал екзотропия, след като забелязал линията на очите му в двете картини, считани за негови портрети, както и в тези, правени от него самия, взимайки предвид теорията, че творбата на артиста отразява до известна степен неговите собствени особености. Той провел математически анализи на шест от творбите на художника - две скулптури, две маслени картини и две рисунки. Един от недостатъците на изследването обаче е именно в тези произведения и факта, че не всички са доказано 100 процента дело на Да Винчи. Той не е и първият, за когото се счита, че е имал форма на кривогледство. Подобни изследвания от миналото представят доказателства за форма на страбизъм и при Рембранд, Пикасо и Дега. Което идва да покаже, че ние може и да казваме, че художниците виждат света различно, но част от великите артисти явно са го правели съвсем буквално.", "date": "2018.10.25", "title": "Леонардо да Винчи виждал света различно заради вид кривогледство"}
{"url": "https://www.dnevnik.bg/sviat/2018/10/25/3333171_za_pruv_put_ot_30_godini_samoletonosach_na_sasht/", "text": "За пръв път от почти 30 години самолетоносач на САЩ се намира на север от Полярния кръг за участие в започващата днес активна фаза на най-големите учения на НАТО за годината - Trident Juncture 2018. Това е \"Хари Труман\", който от 19 октомври е в Норвежко море. Преди него през 1991 г. самолетоносачът \"Америка\" е бил тук за участие в маневрите North Star. \"Хари Труман\" е от клас \"Нимиц\" и по принцип действа в района на Шести американски флот, но е в Норвежко море само с част от корабите на Осма ударна група. Според официалното съобщение целта е \"да се демонстрира гъвкавостта и твърдостта на американските военноморски сили чрез тренировки на най-високо ниво със съюзници и партньори от района\".  По-рано през месеца ген. Къртис Скапароти, командващ обединените сили на алианса в Европа, заяви, че присъствието на самолетоносача е отговор \"на активността на руски подводници в Атлантика\". Trident Juncture, което трябва да продължи до 7 ноември, е представено като най-мащабното учение от края на студената война с участието на близо 50 000 военни (14 000 от тях са американци) от всичките 29 страни - членки на НАТО, плюс неутралните Финландия и Швеция. Маневрите обхващат територията на Норвегия и водите на Северния Атлантик и Балтийско море, включително Исландия, както и шведското и финландското въздушно пространство. В него участват приблизително 150 самолета, 65 кораба и 10 000 превозни средства.", "date": "2018.10.25", "title": "За пръв път от 30 години самолетоносач на САЩ навлезе в Арктика"}
{"url": "https://www.dnevnik.bg/biznes/2018/10/25/3333163_sindikatite_sa_dovolni_ot_proektobjudjeta_za_2019_g/", "text": "Президентът на КНСБ Пламен Димитров определи проектобюджета за 2019 г. като \"достатъчно добър\", като сам отбеляза, че синдикалната организация много рядко дава положителна оценка за фискалната политика на правителството. Имаме рамка, която дава възможности за повече разходи, каза той в сутрешния блок на БНТ. Причината за позитивната оценка са предвидените значително по-високи разходи за заплати в бюджетната сфера, за хората с увреждания, предвиденото ново повишение на минималната работна заплата, вдигането на всички пенсии, както и повишаването на максималния осигурителен доход до 3 хил. лв. Димитров все пак отбелязва, че в агенциите, които отговорят за приходите в бюджета, заплатите трябва да се повишат с повече от 10%. Синдикалният лидер отбеляза, че синдикатите не са доволни от заложеното в бюджета, според което майчинството за втората година остава на нивото от плащанията за 2017 г. и 2016 г. - 380 лв. Също и обезщетенията за безработица, които не се променят. Посочи и че има резерви за по-голям ръст на пенсиите, като напомни, че от сивата икономика не се събират приходи, които по оценка на синдиката са около 1 млрд. лв. годишно. Днес се предвижда финансовият министър Владислав Горанов да представи пред синдикатите проектобюджета за 2019 г. ", "date": "2018.10.25", "title": "Синдикатите са доволни от проектобюджета за 2019 г."}
{"url": "https://www.dnevnik.bg/bulgaria/2018/10/25/3333170_prokuraturata_e_zapochnala_proverka_za_remonta_na_ul/", "text": "Прокуратурата е започнала проверка за ремонта на ул. \"Граф Игнатиев\" в столицата. Ще бъде преразгледана документацията и за трасето по бул. \"Цар Борис III\". Това съобщи главният архитект на София Здравко Здравков в ефира на Би Ти Ви. \"Тепърва започват проверките, получихме писмо от прокуратурата да бъдат предоставени всички документи. Фирмата, която поставя материала, също прави проверки по отношение на качеството на материалите и начина, по който се поставят\", добави той. Той е убеден, че целта на общината е ремонтът да бъде завършен качествено и в срок. \"Не може един проектант да е последна инстанция и да се държи като \"ощипана мома\", каза той по адрес на Румен Борисов, проектант на обекта. \"Джи Пи груп\" е направила над 1 млн. кв. метра настилки в цяла Европа. Последно предложената подложка не е от рециклирани гуми, а е качествен материал. Проектантът има своите грешки, затова проектната документация се върна. Пропуските засягат цялата безопасност\", добави Здравков. На 17 октомври кметът на София Йорданка Фандъкова възложи на дирекция \"Вътрешен одит\" да  провери причините за промяна  на проекта за ремонта на ул. \"Граф Игнатиев\". Поводът бяха съмненията, че в ремонта се влагат по-евтини материали от тези, заложени в проекта, и така фирмата изпълнител ощетява общината, като същевременно промяната им е опорочила избора на фирма. Тези твърдения станаха повод за искане на оставката на зам.-кмета по транспорт Евгени Крусев, което е второ за този месец. \"Джи Пи груп\", които изпълняват ремонта, опровергаха твърденията за ощетяване на общината. Поводът за исканата оставка на Крусев е репортаж на Би Ти Ви  по сигнал на организацията \"Спаси София\" . В него се казва, че след като общината е подписала договор за 24 млн. лева с изпълнителя на ремонта \"Джи Пи груп\", е направена малка промяна в проекта - избрани са друг вид виброизолационни подложки. Промяната по закон е несъществена, но има голямо значение за избора на изпълнител в обществената поръчка.", "date": "2018.10.25", "title": "Прокуратурата е започнала проверка за ремонта на ул. \"Граф Игнатиев\", съобщи арх. Здравков"}
{"url": "https://www.dnevnik.bg/evropa/2018/10/25/3333166_zaradi_nova_zala_jurnalisti_obviniha_makron_che_im/", "text": "Канцеларията на френския президент потвърди, че залата за журналисти ще бъде преместена извън Елисейския дворец, въпреки протестите от медиите, че това ще ги затрудни в отразяването на дейността на президентството, предаде \"Асошиейтед прес\". Пресклубът в двореца съществува повече от 40 години. Скоро след встъпването му в длъжност миналата година сътрудници на Макрон обявиха, че той ще я премести извън сградата, припомня \"Ройтерс\". Новият медиен център ще бъде завършен до края на годината и ще предостави подобрени работни условия за повече журналисти, съобщи президентската канцелария късно снощи, въпреки че от асоциацията на акредитираните към президентството журналисти бяха призовали Макрон да промени решението си. Новата зала ще осигури места за 35 журналисти вместо сегашните 16. Старото помещение в сградата ще бъде преустроено в заседателна зала за екипа на президентството. Запитан по-рано тази година за плана, Макрон заяви пред журналисти, че преместването е част от по-широки усилия за преустройство на двореца, наложено от натиска за съкращаване на разходите и нуждата на президентския екип от нова заседателна зала. Според журналистите обаче преместването на залата извън двореца ще ощети един символ на прозрачността и отчетността в полза на предпочитаната Макрон комуникационна стратегия да използва \"Туитър\" и \"Фейсбук\", за да заобикаля медиите. Те се оплакват, че новият медиен център ще ограничи достъпа им до правителствените служители, отбелязва \"Ройтерс\". Прозорците на сегашното помещение гледат към централния двор на двореца, което позволява на журналистите да виждат посетителите, които влизат или излизат. Макар че според президентската канцелария преместването ще осигури на повече журналисти по-модерна и сигурна работна среда, правителствени източници признават пред \"Ройтерс\", че главната цел е да се предотврати лесният достъп до съветници и служители, които могат да издадат неофициална информация. /БТА", "date": "2018.10.25", "title": "Заради нова зала журналисти обвиниха Макрон, че им пречи да отразяват дейността му"}
{"url": "https://www.dnevnik.bg/bulgaria/2018/10/25/3333198_gerb_se_sustezava_s_ninova_koi_orbaneee_poveche_smiata/", "text": "ГЕРБ се състезава с Нинова кой да \"орбанее\" повече. Докато няма демократична десница в управлението, ще наблюдаваме разпад и простотия. Това коментира зам.-председателят на \"Демократи за силна България\" (ДСБ) Радан Кънев в ефира на Би Ти Ви. \"Състезанието за властта в България не е по важния европейски дебат – за суверенен съюз или за национални държави, а за това кой е по-големият националист или русофил\", смята Кънев. По думите му \"състезанието е кой да бъде по-големият националист и кой ще обере разликата в цената на природния газ\". \"ДПС натрапва позицията си на незаменим партньор. Те заявяват, че искат да управляват по-пряко\", анализира той. Според него исканата оставка на Валери Симеонов всъщност е заради провала на социалната политика, а в България няма дори минимално ниво на социална защита.", "date": "2018.10.25", "title": "ГЕРБ се състезава с Нинова кой да \"орбанее\" повече, смята Радан Кънев"}
{"url": "https://www.dnevnik.bg/ot_vas/novini_ot_vas/2018/10/25/3333046_plochkite_pred_sv_sedmochislenici/", "text": "Това е открития участък с новите плочки. Разбираемо, тъй като в момента е единствен достъп до входа на църквата. Забелязват се даже критични граждани да разхождат колички с бебета, за да проверят дали има неравности и случайно някъде поддава.", "date": "2018.10.25", "title": "Плочките пред \"Св. Седмочисленици\""}
{"url": "https://www.dnevnik.bg/sport/2018/10/25/3333209_video_neobiknoveniiat_nachin_da_postroish_stena/", "text": "Във футбола тактиката винаги има важна роля - независимо дали става въпрос за схемата на игра или за отделни елементи. Като например построяването на стената, когато съперникът изпълнява фаул. В мача срещу \"Барселона\" Марсело Брозович от \"Интер\" показа необичаен подход. През второто полувреме каталунците получиха фаул точно пред наказателното поле на съперника. В отсъствието на  контузения Лионел Меси  с изпълнението се зае Луис Суарес. Уругвайският нападател потърси изненада, като реши да стреля под скочилите футболисти на \"нерадзурите\".  Брозович обаче се оказа подготвен. В момента на засилването на Суарес той се хвърли на тревата, топката отскочи от тялото му и излезе в ъглов удар. Камерите показаха реакцията на Меси на трибуните. Аржентинецът, който също е изпълнявал подобни фаулове с удар по тревата, прие с усмивка действието на Брозович. \"Барселона\"  спечели с 2:0 и с девет точки е начело в групата , докато \"Интер\" е втори с шест.", "date": "2018.10.25", "title": "Видео: Необикновеният начин да \"построиш\" стена срещу \"Барселона\""}
{"url": "https://www.dnevnik.bg/bulgaria/2018/10/25/3333025_na_purvo_chetene_deputatite_prieha_nelegalnoto/", "text": "Депутатите приеха на първо четене изменения в Наказателния кодекс, с които се криминализира нелегалното производство на цигари и алкохол, както и приготовлението за такова.  До законопроекта се стигна след оплакване на главния прокурор Сотир Цацаров  от законовите пропуски, които пречат на работата на разследващите срещу нелегалното производство. Предложенията са на ГЕРБ и \"Обединени патриоти\". \"За\" гласуваха 117 депутати, а един беше против. С измененията думата в закона \"продава\" се заменя с \"разпространява\". В края на септември Цацаров обясни пред депутатите от парламентарната комисия за контрол над приходните агенции, контрабандата и сивата икономика, че при една от скорошните акциите срещу нелегални цигари в Карнобат, Горна Оряховица, Тутракан и Дупница е бил задържан шофьор на бус, който обаче обяснил, че няма връзка с производството и продажбата на намерените в него цигари, а обяснил, че тъкмо бил откраднал буса и разследващите го заловили. Промените предвиждат тези, които произвеждат или държат с цел разпространение алкохол, алкохолни напитки или тютюневи изделия без лиценз, да се наказват с лишаване от свобода от 1 до 10 години и глоба от 20 до 100 хил. лева. Наказанието за тези, които държат или укриват предмети, предназначени за производството на алкохол или цигари, ще бъде лишаване от свобода до 3 години.  След изслушването на главния прокурор в парламентарната комисия и властта видя нуждата от законодателни промени. Управляващите се заеха спешно с ремонт на законодателството след среща при финансовия министър Владислав Горанов между Цацаров, правосъдния министър Цецка Цачева, вътрешния министър Младен Маринов и председателя на правната комисия в парламента Данаил Кирилов (ГЕРБ). През Наказателния кодекс се изменя и Закона за тютюна, тютюневите и свързаните с тях изделия. Промените там въвеждат регистрационен и лицензионен режим на търговията и рециклирането на машини за производство на цигари. Конкретен повод станаха акцията на прокуратурата и Агенция \"Митници\" във \"Винпром Карнобат\" и арестът на собственика на групата компании около завода Миню Стайков. Законовата промяна обаче няма да го засегне, тъй като законодателните промени важат занапред. Повече четете  тук . Какво ще отнема държавата при престъпление - пряка и непряка облага Днес парламентът прие на първо четене и втори законопроект за изменение в Наказателния кодекс, чийто вносител е Министерският съвет. \"За\" промените гласуваха 116 депутати, а един беше \"против\". С промените се въвеждат две понятия - пряка и непряка облага, които ще се отнемат в полза на държавата, когато са придобити чрез престъпна дейност. Както и досега това ще става ако те не подлежат на връщане или възстановяване. В случаите, когато облагата липсва или е отчуждена, да се присъжда нейната равностойност, предвиждат още промените. Приготовлението за кражба на моторно превозно средство  ще бъде самостоятелно престъпление и ще се наказва. Въвежда се задължение за предоставяне на информация на обвиняемите, улесняваща избора им на адвокат, както и правото свободно да осъществяват връзка със защитник. \"Таен арест\" Един от текстовете с най-силна обществена реакция при публичното обсъждане на законопроекта беше този, която предвижда,  че уведомяването на избран от задържания близък за ареста му може да бъде забавено с 48 часа.  Отлагането ще може да става, \"когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или за да се предотврати ситуация, при която наказателното производство би могло да бъде сериозно възпрепятствано\",  се казва в мотивите на проекта. С промените се дава право на митническите органи да задържат лица за 24 часа, когато има данни, че продават на стоки без бандерол или пренасят незаконно стоки през границата. Органите ще имат такова право и в случай, че лицето дължи ДДС от внос и акцизи и съществува реална опасност да се укрие или да извърши престъпление.", "date": "2018.10.25", "title": "На първо четене депутатите приеха нелегалното производство на цигари и алкохол да е престъпление"}
{"url": "https://www.dnevnik.bg/analizi/2018/10/25/3332898_petur_cholakov_borisov_gubi_kontrol_nad_stavashtoto_v/", "text": "\",    - Това, че вицепремиерът Симеонов остава на своя пост, може да бъде само пасив за г-н Борисов, за неговия кабинет, за НФСБ и конкретно за ГЕРБ.  Първо, ясно се видя, че Борисов губи контрол над ставащото в правителството. В крайна сметка отговорност за работата на кабинета носи неговият архитект – лидерът на ГЕРБ. Симеонов хвърли едно измъчено, закъсняло и крайно половинчато \"извинение\" (не знам дали изобщо е коректно да се използва тази дума), което лично за мен остава крайно неубедително. Не е нужно да казвам и това, че в случая – дори и поднесено както трябва – извинението не е достатъчно.  Второ, преобладаващото отношение в обществото, а и сред повечето партии по темата е в синхрон - недвусмислено се осъжда арогантното поведение на Симеонов. След \"Атака\" БСП, ДПС, а и Веселин Марешки (\"Воля\") му поискаха оставката, като от партията на Карадайъ дори поставиха ултиматум: \"Или си отива един вицепремиер, или си отива цялото правителство.\" От тази гледна точка Бойко Борисов, който тръгна да се извинява от името на провинилия се вицепремиер и в същото време се оправдава – забележете – за пореден път със стабилността и целостта на \"конструкцията\", изглежда слаб, вкопчен във властта. Важно е да се каже, че самият Симеонов посочи, че след напускането му няма да настане \"потоп\", т.е. кабинетът \"Борисов 3\" ще бъде спасен. В този смисъл любимата теза или мантра на Борисов, която слушаме близо 10 години - \"ако аз падна от коня, ще дойдат Нинова и Доган\", този път е много слаба карта. Всъщност ДПС и сега участва прикрито във властта. Освен това, отказвайки да издърпа ушите на Симеонов, Борисов прави атакизиралата се БСП, която обаче поиска отстраняването на вицепремиера, да изглежда що-годе нормално – разбира се, в светлината на този скандал, а не по принцип.  Предстои да видим дали Борисов няма да се извърти за пореден път и да улови попътния вятър. За мен настроенията срещу Симеонов, чийто рейтинг и без това не е висок, се засилват. Естествено, лидерът на ГЕРБ няма да смени плочата, да способства за катапултирането на вицепремиера с девиантно поведение, без да си е осигурил предварително меко и безаварийно кацане. Вижда се, че тук има кой да му помогне. Това са \"Воля\", а и ДПС.  В контекста на поредните разправии и пушилката в дома на Обединените примадони бих добавил, че освен актива, който Волен Сидеров се опитва да трупа за сметка на своя съученик от ямболската математическа гимназия Симеонов, Каракачанов също може да обере някакви плюсчета, макар неговата позиция по случилото се далеч да не е толкова категорична като тази на лидера на \"Атака\". Все пак да не забравяме, че Сидеров също наскоро се замеси в скандал, този път в заведение, където се държа предизвикателно с клиентите и би барабана; неговата изява обаче беше, за негов късмет, заглушена от нелепата изцепка – \"глупотиевина\", сътворена от Симеонов.", "date": "2018.10.25", "title": "Петър Чолаков: Борисов губи контрол над ставащото в правителството"}
{"url": "https://www.dnevnik.bg/bulgaria/2018/10/25/3333031_durjavata_pak_zapochva_diskusiite_za_otpadane_ili/", "text": "След години отлагане, множество кръгли маси, тайни и явни обсъждания, след  сериозно настояване от страна на неправителствени организации  държавата отваря отново дискусията и се готви да направи  реформа в института на запрещение . И да се опита да промени правилата, така че хората с психически или умствени проблеми да получават защита и подкрепа за самостоятелно взимане на решенията, вместо да бъдат лишавани от най-елементарни човешки и граждански права. Днес здравната комисия ще се срещне с представители на коалиция \"7000\", които са сред основните инициатори на искането за отмяна на запрещението. В същото време пък правосъдното министерство качи за обществена  консултация документ с въпроси  по  бъдещия проект на Закон за физическите лица и мерките за подкрепа , който предвижда реформа в института на запрещение. От няколко години от неправителствения сектор настояват за промяната и отмяна на съществуващото от 40-те години на миналия век запрещение. А България най-сетне да отговори на изискванията на Конвенцията на ООН за правата на хора с увреждания, изискваща всеки човек да може да упражнява своите базисни човешки права. В продължение на повече от година през 2015 и 2016 г. те заедно с правителството подготвяха законопроекта за мерките за подкрепа. Текстовете дори минаха през правителството, стигнаха до Народното събрание и дори бяха одобрени от много парламентарни комисии. Но впоследствие правителството падна от власт и оттогава законопроектът отлежава в парламента. От началото на мандата гражданските организации лобират отново да се пристъпи към реформа и водят интензивни разговори с ресорните министерства и местна власт. Пред \"Дневник\" от неправителствени организации коментираха, че вече има съгласие от страна на държавата въпросът отново да бъде поставен на дневен ред и да се върви към промени. Какво е запрещение и колко хора засяга В момента над 7 хиляди души са поставени под запрещение (откъдето идва и наименованието на инициативата \"7000\"). Всъщност няма официална статистика за точния брой на хората, защото не се водят регистри, което всъщност е и един от проблемите, водещ до уязвимост. Запрещението е създадено през 40-те години, когато обществото е било доста различно – затворено и консервативно. Под запрещение в момента се поставят тези, които страдат от интелектуални и психо-социални увреждания и не могат да се грижат за себе си. Хората са лишени от всякакви права и да взимат каквито и да било решения за себе си – да гласуват, да се женят, да решават къде и с кого да живеят, да се разпореждат с имуществото си и др. След като човек се постави под запрещение, съдът не може да преразглежда служебно делото, а запретеният не може сам да подаде молба за отмяна. Каква реформа се предлага Законопроектът предвижда въвеждането на комплекс от мерки, чрез които да се оказва подкрепа, а в по-сериозни ситуации и защита на хората със затруднения, за да могат те да са, доколкото е възможно, самостоятелни. От една страна, се цели овластяване и постигане на автономност на хората с увреждания, които изпитват затруднения да упражняват правата си, а от друга страна - ангажиране на отговорността на заобикалящата ги среда, институциите и третите страни, които имат задължения да гарантират ефективното и реално упражняване на права от хората с увреждания. Въвеждат се механизми за подкрепата при извършване на конкретни правни действия, подкрепеното вземане на решения и защитните мерки в ситуация на риск, съвместно вземане на решения, предварителна декларация и др. Видове подкрепа и защита Мерките за подкрепа се определят за хората, които изпитват сериозни затруднения да упражняват самостоятелно правата си при извършване на конкретни правни действия. Това са по-големият кръг хора с психични увреждания. Например може да бъде лице, което в определени периоди изпада в затруднение, защото е с шизофрения или друго психическо заболяване, или лице, което страда от деменция. За такива по-кратки периоди на нужда са мерките за подкрепа. Мерките за подкрепа са четири вида - договор за подкрепено вземане на решение, одобрен от съда; съвместно вземане на решение; налагане на ограничение за разпореждане с определено имущество; одобряване на предварителна декларация. При последния вид мярка всеки може предварително да определи кой да му бъде доверено лице, ако на някой етап от живота си получи психично увреждане, какво да се случи с неговото имущество или да уреди други въпроси, които ще касаят извършване на правни действия. Мерките за защита са предвидени за по-сериозните случаи, при които има ситуация на риск. Например, ако на улицата бъде открит човек без документи, неориентиран, не знае къде живее. Тогава той е в ситуация на риск. Нужно е да се отиде при съдия, който да свика индивидуален съвет за вземане на решение къде да бъде настанено лицето, кой да му помага, следва ли да му се отпусне еднократна помощ или пенсия. В случай на нужда от незабавни мерки делото се разглежда и решава от дежурен съдия, специализиран в този вид дела. Мерки за подкрепа се определят за срок до 2 години, а на всеки 2 години съдът ще получава информация за това какво се случва с човека, добре ли се развиват отношенията с довереното лице, справят ли се, има ли нужда от промяна на мерките. Съдът служебно може и по-рано да изиска тази информация. А мерките за защита са само за срок до шест месеца, дотогава ситуация на риск следва да бъде преодоляна. Срещу злоупотреби След промените например, когато някой изпадне в труден момент и усеща, че вече може да бъде манипулиран и подведен да си продаде имуществото, може да поиска от съда да му определи мярка \"подкрепено вземане на решение\" и да го ограничи да се разпорежда с повече от определена сума, както и да не се разпорежда за определен период с имота си. Ако става въпрос за човек, който вече е в състояние, в което не може да осъзнае какво се случва, негови близки също могат да поискат мерки за подкрепа и мерки за защита – съпрузите, родители, прародители, деца и внуци, братя, сестри, доверено лице, кметът на общината като орган на подкрепено вземане на решение и прокурорът. С цел предпазване от злоупотреби са предвидени редица защитни мерки. Ограниченията за продажба на имоти например ще се вписват в специалните нотариални книги, а когато нотариусът, пред когото се изповядва сделка, види, че се касае за имот на лице, което има ограничения да продава, ще трябва да спре сделката. Освен това се предвижда в национална база данни \"Население\" в графата \"Правни ограничения\" също да се вписва за съответното лице дали има определени мерки за подкрепа или мерки за защита. За подкрепящото лице има предвидени специални състави в Наказателния кодекс за измама - от 1 до 8 години затвор, а ако подкрепящото лице съзнателно ощети имуществото на подкрепяния - затвор до 3 години или глоба от 100 до 300 лв. Освен това е предвидено, че довереното лице не може да закупи имот от представлявания без изричното разрешение от съда. Съществен момент в законопроекта е регламентацията, че по отношение на упражняването на личните права, като например сключване на брак, прекратяване на брак, съставяне на завещание, сдружаване по смисъла на закона за юридическите лица с нестопанска цел, както и упражняване на репродуктивни права, се изключват формите на подкрепа, а тези права се упражняват самостоятелно след подходящо консултиране. Притесненията на правосъдното министерство Законопроектът обаче, изготвен от предишния екип на правосъдното министерство, изглежда, притеснява новото ръководство на ведомството, ако се съди от въпросите, които то иска да консултира. Министерството пита дали след като запрещението фигурира в конституцията, то може да отпадне напълно, или може да се пристъпи само към реформа на този институт. Като се предвиди, че ограниченията за лицата с увреждания ще бъдат пропорционални на състоянието им, да се прилагат за възможно най-кратък срок и да подлежат на редовно преразглеждане от независим орган. Във връзка с разпоредбите на конституцията, с които се въвежда забрана за хората, поставени под запрещение, да избират или да бъдат избирани, \"конституционно допустимо ли е лица с психическа и интелектуална недостатъчност, в т.ч. и тези със сериозни затруднения по смисъла на законопроекта, да се ползват от активното и пасивното избирателно право\", питат от ведомството. Друг въпрос е дали предвидените производства в законопроекта ще облекчат или обременят хората с психична или интелектуална недостатъчност спрямо сегашното производство по поставяне под запрещение. А също \"фактически възможно ли е лица, които имат сериозни затруднения, да определят самостоятелно кой или кои лица да ги подкрепят, в кои случаи да действат или извършат съответни правни и фактически действия при съставянето на предварителна декларация\". Пита се още дали ако тези хора могат сами да завещават имотите си, няма да станат обект на измами. Или дали ще имат достатъчна помощ и компетенции при административните и съдебните производства. Ведомството поставя и редица други питания, които дават да се разбере, че е много вероятно проектът да претърпи сериозни промени и орязване, ако стигне до пленарната зала. От години неправителствени организации също сигнализират, че новите правила могат да доведат до проблеми, ако държавата, институциите и местните власти не са подготвени сериозно и не гарантират реалното приложение на планираните в проекта мерки, с които ще се замени запрещението.", "date": "2018.10.25", "title": "Държавата пак започва дискусиите за отпадане или реформа на запрещението"}
{"url": "https://www.dnevnik.bg/photos/2018/10/25/3333248_snimka_na_denia_pulnolunie/", "text": "Пълнолуние в Калифорния, САЩ", "date": "2018.10.25", "title": "Снимка на деня: Пълнолуние"}
{"url": "https://www.dnevnik.bg/politika/2018/10/25/3333266_do_kraia_na_godinata_bjuroto_za_kontrol_na_srs-ta_shte/", "text": "До края на годината Националното бюрото за контрол на специални разузнавателни средства (СРС) ще бъде с подменен състав, след като днес парламентът единодушно прие правилата за избор на новия състав. След прочитането на проекта за правилата за избора от Димитър Лазаров (ГЕРБ) дебати нямаше. Мандатът на сегашния състав на бюрото изтича на 19 декември 2018 г. Парламентът ще избира петима членове, включително председател и заместник-председател. Мандатът на състава е пет години. В срок до 10 дни от днес парламентарните групи могат да правят предложения за членове на бюрото. В предложението трябва да се отбележи дали групата предлага кандидата за председател или зам.-председател. От кандидатите ще се изисква заверено копие от валидно разрешение за достъп до класифициране информация с ниво \"строго секретно\" или документи за проучване за надеждност. Неправителствени организации ще имат право на становища и въпроси към кандидатите. Ако някой от тях не отговаря на изискванията за стаж, партиите ще имат три дни да предложат нов кандидат. При положение че някой от номинираните няма разрешение за достъп до квалифицирана информация, той трябва да премине през проверка на службите. Ако е отказан достъп на кандидата, издигащата го парламентарната група ще има срок 7 дни да предложи друг кандидат. В рамките на срок от 7 дни трябва да се проведе изслушване на кандидатите, след това в рамките на 7 дни ресорната комисия в парламента трябва да публикува доклад от него. След това е и самото гласуване в пленарната зала.", "date": "2018.10.25", "title": "До края на годината Бюрото за контрол на СРС ще бъде с подменен състав"}
{"url": "https://www.dnevnik.bg/politika/2018/10/25/3333267_bsp_dps_i_ataka_ne_iskat_valeri_simeonov_da_oglavi/", "text": "Ден след като се разбра, че след приемането на закона за хората с увреждания като  ресорен вицепремиер Валери Симеонов ще оглави бъдещия ресорен национален съвет , ДПС и \"Атака\" се обявиха за промяна на тестовете, а от ГЕРБ казаха, че въпросът ще се обсъди между първо и второ четене. Според БСП проблемът не е, че ресорен вицепремиер ще оглави съвета, а че Валери Симеонов е вицепремиер. Протестите с искане на оставката на Валери Симеонов продължават, след като той обяви, че проектозаконът за хората с увреждания е  \"опит да се угоди на кресливи жени, които изкарваха на пек и на дъжд тези уж болни деца\" . Председателят на социалната комисия в парламента Хасан Адемов от ДПС обяви, че в сегашната ситуация предложението е скандално и между първо и второ четене ще направи предложение съветът да бъде оглавен от ресорния министър Бисер Петков. От думите му се разбра, че утре  ДПС ще решава какви действия да предприеме, след като Симеонов отказва да подаде оставка . Според социалиста Антон Кутев предложението звучи като виц, макар че идеята съветът да бъде оглавен от вицепремиер не е лоша, тъй като политиката за хората с увреждания не е само на едно министерство. Проблемът по думите му бил в човека. \"Няма как Симеонов да не си подаде оставката. Рано или късно това ще се случи\", обяви още Кутев. Попитан кой трябва да оглави съвета, той отвърна: \"Това е работа на Борисов, все още той е премиер. Надявам се не за дълго\". Зам.-председателят на парламента Явор Нотев от \"Атака\" каза, че въпросът е дискусионен, но в сегашната ситуация би било провокация към обществото, ако това предложение бъде прието. От изказването му се разбра, че снощи е имало среща между Волен Сидеров, Валери Симеонов и Красимир Каракачанов. Зам.-председателят на социалната комисия в парламента Светлана Ангелова от ГЕРБ обяви, че по време на обсъжданията не е имало критики от ресорните организации към предложението, а идеята е била съветът да се ръководи на ниво, по-високо от министър. Тя обяви, че не може да каже кой трябва да оглави новия орган, но допълни, че има обществено напрежение и че между първо и второ четене може да се мислят и обсъждат различни варианти. Според Йордан Апостолов от НФСБ само който работи, той не греши. Той каза още, че решението е взето преди скандала.", "date": "2018.10.25", "title": "БСП, ДПС и \"Атака\" не искат Валери Симеонов да оглави съвета за хората с увреждания, ГЕРБ ще мисли"}
{"url": "https://www.dnevnik.bg/sviat/2018/10/25/3333319_tesla_otchete_pechalba_za_trimesechieto_za_treti_put_v/", "text": "Американската компания за електромобили \"Тесла\" (Tesla) отчете печалба за пръв път от две години, приключвайки положително третото тримесечие, което бе белязано от разследване за измама срещу шефа на компанията Илън Мъск, предаде агенция \"Франс прес\". Мъск обаче изпълни обещанието си да изведе на печалба електромобилопроизводителя, след като успя да увеличи производството на първата електрическа кола, предназначена за масовия пазар -  Модел 3 (Model 3) , допълва \"Асошиейтед прес\". Чистата печалба на компанията е била 311.5 млн. долара за периода юли - септември спрямо загуба от 619 млн. долара за същия период миналата година. Това е едва третият път, в който  \"Тесла\"  отчита тримесечна печалба за осемгодишната си история като публично търгувана копания. Значителното нарастване на производството на Модел 3 е причината за този положителен пробив. Увеличаването на производството и печалбата са двете неща, които  Мъск обеща да се случат  в началото на август. Котировките на акциите на \"Тесла\" скочиха с 13 процента до 326.12 долара, след като бяха обявени снощи резултатите. Макар да е все още под производствената цел, определена за юни, която е 5000 коли Модел 3 седмично, компанията сега произвежда средно около 4300 коли седмично. Това е достатъчно, за да бъде подкрепен финансовият резултат на компанията, отбелязва агенция \"Ройтерс\". \"Тесла\" обяви , че ще започне да приема поръчки от Европа и Китай за Модел 3 преди края на годината. Компанията допълни, че само 20 процента от направилите поръчки в Северна Америка са анулирани. Модел 3 ще се продава в Европа от догодина. Освен че е излязла на печалба през третото тримесечие, компанията вече не харчи активно парите си в брой. \"Тесла\" е генерирала положителен паричен поток от 1.4 милиарда долара през третото тримесечие спрямо отрицателен паричен поток от 301 милиона долара през същия период миналата година. Компанията е приключила септември с 2.9 милиарда долара в брой спрямо 2.2 милиарда долара през юни, допълва \"Асошиейтед прес\". В конферентен разговор с анализатори късно снощи Мъск прогнозира, че отсега нататък \"Тесла\" ще бъде все така на печалба. Това тримесечие бе важна стъпка към тази цел, каза Мъск. Третото тримесечие би трябвало да помогне за възстановяването на доверието, което Мъск изгуби с туита си през август, в който написа, че ще изтегли компанията от борсата, като е осигурил финансиране за изкупуването. По-късно той се отказа от тези планове, а Комисията за ценни книжа и фондови борси на САЩ внесе иск срещу него с твърдението, че е подвел инвeститорите, тъй като не е бил осигурил сумата 25 до 50 милиарда долара, която би била необходима за изпълнението на операцията, планирана от него. След като първоначално отхвърлиха обвиненията на комисията, Мъск лично и \"Тесла\" се съгласиха за платят общо 40 милиона долара глоба за решаване на въпроса, без да признаят или отрекат нарушението. Освен това Мъск прие да се откаже от председателския пост в съвета на директорите за най-малко три години като част от съдебното споразумение, макар че може да остане главен изпълнителен директор на компанията, която се превърна в негов синоним. /БТА", "date": "2018.10.25", "title": "\"Тесла\" отчете печалба за тримесечието за трети път в историята си"}
{"url": "https://www.dnevnik.bg/sviat/2018/10/25/3333329_polskite_aviolinii_otmeniha_poleti_zaradi_stachka/", "text": "Националната полска авиокомпания ЛОТ (LOT) отменя някои полети, тъй като част от служителите й стачкуват срещу уволнения и настояват за по-добри условия на труд, предаде \"Асошиейтед прес\". Говорителят на ЛОТ Конрад Майшик каза днес, че над десет международни полета от Варшава, включително до Германия и Дания, са отменени. Полети бяха анулирани и в понеделник и вторник. Близо 70 членове на летателния състав на авиокомпанията са уволнени заради участие в стачка, която започна в четвъртък и която според ръководството на авиокомпанията е незаконна. Членове на профсъюза настояват уволненият им ръководител да бъде върнат на работа и да има повече разходи за сигурността на полетите. ЛОТ беше първата европейска авиокомпания, която се сдоби с Боинг 787 Дримлайнър (Boeing 787 Dreamliner) през 2012 г. През последните години бяха необходими държавни субсидии, свиване на разходите и съкращения, за да не се допусне фалит на 89-годишната компания. /БТА", "date": "2018.10.25", "title": "Полските авиолинии отмениха полети заради стачка"}
{"url": "https://www.dnevnik.bg/sport/2018/10/25/3333250_leikurs_vze_purvi_uspeh_ot_erata_lebron_djeims/", "text": "В четвъртия мач от престоя на Леброн Джеймс \"Лос анджелис лейкърс\" постигна първата си победа за сезона в Националната баскетболна асоциация (НБА). \"Езерняците\" прекъснаха лошата серия след успех със 131:113 като гости на \"Финикс сънс\". \"Лейкърс\" имаше превъзходство през почти целия двубой, като интрига имаше само в първата четвърт. Джеймс се отчете с 19 точки, десет асистенции, седем борби и три откраднати топки. Крилото не беше прецизен при стрелбата от игра, като отбеляза осем от 21 опита за 28 минути на паркета. Силен мач за \"Лейкърс\" направи Ланс Стивънсън, който завърши двубоя с 68% ефективност при изстрелите си и 23 точки. С толкова се отчете и Девин Букър от \"Финикс\". В друг интересен двубой Стеф Къри избухна с 11 тройки, за да донесе успеха на \"Голдън стейт уориърс\" със 144:122 срещу \"Вашингтон уизърдс\". Гардът на шампионите направи 16 опита от далечно разстояние, като се отличи с 51 точки в първите три части. За шести път в кариерата си Къри отбелязва 11 или повече тройки. Няма друг играч в историята на НБА, който да има повече от един мач с подобно постижение. Ключова роля за успеха на \"воините\" имаха още Кевин Дюрант и Клей Томпсън, които се отчетоха съответно с 30 и 19 точки. Звездното трио на \"Уориърс\" (Къри, Дюрант и Томпсън) вкара общо 100 точки, като за пръв път от 2009 г. трима играчи от един отбор завършват с трицифрен брой точки.", "date": "2018.10.25", "title": "\"Лейкърс\" взе първи успех в ерата \"Леброн Джеймс\", Къри впечатли с 51 точки"}
{"url": "https://www.dnevnik.bg/sviat/2018/10/25/3333335_mehanizmut_na_es_za_turgoviia_s_iran_shte_e_gotov/", "text": "Нов механизъм на ЕС за по-лесно разплащане за иранския износ от юридическа гледна точка трябва да бъде задействан от 4 ноември, когато влиза в сила новият кръг американски санкции срещу Техеран, съобщиха пред агенция \"Ройтерс\" трима дипломати. Т.нар. механизъм със специално предназначение цели да заобиколи санкциите, според които Вашингтон може да вземе мерки срещу всяка банка, която извършва  петролни транзакции с Иран. Специалният механизъм ще работи като бартерна система, избягвайки американската финансова система, като използва европейски посредник за търговията с Иран. Системата ще гарантира, че иранският петрол, купен от европейците, може да бъде заплатен със стоки и услуги от ЕС на същата стойност. Опитваме се да задействаме механизма за специални цели преди 4 ноември и до голяма степен сме убедени, че можем да го направим, каза европейски дипломат. \"Няма да заработи веднага. Ще отнеме време (...) месеци\", допълни той. Друг дипломат отбеляза, че всичко е готово за символичен старт, за да се покаже на Техеран, че ЕС изпълнява обещанията си. Върховният представител на Европейския съюз за външната политика и сигурността Федерика Могерини обяви плана на Общото събрание на ООН в Ню Йорк през септември. ЕС с подкрепата на Китай и Русия се надява да накара Техеран да не се отказва от ядреното споразумение от 2015 година, като се намери начин търговията да продължи въпреки американските санкции. Европейски дипломати отбелязаха, че механизмът няма да е достатъчен да се запази цялата търговия. Целта е да се убеди Иран да спазва поетите ангажименти по ядреното споразумение, договорено от световните сили във Виена, от което американският президент Доналд Тръмп изтегли страната си. Механизмът със специално предназначение е предшестван от няколко други европейски инициативи, с които ЕС се опитва да защити европейския бизнес с Иран от американските санкции, въведени отново от Тръмп с цел да накаже Техеран за ролята му в сирийската война и Йемен. /БТА", "date": "2018.10.25", "title": "Механизмът на ЕС за търговия с Иран ще е готов преди новите санкции на САЩ"}
{"url": "https://www.dnevnik.bg/detski_dnevnik/2018/10/25/3333307_maichiniiat_glas_e_po-dobrata_alarma_za_detektor_za_dim/", "text": "Запис на гласа на майката на аларми на детектор за дим може да спаси живота според американски учени. Изследването им, публикувано в списание Pediatrics, установява, че модифицираните аларми са по-ефективни при събуждане на деца от конвенционалните аларми, съобщава Би Би Си. Така те имат няколко жизненоважни секунди повече, за да избягат от горяща сграда. Проучването сравнява традиционна аларма за дим с гласова. В изследването участват 176 деца, като алармите са били персонализирани със запис на гласа на майката, която казва на детето да се събуди. Едва половината се събудили от шумния звук на алармата за дим, но девет от десет деца - от гласовата аларма. Експериментите са направени в т. нар. лаборатория за сън, а алармите били задействани, когато децата са били в най-дълбоката си фаза на съня. \"Фактът, че успяхме да намерим звук за аларма за дим, който намалява времето, необходимо на много деца от 5- до 12-годишна възраст да се събудят и да напуснат спалнята, може да им спаси живота\", казва д-р Марк Сплайнгард. Сега изследователите искат да проверят дали всеки глас може да свърши тази работа, или това трябва непременно да е гласът на майка. Също искат да проучат какво въздействие могат да имат подобни аларми и върху събуждането на възрастни. Пожарната служба приветства изследването, но заявява, че семействата не трябва да се тревожат за алармите, които понастоящем са монтирани в домовете им.", "date": "2018.10.25", "title": "Майчиният глас е по-добрата аларма за детектор за дим"}
{"url": "https://www.dnevnik.bg/razvlechenie/2018/10/25/3333364_ruskiiat_durjaven_balet_sankt_peterburg_idva_s/", "text": "Поради големия интерес на 9 декември класиката \"Лебедово езеро\" в изпълнение върху лед от руския държавен балет \"Санкт Петeрбург\" ще бъде изиграна два пъти - от 17.30 и от 20 часа, съобщиха организаторите от \"Арт бг\". Билетите за спектакъла в зала 1 на НДК са между 30 и 60 лв. и ВИП места за 80 лв. Специално за децата между 7 и 18 години цената е 10 лв., като те трябва да представят лична карта на касата. Билети могат да бъдат купени и от билетния център в НДК, касите на Eventim, както и  онлайн . Руският държавен балет на лед \"Санкт Петербург\" ще гостува с \"Лебедово езеро\" и в Пловдив на 11 декември в Дома на културата \"Борис Христов\" от 17.30 и от 20 ч. Сред балетистите ще са най-популярните състезатели на Русия.", "date": "2018.10.25", "title": "Руският държавен балет \"Санкт Петербург\" идва с \"Лебедово езеро\" на лед"}
{"url": "https://www.dnevnik.bg/sviat/2018/10/25/3333351_belgiia_i_velikobritaniia_sa_pred_diplomaticheskiia/", "text": "Белгия и Великобритания са на прага на дипломатически скандал заради отказа на британските служби да съдействат в разследване за проникването в белгийския държавен телеком \"Белгаком\" (\"Проксимюс\"), съобщават местни медии. Изводът е залегнал в поверителен доклад на белгийската прокуратура, разгледан от Националния съвет по сигурността. Досега прокуратурата е установила, че през 2013 г. в мрежите на телекома е било извършено проникване от страна на  британското електронно разузнаване GCHQ.  Белгийската прокуратура е на мнение, че подобен отказ за сътрудничество е необичаен между две държави от ЕС. Въпреки усилията си прокуратурата не успяла да достигне до точните извършители на престъплението заради доброто им прикритие. През септември белгийски медии съобщиха, че британците са успели да отклонят сигнала между мобилните телефони, присъединили се към клетки на \"Белгаком\". Отбелязва се, че за целта британците са заразили с вируси компютрите на ръководители на дружеството, както и на служители по поддръжката и сигурността. Заразяването било извършено чрез съобщения от платформата LinkedIn. В началото на годината говорител на министерството на външните работи на Белгия осъди политиката на Агенцията за национална сигурност (АНС) на САЩ за електронно проследяване, която работи в тясно сътрудничество с британските си колеги. Поводът тогава бе установеното следене на служител на белгийското външно министерство, специалист в поддръжката на информационни системи. Осъждаме тази практика на шпионаж и подслушване, особено между съюзници, заяви тогава говорителят и предупреди, че ще бъдат предприети съответните мерки. В последните години неколкократно бе съобщено за проникване в електронни системи, използвани от администрацията на министър-председателя, министерствата на външните работи и на отбраната на Белгия. В някои от информации се намекваше, че намесата е на АНС. /БТА", "date": "2018.10.25", "title": "Белгия и Великобритания са пред дипломатически скандал заради подслушване"}
{"url": "https://www.dnevnik.bg/politika/2018/10/25/3333350_bsp_predlaga_borisov_da_razpredelia_samo_1_ot/", "text": "БСП предлага да се ограничи възможността Министерският съвет да разпределя излишъка в държавния бюджет. Днес социалистите внесоха промени в Закона за публичните финанси, според които правителството да може да разпределя до 1% от излишъка, а останалите средства да се разпределят от парламента. \"Традиционно стана министър-председателят да харчи излишъка от бюджета в държавата еднолично. До края на годината трябва да се изхарчат 2 млрд. излишък - за няколко месеца, непрозрачно, не по правилата през парламента. Тази политика удря по същността на държавата - да събираме пари от всички, а един да си ги харчи, както реши\", обяви лидерът на БСП Корнелия Нинова. В последните години при управлението на Бойко Борисов пари от бюджетния излишък се разпределят с постановления на Министерския съвет, без да се прави промяна в закона за бюджета, а социалистите критикуват това. В началото на август правителството обяви, че излишъкът е над 2 млрд. лв. Преди две седмици и президентът Румен Радев поиска тази година  \"съзнателно заложеният и грижливо отглеждан бюджетен излишък\" да се изхарчи след обществен дебат и санкция на парламента. БСП отново предлага данъчна алтернатива, която включва прогресивно подоходно облагане, данъчни облекчения за работещи родители и диференцирана ставка за ДДС. Според левицата доходите до 3900 лева трябва да се облагат с 10%, а данъкът за горницата да се увеличава с 2.5 процентни пункта на всеки 1300 лева, като стане 25% за доходи над 10 400 лева. Така по-високи данъци щели да плащат 47 хил. души. БСП предлага и данъкът върху дивидента, който в момента е 5%, да се увеличава по прогресивна скала. По 50 лева на дете на месец данъчни облекчения за работещи родители предлагат още социалистите. Целта била да се стимулира раждаемостта. БСП предлага още данъкът върху добавена стойност на хляба да бъде 5%, а на лекарствата - 9%.", "date": "2018.10.25", "title": "БСП предлага Борисов да разпределя само 1% от излишъка в бюджета"}
{"url": "https://www.dnevnik.bg/evropa/2018/10/25/3333375_shte_uspee_li_evrokomisiiata_da_usmiri_italiia/", "text": "Със своя несъстоятелен бюджет популисткото правителство на Италия хвърли ръкавица на еврокомисията. Тя прие предизвикателството и сега започва една бюджетно-политическа касапница. Спорът за правилния курс в бюджетната политика ще се превърне в ожесточена борба за надмощие между Брюксел и Рим. Рим играе ва банк срещу еврокомисията Изненадващо е, че еврокомисията взе твърд курс и  за първи път в историята  на валутния съюз отхвърли изцяло един проектобюджет на страна членка. Комисията нямала друг избор, обясни ресорният еврокомисар Валдис Домбровскис, просто защото популисткото движение \"Пет звезди\" и дяснорадикалната \"Лига\" почти триумфално се похвалиха, че  проектобюджетът  \"напълно съзнателно и преднамерено\" нарушава правилата на ЕС. Правителството в Рим се интересува единствено от вътрешнополитическия ефект, тъй че възниква огромният риск да бъде изцяло блокирано и да остане без бюджет. И няма да закъснеят ругатните от Италия срещу \"бюрократите в Брюксел\", които били виновни за всичко. Италианският финансов министър разполага с три седмици, за да представи нов бюджет без много големи нови задължения. Ако не го стори, както може да се очаква, еврокомисията би трябвало да постави тежки условия, съгласувани с другите страни от еврозоната, а накрая да открие срещу Италия и наказателна процедура за прекомерен дефицит. Това ще налее вода в мелницата на популистите в Рим, които в противоречие с фактите твърдят, че Италия била обедняла по вина на ЕС. Така изцяло на заден план ще останат бюджетните проблеми на италианската държава, нейната прекомерна задлъжнялост и структурните ѝ слабости. Сега залогът е всичко или нищо, защото става дума за властта. Двоен аршин няма. Почти. На италианското правителство Европейската комисия даде да разбере, че важно е не предизборното му обещание \"Италия на първо място\", а бюджетната и дълговата криза, които имат европейски измерения. Италианците – при това не само популистите и десните кресльовци - се оплакват, че ЕС мерел с двоен аршин. Та нали години наред Германия,  Франция  и други държави също не спазваха допустимите граници за бюджетен дефицит. Да, така е, но междувременно всички тези страни оставиха зад гърба си процедурата за прекомерен дефицит, придържат се към правилата и могат да се похвалят със значително по-стабилно финансово положение в сравнение с Италия, чийто банков сектор все още е прогнил. Независимо от всичко това легитимно е подозрението, че европейските финансови надзорници вероятно биха подходили по-благосклонно към Рим, ако там управляваха християндемократи или социалдемократи. Еврокомисията очевидно иска да покаже на популистите и крайно десните в Италия кой има думата. В отговор италианското правителство пък може да си отмъсти на ЕС в други политически сфери, като задушава определени дискусии или блокира решения, например за миграцията, за  санкциите срещу Русия , за Брекзит или за общоевропейския бюджет след 2021 година. Без паника! Във всеки случай с това италианско правителство, което във финансовата си политика се държи като камикадзе, не може дори да се помисли за реформа на еврозоната, за банков съюз или за общи гаранции на спестяванията. Сега много неща зависят от реакцията на инвеститорите и кредиторите на международните финансови пазари. Дали ще накажат Италия, като престанат да купуват нейните държавни облигации? Шефът на европейския спасителен фонд Клаус Реглинг предупреждава да не се подклажда паника: италианските финанси били по-стабилни, отколкото изглеждало. Опитният германски специалист смята, че за другите страни в еврозоната няма остра опасност да се заразят от кризата. Засега! След гръмотевичната буря във вторник еврокомисията трябва да стори онова, което умее най-добре: да преговаря и да търси компромиси. Но дали италианските популисти ще се усмирят по този начин това не е ясно.", "date": "2018.10.25", "title": "Ще успее ли еврокомисията да усмири Италия"}
{"url": "https://www.dnevnik.bg/sport/2018/10/25/3333368_kralev_otpravi_ostra_kritika_kum_borcite_da_ne_se/", "text": "Министърът на младежта и спорта Красен Кралев поздрави Биляна Дудова и Тайбе Юсеин за класирането им във финалите в категориите им на световното по борба в Унгария. Той се изказа остро срещу поредното слабо представяне на  мъжкия отбор в свободния стил, който на второ поредно световно остана без медал . \"Два сигурни медала дотук. Браво, железни български момичета. За пореден път защитихте честта на българската борцова школа\", написа Кралев във \"Фейсбук\". При 57-килогамовите Дудова победи с 6:2 унгарката Барка и за златото ще спори с китайката Нингнинг Ронг, която е шампионка на страната си тази година. В категория до 62 кг Юсеин тушира американката Велте и ще срещне японката Якако Кавай в решителната схватка. Финалите са тази вечер между 19.00 и 22.00 часа. \"Този успех обаче по никакъв начин няма да отмие погрома върху българския авторитет, който борците в свободния стил продължават да нанасят с всяко свое участие на международни състезания. Крайно време е мъжете и техните треньори да спрат да се крият зад гърбовете на българските момичета. Не е достойно\", написа Кралев.", "date": "2018.10.25", "title": "Кралев с остра критика към борците: Да не се крият зад гърбовете на българските момичета"}
{"url": "https://www.dnevnik.bg/biznes/2018/10/25/3333386_po-evtino_e_da_zaredish_gorivo_v_ljuksemburg_otkolkoto/", "text": "В някои градове цените на бензина и дизела са по-високи от тези в богати европейски страни като Люксембург. Това показват данните от платформата Fuelo, цитирани от  в. \"Сега\" . В последния месец най-масовият бензин А 95 е поскъпнал средно с 11 стотинки, а дизелът - с 13 стотинки. От началото на годината разликата е още по-чувствителна - над 30 стотинки. В момента А 95 в България струва средно 2.29 лева, а дизелът - 2.41 лв. за литър. Цената е по-висока от тази в Полша и същата като в Словакия. Големи различия има и в цените на бензиностанции от една и съща верига в отделните региони и дори в зависимост от разположението на обекта - на магистрала, на главен път или в малко населено място. Парадокс е, че бензиностанциите в някои градове в България държат цени, които са доста по-високи от средноевропейските, посочва изданието. Така например се оказва, че в бензиностанции в Стара Загора горивата се продават по-скъпо, отколкото в една от най-богатите европейски държави - Люксембург. В българския град най-масовият бензин А 95 се търгува и по 2.47 лв. за литър, докато средната цена във Великото херцогство е 2.42 лв. за литър. Разликите в отделните региона на страната са чувствителни. Традиционно цените в България растат в началото на летния сезон, като после следва лек спад. През тази година тенденцията е обърната. От Българската петролна и газова асоциация също отбелязват, че горивата поскъпват заради обстоятелства, върху които България не може да влияе. \"Ръстът се дължи изцяло на котировките на суровия петрол. От средата на август досега те са се повишили с 15-17%, или 5% за горивата. Това е тренд, който се наблюдава в цяла Европа\", каза Светослав Бенчев от асоциацията пред телевизия \"Блумбърг\".", "date": "2018.10.25", "title": "По-евтино е да заредиш гориво в Люксембург, отколкото в Стара Загора"}
{"url": "https://www.dnevnik.bg/sport/2018/10/25/3333388_budeshteto_na_futbola_e_v_poluvremena_ot_po_30_minuti/", "text": "Продължителността на футболните мачове трябва да бъде намалена на 60 минути, смята президентът на \"Наполи\" Аурелио де Лаурентис. Известният с понякога налудничавите си идеи бизнесмен заяви, че методите на ФИФА и УЕФА са остарели и е необходима спешна промяна. \"Трябва полувремената да са от по 30 минути, с почивка от две до пет минути между тях. Тактическите наставления трябва да бъдат давани по време на самия двубой. Вярно е, че не всички треньори са като Анчелоти и комуникират с отбора през всичките 90 минути, но трябва да се направи съществена промяна\", заяви 69-годишният италианец пред \"Паризиен\", цитиран от испанския \"Ас\". \"Футболът е голяма и важна индустрия. Ако ФИФА и УЕФА имаха по-иновативен подход, то играта би се развила още повече. Трябва да отправим поглед в бъдещето. Младите хора и децата играят изключително много видеоигри, което прави концентрацията им много по-кратка. Ако искаме да привлечем младите към спорта, промяна е наложителна. В момента затъваме\", продължи Де Лаурентис. Според него застоят в развитието на футбола е по вина на всички, които са на ръководни позиции. \"Всички сме виновни, вече сме стари глупаци. Мачовете често са скучни, случвало се е да заспя, докато гледам футбол\", добави той. \"Наполи\" е на второто място в Серия А с 21 точки, на четири зад водача \"Ювентус\".", "date": "2018.10.25", "title": "Бъдещето на футбола е в полувремена от по 30 минути, смята президентът на \"Наполи\""}
{"url": "https://www.dnevnik.bg/razvlechenie/2018/10/25/3333390_edin_kraidunavski_zalez_e_dostatuchen_povod_za_praznik/", "text": "Илия Деведжиев Малко преди залеза на 27 октомври съвременна музика, визуални изкуства и градска култура ще се срещнат за девети път под името Danube Sunset Sessions. Този път домакин на мероприятието е \"Дом Канети\" в Русе, съобщиха организаторите от продуцентска къща \"Медия Фреймс\". В часовете между 18 и 23 ч. ще се проведат три музикални сесии, като зад пулта последователно ще застанат Виктор Маринов - Vataff Project, Андрей Андрей Тотев - RudeBrutal, и Георги Дамянов - Groovy George. Серията от събития се провежда от 19 юни 2016 г. насам и това ще е последното им издание за сезона тази година. Обикновено техен домакин е кеят на град Русе, където се открива подходяща гледка към залеза. Този път обаче заради ремонтни дейности или благоустройство на много от подходящите открити места в града Danube Sunset Sessions ще са на закрито. По традиция сесиите са безплатни и представят селекция от електронна музика за широк кръг аудитория. По този начин те могат да бъдат посещавани, слушани и гледани дори и от случайно преминаващи граждани, без това да пречи на техния естествен ритъм на живот, разходка или почивка. Стилово музиката също няма ограничения, но присъствието на съвременен електронен звук на всяко от изданията е задължително. \"Дом Канети\" е търговската къща на Елиас Аврам Канети - дядо на Нобеловия лауреат за литература Елиас Канети. Строена е през 1898 г. от русенския архитект Негохос Бедросян. Днес сградата често е дом на неформални артистични събития, пърформанси и концерти, организирани от дружество \"Канети\", от независими артисти или други неформални организации. Обектът е включен в градския маршрут \"Сгради \"Европейско наследство\". Къщата е обявена за паметник на културата.", "date": "2018.10.25", "title": "Един крайдунавски залез е достатъчен повод за празник с музика и изкуство"}
{"url": "https://www.dnevnik.bg/bulgaria/2018/10/24/3333004_lipsata_na_iasen_mehanizum_i_kriterii_za_subsidirane/", "text": "Липсата на ясен механизъм и критерии за разпределение на държавната субсидия за читалища от Министерството на културата оставя голяма част от тях без финансиране. В същото време дава възможност на едно читалище да получава почти цялата субсидия, сигнализираха читалищни дейци от община Благоевград. Едно от читалищата, останали без пари за покриване на нуждите си, е \"Европа 2014\" в село Мощанец, което поддържа своя библиотека от 5 хил. тома. За събирането на книгите са спомогнали частни дарители. За културните институции в общината са отпуснати 430 хил. лева, разпределени за 52 субсидирани бройки. От тях 3 са за Регионалните експертно-консултантски и информационни центрове \"Читалища\" (РЕКИЦ). От останалите 49, които, превърнати в пари, правят 410 375 лева, 42 субсидирани бройки взема Народно читалище \"Никола Вапцаров 1866\". \"За една субсидирана бройка се заплащат 8 375 лева\", разказва Саша Войнова, председател на читалище \"Европа 2014\" в село Мощанец. Над 350 хил. от цялата сума, предвидена за читалищата в общината, отиват само за читалище \"Никола Вапцаров\" в областния град. \"През 2017 държавната субсидия се разпредели без критерии и мотиви в нарушение на вътрешните правила. Целта на разпределението беше да се облагодетелства \"Н. Вапцаров 1866\", което получи над 95% от субсидията. Това се случи със съдействието на община Благоевград\", разказва още Саша Войнова. Тя допълни, че в предходните три години 49-те субсидирани бройки за читалищата в общината са били разпределени неправомерно, за което има и заведени дела в Административен съд – Благоевград. Едното вече е спечелено от жалбоподателите от читалище \"Европа 2014\", но е обжалвано от комисията за разпределяне на държавната субсидия, образувана по чл. 23 от Закона за народните читалища (ЗНЧ), чийто председател е Васил Новоселски, пред Върховния административен съд. По другото все още тече съдебен процес. \"49-те бройки следва да се разпределят от комисия съгласно чл. 23 от Закона за народните читалища. Комисията се свиква със заповед на кмета на общината. Членове на комисията са по един представител от всяко читалище и един представител от общината. На база отчети за извършена дейност на читалищата за предходната година, респективно извършена работа, следва субсидията да се разпредели съгласно приети критерии. (Например критериите са: брой членове на читалището, брой жители в населеното място, брой фолклорни състави, брой изяви на тези състави и др.) Тоест следва мотивирано да се разпредели тази субсидия\", обяснява още в сигнал до \"Дневник\" председателят на читалище \"Европа 2014\". През 2017 година субсидията обаче се разпределила без никакви критерии. Липсвала ясна мотивировка защо едно читалище е получило 42 субсидирани бройки, а друго – 1. От протокола за заседанието на комисията, извършваща разпределението на годишната държавна субсидия за 2017 година на читалищата по член 23 от ЗНЧ, става известно, че предложението на председателя на читалище \"Никола Вапцаров\" – Благоевград, Васил Новоселски за разпределението на субсидията както следва: 42 бройки за управляваното от него читалище, 5 бройки за тези по селата, 3 за РЕКИЦ и 2 за читалище \"Виртуален свят\", е прието с шест гласа \"за\" двама \"против\" и един \"въздържал се\". По една субсидирана бройка получават културните институции в за Бело поле, Рилци, Покровник, Падеж и Логодаж. Читалището в Селище също не взема субсидия, тъй като ползва една и съща секретарка с това в Логодаж. Съответно тя получава една заплата. Финансови средства от държавния бюджет не получават и колегите им в селата Изгрев и Зелен дол. Тази година разпределението на парите е същото. Саша Войнова задава логичен въпрос: Как е решено, че читалище \"Европа 2014\" няма да получи субсидия, след като осъществява редица културни и обществено полезни дейности? Сред тях са предоставяне на условия за самоподготовка на ученици от 6 до 10 клас. Екипът на институцията е подготвил и безплатни видеоуроци по математика в електронна платформа, която има 3 хил. абонати. Освен това работят активно за противодействие на ранното отпадане на деца от училище. Имат и богат културен календар. \"Въпросът е принципен - няма ясни правила, няма механизъм, няма мотиви за разпределение. Не се знае защо някой взима 42, друг 1, а друг- нищо\", коментират читалищни председатели от община Благоевград. \"През 2018 година читалището ни е лишено от субсидия под предлог, че от звено РЕКИЦ на читалище \"Никола Вапцаров\" са ни извършили проверка, при която се установило, че не извършваме никаква дейност\", разказва още Саша Войнова. Тя обаче подчертава, че РЕКИЦ, което е към Министерството на културата (МК), няма правомощия да извършва проверки. Това съобщават от ведомството в отговор на въпрос, подаден по Закона за достъп до обществена информация. От друго писмо от МК става известно, че няма точно определени критерии за разпределянето на държавната субсидия за читалищата, което създава проблем на стотици такива в цялата страна. \"Към този момент не е налице нормативен акт, както и няма нормативно или административно установен акт за разпределяне на годишната субсидия извън регламентираното в Закона за народните читалища\", се казва в писмото от културното ведомство. Оттам допълват, че предстои сформиране на междуведомствена комисия, чиято задача ще е да извърши промени в тази насока. Оказва се, че отпуснатите за 2017 година от държавата 65 милиона лева са раздавани \"на конвейер\", без ясни критерии, без ясни правила и мотивировка. Вземал кой колкото може. И всичко това - със съдействието на Министерството на културата. А тези пари, вместо да се дадат към читалищата за читалищна дейност, се пренасочват към Министерството на правосъдието. Проверка на \"Дневник\" установи, че на основание чл. 23 от Закона за народните читалища са образувани десетки дела, касаещи неправомерно разпределение на годишната държавна субсидия. По някои от тях вече има и решения в ползва на жалбоподателите. Иван Сапунджиев е председател на едно от 37-те читалища в Кюстендил – \"Зора 2003\". Управляваната от него институция от около 4 години е лишена от държавна субсидия именно заради липсата на механизъм, по който тя да се разпределя. Именно затова той осъжда т.нар. система 3 пъти. Казва, че от 15 години работи за промяна в тази насока. Имал комуникация с Министерството на културата, Министерството на финансите и премиера Бойко Борисов, но до този момент нямало никакъв ефект. \"Желаем да има ясен механизъм и всички работещи читалища да имат достъп до субсидия. Ние работим за образоваността на хората и сме на принципа, че историята трябва да работи за младите, за да не допускат грешките, които са допуснали предците ни. Ние нямаме фолклор. Нямаме състави, но се занимаваме с много други дейности\", разказа пред \"Дневник\" Иван Сапунджиев. Той и екипът му са се включили в изработването на противоградови ракети, организирали са много събития, свързани с историята, и издават собствено списание. Техните научни доклади са признати от БАН и НАСА. Но явно това не е достатъчно това читалище с 160 членове да получи част от отпуснатата държавна субсидия. \"Читалища трябва да има и никой не може да забрани това\", казва Сапунджиев. Оказва се, че проблемът не е само в Благоевград и Кюстендил. От същото се оплакват читалища от Дряново. Има дела в административните съдилища във Варна и Пловдив, в Софийския градски съд, съда в Сливен и други.", "date": "2018.10.25", "title": "Липсата на ясен механизъм и критерии за субсидиране оставя читалища без пари"}
{"url": "https://www.dnevnik.bg/bulgaria/2018/10/25/3333400_izhranvaneto_na_edin_zatvornik_shte_struva_okolo_4/", "text": "Изхранването на един затворник ще струва около 4 лева на ден. Това предвижда обществена поръчка за доставка на хранителни продукти на едро на Главна дирекция \"Изпълнение на наказанията\". Тя е на стойност близо 41 млн. лв. и е за период от 4 години. В България затворниците са около 7 хиляди. Разбивката показва, че за всеки месец от периода на обществената поръчка държавата ще отделя малко над 121 лв. за храна на един затворник. В обхвата на поръчката попадат затворите във Варна, Бургас, Сливен, Стара Загора, Бобов дол, София, Враца, Белене, Плевен, Ловеч, Пазарджик и Пловдив, както и затворническите общежития в Черна гора и Смолян. Крайният срок за подаване на документи за участие в процедурата е 26 ноември, а на следващия ден ще бъде обявен и победителят. Годишно в затворите ще се доставят 100 тона хляб, 19.7 тона кисело мляко, 6.3 тона сирене и 711 кг кашкавал. На месец на един затворник се полагат по 11 яйца, 2 килограма ябълки и половин кутия чай. Предвидени са още по 1.1 кг скумрия на месец и съвсем малко рибни консерви. На един затворник се падат общо по близо 10 кебапчета и кюфтета месечно и малко над килограм пилешко месо. Почти килограм е полагаемото им свинско месо на месец, 200 гр. телешко и половин кг кайма. В обществената поръчка са заложени още доставки на основни зеленчуци и плодове, както и подправки. Има и дори кисело зеле, като на затворник се падат по 2.5 кг на година.", "date": "2018.10.25", "title": "Изхранването на един затворник ще струва около 4 лева на ден"}
{"url": "https://www.dnevnik.bg/analizi/2018/10/25/3332922_stefan_popov_skandalut_s_valeri_simeonov_shte_se/", "text": " \"Дневник\" потърси мнението на политолози и социолози за последиците. Отговорът е на политолога Стефан Попов: - Скандалът ще се забрави като отделен скандал, тъй като личността на Валери Симеонов е сама по себе си скандална. Бойко Борисов не страда от резки падания на рейтинга си, но тези казуси се трупат и бавно подриват основата му. Същевременно хората не виждат алтернатива, така че електоратът може и да се запази поради липса на фактор, който да го извади от инертността. А и при избори той си е фокусник, все вади нещо от невидим джоб. Борисов не може да отстрани Симеонов, защото това не е персонално назначение, а избран от парламента вицепремиер. Не може да го отстрани по принципни причини, тъй като в тази конфигурация няма принципни причини, а и водещият политик се интересува от поддръжката на мнозинствотото си. А дори да може, би бил по-зависим от останалите си коалиционни партньори. По принцип не става така - да се отстраняват основни партньори, това е решение за промяна на коалиционна структура. Това няма как да стане по морални причини. Тук, у нас, не става така.", "date": "2018.10.25", "title": "Стефан Попов: Скандалът с Валери Симеонов ще се забрави, но казусите се трупат"}
{"url": "https://www.dnevnik.bg/bulgaria/2018/10/25/3333360_upravliavashtite_shte_opitat_da_zategnat_nakazaniiata/", "text": "Случаите на домашно насилие, водещи до средни или тежки телесни повреди, да не зависят от личната тъжба на пострадалия, а да бъдат престъпления от общ характер и да се преследват с участието на прокурор. Да се информират засегнатите от домашно насилие в различни случаи, когато насилникът е на свобода, по-сериозни санкции при нарушаване на мерките за закрила и ограничителни заповеди. Да се преследва и психическият тормоз. Да се инкриминира преследването. Това са основните промени в Наказателния кодекс, затягащи режима срещу домашното насилие, внесени вчера от председателя на парламента Цвета Караянчева, ръководителя на правната комисия Данаил Кирилов (ГЕРБ) и други депутати от мнозинството. Още при отхвърлянето на Истанбулската конвенция,  гарантираща сериозни мерки за защита и подкрепа на жертвите на домашно насилие , управляващите заявиха, че ще въведат предвижданите в международния документ  реформи през българското законодателств о. С проекта се допълват квалифицираните състави на убийството и телесните повреди и се предвиждат специфични мерки и правила, когато престъплението е извършено от бивши или настоящи съпрузи. В момента има отделни състави и мерки, когато престъплението е срещу майка, баща, биологично дете, бременна жена, малолетно или непълнолетно дете или човек в безпомощно състояние. В тези квалифицирани състави не са включени случаи на насилствени действия срещу бивши или настоящи съпрузи. Предвид факта, че домашното насилие в интимните отношения най-вече се проявява под формата на физическо насилие, особено между настоящи и бивши съпрузи, се налага в НК да бъде въведена законова гаранция, че физическото насилие ще бъде по-тежко наказуемо, отбелязват вносителите. Въвличане на държавата в защитата С проекта се предлага промяна в характера на някои престъпления, свързани с насилие, от такива, които се преследват по тъжба на пострадалия, в такива, които са от общ характер. Вече всички случаи на умишлено nричиняване на средна или тежка телесна повреда ще се преследват с участието на прокурор и жертвата няма да трябва сама да доказва вината на насилника. \"Голяма част от nрестъпленията, които се изменят и допълват, обикновено са извършени от интимен партньор, член на семейството или други лица в близкия социален кръг на жертвата. Тази близост често поставя жертвата в трудна ситуация за целите на наказателното преследване. Жертвите иа насилие, включително и на домашно насилие, преживяват висока степен на страх, срам и безпомощност с оглед на личната им близост с извършителите, поради което в повечето случаи не успяват да заведат наказателно производство срещу тях\", се отбелязва в мотивите. До момента много от жертвите на домашно насилие сигнализират, че рядко получават институционално съдействие,  проблемите им биват квалифицирани като битови скандали, а жените трябва да осигуряват сами  законовата и съдебната си защита. Информиране на жертвите, ако насилникът избяга Промените предвиждат също незабавно информиране на пострадалия със специфични нужди от защита в случаите, когато задържаният извършител на насилието избяга или бъде пуснат на свобода временно или окончателно. До момента жертвата не бива информирана при такива обстоятелства. Предвижда се още в досието по делото да се съхраняват необходимите данни за незабавното уведомяване на жертвите. Предвиждат се и по-високи санкции при неизпълнение на съдебно решение или на заповед за защита от домашно насилие. В момента много от жертвите на домашно насилие се оплакват, че издадените им мерки за закрила и  ограничителни заповеди всъщност на практика са фиктивни  и рядко се следи за спазването и прилагането им. До 5 г. затвор при психическия тормоз Измененията попълват и редица законови празноти, които оставят сериозни действия, водещи до трайни щети за жертвите извън законовите определения за престъпление. Инкриминират се деяния, чрез които системно се упражнява психическо насилие, от което са \"настъпили вредни последици за пострадалия\". Това ще засегне психическия тормоз както в дома, така и извън него – на улицата, на работното място и др. Психическото насилие се определя като умишлено сериозно засягане на психологическата неприкосновеност на дадено лице чрез принуда или заплаха. То може да бъде упражнявано посредством различни средства и методи, например вербално насилие, крещене, заплахи, тормоз, сплашване, постоянно критикуване, засрамване, порицаване, използване на обидни имена и епитети, присмиване, изолиране на жертвата чрез лишаване от средства за независими дейности, за издръжка или икономическа независимост. Предвижда се системното упражняване на психическо насилие да се наказва с лишаване от свобода до една година или с пробация, а в случаите, когато престъплението е извършено в условията на домашно насилие, наказанието ще е лишаване от свобода до пет години. С промените се допълват квалифициращи състави специално за домашното насилие към други престъпления. Например ще има специфични наказания и мерки, когато става дума за подпомагане и склоняване на другиго към самоубийство, отвличане, противозаконно лишаване от свобода, принуда, извършени в условията на домашно насилие. И следенето ще стане престъпление Попълва се и друга непълнота – липсата на текстове, по които  да се наказва преследването и следенето на хора . С измененията се инкриминират всички форми на системно преследване, като ще се наказва с лишаване от свобода до една година или с пробация онзи, който системно преследва другиго с цел да възбуди у него страх за безопасността му или тази на неговите близки. Подобно на психическото насилие, преследването също е уредено като престъпление на системно извършване. Отново в случаите на домашно насилие лишаването от свобода може да е до пет години. Принудителни бракове зад граница Въпреки че Наказателният кодекс криминализира принудителните бракове, той все пак не предвижда наказателна отговорност в случаите на преминаване на лицето извън територията на страната с цел принудително встъпване в брак или заживяване на съпружески начала с друrиrо. С промените се осигурява закрила за потенциалните жертви на принудителни бракове, които може да бъдат задължени от техните семейства да напуснат страната, за да встъпят в брак. Караянчева: Време е държавата да извади сопата Време е държавата да извади сопата, предлагаме широка защита на жени и деца срещу домашното насилие и всички видове насилие срещу тях, заяви пред журналисти Цвета Караянчева. Да загърбим политически пристрастия и да направим така, че да намалим домашното насилие над жени, призова тя всички партии.", "date": "2018.10.25", "title": "Управляващите ще опитат да затегнат наказанията и да подобрят борбата с домашното насилие"}
{"url": "https://www.dnevnik.bg/bulgaria/2018/10/25/3333356_goranov_predvijda_prestrukturirane_v_agenciia_mitnici/", "text": "Някои административни структури в Агенция \"Митници\" ще бъдат закрити, като се открият нови на места с повече работа. Това се разбира от писмен отговор на финансовия министър Владислав Горанов. По думите му е направен анализ на дейностите, извършвани от митническите учреждения, в резултат на който е установено наличието на административни структури със значително намален обем на дейността и неадекватно съотношение между използваните ресурси и постигнатите резултати, пише в отговора на министъра. Затова се планира преструктуриране на митническите учреждения. \"С реформата ще се постигне облекчаване на администрацията от излишни структури, повишаване на качеството на административния капацитет и оптимизиране на вертикалната организационна структура, увеличаване на оперативния състав за сметка на ръководните кадри, повишаване на ефективността на работата на митническите служители, увеличаване на приходите в резултат на засилени контролни функции.\" Идеята е в Централното митническо управление да бъде създадена главна дирекция, която да поеме част от дейностите, които досега се осъществяват от всяка регионална митница. Така ще бъдат спестени средства. Наред с това ще бъдат създадени нови териториални структури на Агенция \"Митници\", за да се засили контролът по места. Не се предвижда сливане на администрациите на Агенция \"Митници\" и Националната агенция за приходите (НАП), се разбира още от отговора на Горанов.", "date": "2018.10.25", "title": "Горанов предвижда преструктуриране в Агенция \"Митници\""}
{"url": "https://www.dnevnik.bg/bulgaria/2018/10/25/3333492_superjenite_za_ocvetiavane/", "text": "Художници, писатели, учени, актриси, джаз певици, политически лидери, лекари, адвокати, спортисти и много други важни за историята на света \"супержени\" от различни епохи са в образователната колекция на Българския хелзинкски комитет (БХК), съобщиха от организацията. \"СуперЖените\" е поредица от 30 карти за оцветяване, която цели да запознае малки и големи с различни модели на подражание, които са източник на вдъхновение, смелост и сила. Момичетата трябва да могат да избират сами своето призвание и никога да не чуват репликата, че нещо не е тяхна работа. Защото дори и днес често чуваме, че жените нямат съществен принос за развитието на изкуството, науката и обществения живот. Истината е, че супержените са навсякъде около нас и е изключително важно да знаем повече за тях. Основното послание на колекцията е, че когато момичетата се подкрепят взаимно, се случват прекрасни неща. Парите от продажбите на картите ще подпомогнат работата на БХК. Повече информация за цената и как да си поръчате вижте  тук .", "date": "2018.10.25", "title": "\"СуперЖените\" за оцветяване"}
{"url": "https://www.dnevnik.bg/sviat/2018/10/25/3333457_jena_stana_prezident_na_etiopiia_i_e_edinstvenata_v/", "text": "Етиопският дипломат Саале-Уарка Зауде бе избрана за четвърти президент на страната и първата жена на поста държавен глава, предаде Би Би Си. Постът ѝ има основно церемониални функции, тъй като Етиопия е парламентарна република. Изборът ѝ от парламента обаче е зареден със силна символика. Само преди седмица премиерът Абий Ахмед Али назначи нов кабинет, половината от местата в който са заети от жени. Зауде заема поста след изненадващата оставка на предшественика си Мулату Тешоме. Зауде беше специален представител на генералния секретар на ООН Антониу Гутериш в Африканския съюз. Била е посланик в Джибути, Сегенал, Франция и други държави, представлявала е страната си в ЮНЕСКО. През 2011 г. започна работата ѝ за ООН, след като оглави офиса на ООН в Найроби.", "date": "2018.10.25", "title": "Жена стана президент на Етиопия и е единствената в Африка"}
{"url": "https://www.dnevnik.bg/ot_vas/novini_ot_vas/2018/10/25/3333223_kak_da_posetite_sveta_gora/", "text": "Преди посещението си (препоръчвам поне месец по-рано) трябва да изпратите в Бюрото за поклонници в Солун факс с фотокопие на личната си карта или на задграничния си паспорт.", "date": "2018.10.25", "title": "Как да посетите Света гора"}
{"url": "https://www.dnevnik.bg/gradska_sreda/2018/10/25/3333418_do_mesec_stolichnata_obshtina_shte_skljuchi_dogovor_za/", "text": "До месец Столичната община ще сключи договор с полската фирма \"Песа\" за доставка на 13 нови нископодови трамая, каза днес пред журналисти кметът на София Йорданка Фандъкова. \"Песа\" веднъж бе отстранена от поръчката от общинската комисия, която избра за победител \"Шкода\" с оферта от 46.3 млн. лева. Полската фирма обаче обжалва и с решение на Върховния административен съд бе класирана на първо място с оферта за 45 млн. лева. \"Шкода\" пък бе отстранена от съда заради грешка в изчисленията в офертата. \"Всички срокове за обжалване вече са приключили и до месец от избраната фирма ще изпратят документите си за сключване на договор\", посочи кметът.  Фирмата \"Песа\" веднъж вече спечели търг на общината за нови мотриси, като от 2016 г. по линии 1 и 7 се движат нейни машини. Новите 13 трамвая ще се движат по маршрута на линия 5 - от Княжево до Съдебната палата.", "date": "2018.10.25", "title": "До месец Столичната община ще сключи договор за 13 нови трамвая за 45 млн. лева"}
{"url": "https://www.dnevnik.bg/sviat/2018/10/25/3333438_russkite_voenni_obviniha_pentagona_che_e_koordiniral/", "text": "Министерството на отбраната на Русия обвини САЩ, че са координирали през януари нападение с дронове срещу руската военновъздушна база \"Хмеймим\" в Сирия. Говорителят на Кремъл заяви, че \"това са много тревожни данни\" и че \"не е изключено\" темата да бъде обсъждана на срещата на президентите Доналд Тръмп и Владимир Путин в Париж на 11 ноември и да има политически последици за двустранните отношения. Обвинението отправи днес зам.-министър Александър Фомин на пленарно заседание на международен форум за сигурност в Пекин. По думите му, цитирани от ТАСС, 13 дрона са летели \"в боен строй\" към базата и когато ги пресрещнала руската система за радиоелектронно заглушаване, преминали в режим на ръчно управление. \"По това време над Средиземно море в продължение на 8 часа се намираше американски разузнавач Poseidon-8. Дроновете се отдалечиха, получиха съответните команди и започна управлението им от Космоса, като им подсказваха къде са т.нар. пробойни, през които те започнаха да преминават. След това ги унищожихме\", разказва Фомин. Той обяснява, че \"ръчното управление\" всъщност е извършено от американския самолет, \"а не от някакъв селянин\". P-8 представлява модифициран Боинг 737, на борда на който има летящ пункт за борба с подводници и ракети, засичане на кораби, самоотбрана и \"мерки за електронна подкрепа\". Зам.-министърът допълва, че сирийски терористи са прониквали в честотите, на които работи руската авиация, \"а за това е необходимо специално оборудване, което не се прави \"на коляно\" някъде в сирийската пустиня\". Фомин не посочва конкретната дата на този инцидент, а официално министерството съобщи няколко пъти за подобни нападения през тази година. Най-масираната атака бе в нощта на 5 срещу 6 януари, когато безпилотни апарати нападнаха авиобазата \"Хмеймим\" и техническия пункт на военноморския флот в пристанището Тарту. Седем от тях са свалени със стрелба от ракетно-оръдейни системи \"Панцир\". Контролът над останалите е поет от руските части, три са приземени безопасно и предадени за анализ. В последвали съобщения се казваше, че с такива дронове може да се атакуват цели от около 100 км и че на окачените взривни устройства имало детонатори \"чуждестранно производство\". Има и едно нападение, за което руските военни не потвърдиха да е извършено с дронове. Според РБК то е станало в новогодишната нощ с 8 дрона, при което са загинали двама души и са повредени 4 самолета и 2 хеликоптера. Съобщение от министерството на отбраната за унищожаване на вражески безпилотни устройства имаше през април, май, в края на юни и през август.", "date": "2018.10.25", "title": "Руските военни обвиниха Пентагона, че e координирал атака срещу базата им в Сирия"}
{"url": "https://www.dnevnik.bg/sviat/2018/10/25/3333463_gurciia_planira_da_razreshi_glasuvaneto_v_chujbina/", "text": "Гръцкото правителство обмисля да даде на гражданите, които живеят в чужбина, възможност да гласуват на национални избори, пише английското издание на в. \"Катимерини\". Според вестника това е възможно да се случи дори на изборите за Европейския парламент през пролетта. Вече се състоя и първото заседание на специална комисия, която разглежда идеята. Вътрешният министър Алексис Харицис е казал пред комисията, че е \"дълг\" на кабинета да направи всичко по силите си, за да може живеещите в чужбина гръцки граждани \"да участват в политическия и обществения живот\" на страната. Според него докладът на експертния панел, който работи по темата, ще е готов най-късно до 5 месеца, но екипът ще опита да приключи още до януари догодина. Експерти обаче се съмняват, че ще е възможно цялата процедура да е приключила до февруари - навреме, за да се направят промени в избирателните списъци, пише \"Катимерини\". Смята се, че около 1 млн. гръцки граждани в чужбина ще имат право на глас, ако се стигне до промяната. Темата за гласуването в чужбина се обсъжда периодично още от 70-те години, но по различни съображения управляващите така и не се решават на тази стъпка. Опозицията повдигна отново темата това лято.", "date": "2018.10.25", "title": "Гърция планира да разреши гласуването в чужбина"}
{"url": "https://www.dnevnik.bg/v_pamet/2018/10/25/3333491_na_49_godini_e_pochinal_rejisyorut_cvetodar_markov/", "text": "Българският филмов режисьор Цветодар Марков е починал на 49 години, съобщиха негови роднини, предаде БНР. През 2015 г. филмът му \"Докато Ая спеше\" донесе на актьора Стефан Денолюбов наградата за най-добра мъжка роля на 33-ия фестивал \"Златна роза\" във Варна. Дебютът му в дъгометражното кино е през 2010 г. с филма \"Лов на дребни хищници\". Роден и израснал във Варна, през 1993 година завъpшва НАТФИЗ \"Кръстьо Сарафов\" със специалност актьорско майсторство за драматичен театър при проф. Енчо Халачев, а през 2002 г. и специалност кино- и телевизионна режисура при проф. Владислав Икономов. През годините играе в киното, продуцира и режисира телевизионни и игрални филми.", "date": "2018.10.25", "title": "На 49 години е починал режисьорът Цветодар Марков"}
{"url": "https://www.dnevnik.bg/evropa/2018/10/25/3333500_upravliavashtite_v_polsha_pecheliat_v_povecheto/", "text": "Държавната изборна комисия в Полша обяви днес, че на местните избори  в неделя  управляващата партия \"Право и справедливост\" (ПиС) е спечелила 254 места в регионалните съвети, а 194 ще бъдат заети от представители на основната опозиционна коалиция, предаде \"Асошиейтед прес\". Официалните резултати от изборите показват, че ПиС, победила убедително на парламентарните избори през 2015 г., остава най-популярната политическа сила в страната  въпреки конфликта  си с Европейската комисия и обвиненията, че подкопава демократичната система за контрол и баланс между властите, на фона на щедрите социални разходи и процъфтяващата икономика. Проевропейската коалиция, която е водена от \"Гражданска платформа\" (ГП) и включва по-малката партия \"Новочесна\" (\"Съвременна\"), обаче печели много повече  подкрепа в големите градове . Неин кандидат бе избран още на първия тур за  кмет на столицата Варшава , а в други градове представители на коалицията водят след първия тур и ще се явят на балотаж на 4 ноември. ПиС е спечелила 254 от общо 552-те места в регионалните съвети на шестнайсетте полски воеводства, предаде \"Ройтерс\", цитирайки официалните резултати. Опозиционната коалиция ще има 194, а Полската селска партия (ПСП), която преди изборите през 2015 г. управляваше на национално ниво в коалиция с ГП - 70. ПиС е победителка в девет от воеводствата, като в регионалните съвети на шест от тях ще има абсолютно мнозинство. Ръководството на ПСП декларира, че няма да се съюзява с ПиС. От ПиС обаче дадоха знак, че са отворени за всяко партньорство на местно равнище. /БТА", "date": "2018.10.25", "title": "Управляващите в Полша печелят в повечето провинции, сочат официалните резултати от местния вот"}
{"url": "https://www.dnevnik.bg/zdrave/novo_v_medicinata/2018/10/25/3333514_riskut_ot_onkologichno_zaboliavane_pri_visokite_hora_e/", "text": "Високите хора са по-склонни към онкологични заболявания. Това показва  изследване  на Калифорнийския университет, проведено сред жители на САЩ, Европа и Южна Корея. Причината е по-големият брой клетки, които имат в телата си. Това води до неконтролираното им делене, както и до мутации. Всички тези процеси провокират и появата на тумори. Рискът от онкологично заболяване при жените се повишава с 12%, ако ръстът им е с 10 см над средния, докато при мъжете процентът е 9. От 23 изследвани случая на болни от рак 18 са на сравнително високи хора. Учените в университета уточняват, че в проучването си изхождат от средна височина за жените от 162 см и 175 см за мъжете. Най-често срещаното онкологично заболяване при високите хора е меланомата, предизвикана от повечето кожа, която имат. Високите жени са по-склонни от развитие на рак на щитовидната жлеза, гърдата, матката и яйчниците. При мъжете пък се отчитат повече случаи на рак на щитовидната жлеза, бъбреците, жлъчката и червата.", "date": "2018.10.25", "title": "Рискът от онкологично заболяване при високите хора е по-голям, показва изследване"}
{"url": "https://www.dnevnik.bg/zelen/2018/10/25/3333517_stranite_v_es_shte_imat_243_mln_evro_evro_za/", "text": "Европейската комисия прие днес решение 243 млн. евро от бюджета на ЕС да бъдат насочени към проекти за опазването на природата и околната среда. Очаква се да бъдат привлечени допълнително близо 188 млн. евро за 142 нови проекта. Със 196.2 млн. евро ще бъдат финансирани проекти в областта на  . Това включва подкрепа за проекти за повторно използване на пластмасови отпадъци. Предвижда се превръщането на тези отпадъци във висококачествени суровини за автомобилната, строителната и опаковъчната промишленост, се посочва в съобщение на Еврокомисията. ЕС отделя 46.8 млн. евро за подпомагане на проекти за  . Това включва помощ за държавите от ЕС при изготвянето на техните национални планове за природата и енергетиката за 2030 г. Тези планове ще помогнат за намаляването на парниковите газове с най-малко 40 на сто до 2030 г. в сравнение с равнищата от 1990 г. В 55 проекта ще бъдат вложени 163.5 млн. евро, от които ЕС ще осигури 82.4 млн. евро. Тези проекти обхващат дейности по опазването на  , околната среда и здравето, за обработка на отпадъци и води. Около 14.9 млн. евро ще бъдат използвани за подобряване на качеството на въздуха. Общо 40 проекта за 153 млн. евро (97.5 млн. евро от ЕС) ще послужат за прилагането на правилата на ЕС за  . С 15 проекта ще се повишава осведомеността по въпросите на околната среда срещу 27.2 млн. евро (16.2 млн. евро от ЕС). Предвижда се 11 проекта с общ бюджет от 33.7 млн. евро (18.6 млн. евро от ЕС) да бъдат предназначени за обмен на опит в промишлеността, отчитане/докладване на обеми на парникови газове, горско стопанство и земеделие. В 17 проекта ще бъдат вложени 44.2 млн. евро (22.9 млн. евро от ЕС) за приспособяване към природните промени. С четири проекта на обща стойност 9.1 млн. евро (5.2 млн. евро от ЕС) ще се подобрява управлението и ще се повишава  Досега за опазването на околната среда от 1992 г. насам ЕС е осигурил над 4.2 млрд. евро, а общите разходи са почти 10 млрд. евро. Бюджетът за 2014 - 2020 г. е 3.4 млрд. евро. За следващия дългосрочен бюджет на ЕС до 2027 година еврокомисията предлага увеличение на разходите с близо 60 на сто. /БТА", "date": "2018.10.25", "title": "Страните в ЕС ще имат 243 млн. евро за инвестиции в околната среда"}
{"url": "https://www.dnevnik.bg/sviat/2018/10/25/3333510_centralnoevropeiskiiat_universitet_obiavi_che_moje_da/", "text": "Централноевропейският университет (ЦЕУ) обяви, че централата му може да се премести от Будапеща във Виена, ако правителството на премиера Виктор Орбан не подпише споразумение, вече постигнато между негови представители и щата Ню Йорк, до 1 декември, предадоха унгарски медии. На пресконференция институцията каза, че представители на Орбан са уведомили американското посолство в Будапеща, че не смятат да одобряват документа. Ако те действително изпълнят намерението си, от 2019 г. ЦЕУ няма да може да записва нови студенти. Приемането им ще може да става само във Виена. ЦЕУ няма да спре незабавно всички дейности в Будапеща, а сегашните студенти могат да завършат обучението си в унгарската столица (но не и да получават там американски дипломи). От 2019 г. обаче на практика ще стане австрийски университет - магистърските и докторските му програми ще се пренесат във Виена. \"Не можем да действаме в Унгария като акредитирана от САЩ институция. Гонят ни от страната... От 1 септември 2019 г. ЦЕУ ще предлага цялата си американска програма във Виена,\" каза ректорът Майкъл Игнатиеф на пресконференция. Решението обаче влиза в сила от 1 декември, а институцията още търси начин, \"за да остане в Будапеща като свободно академично заведение. Ако дотогава не се намери решение, ще преместим програмите си във Виена,\" продължи той. Същевременно ЦЕУ ще остане като изследователска и образователна организация, но няма да предлага американски дипломи и ще работи по начин да продължи дейността си в Унгария, защото \"това е нашият дом\", каза Ингатиеф. Между Орбан и Сорос Напрежението около ЦЕУ, едно от най-авторитетните висши училища в Централна Европа, започна със спорен закон миналата пролет, който изисква всички чуждестранни висши учебни заведения да имат кампус и в страната, където са регистрирани (в случая с ЦЕУ това са САЩ). Законът се свързваше с милиардера Джордж Сорос, който съфинансира университета и когото Орбан обяви за враг на страната си. Впоследствие Будапеща сключи сделка с щата Ню Йорк, която би позволила на ЦЕУ да остане в Унгария, като се съобрази с унгарското законодателство и извършва образователни дейности и в кампус в САЩ. Тя обаче очаква от месеци официалния подпис на кабинета. Междувременно ЦЕУ обяви, че  отваря кампус във Виена  и започна програма на американска територия. Попитан от \"Дневник\" миналия месец дали последното решение означава, че университетът ще напусне Унгария, Игнатиеф  го определи не като бягство , а като възможност. Той определи ЦЕУ като \"заложник в политически спор между правителството и г-н Сорос\". Фондацията на Сорос \"Отворено общество\"  обяви тази година , че напуска Будапеща.", "date": "2018.10.25", "title": "Централноевропейският университет може да се премести във Виена след месец заради Орбан (допълнена)"}
{"url": "https://www.dnevnik.bg/sport/2018/10/25/3333544_adrian_andreev_se_klasira_na_polufinal_v_junosheskiia/", "text": "Българският тенисист Адриан Андреев си осигури класиране на полуфинал в юношеския \"Мастърс\", след като постигна втора победа в предварителната група. Той се справи с представителя на Китай Му Тао след 6:4, 6:3 за час и 53 минути. Българинът се справи с 18-ия в ранглистата след оспорван мач, в който можеше да триумфира и по-убедително, но допусна някои грешки. Андреев реализира един ас и не допусна нито една двойна грешка. 17-годишният  шампион на двойки в US Open  завърши с 64% първи сервис, при който взе 65% от точките. Турнирът на юношите среща осемте най-добри през сезона, които са разделени в две групи по четирима. Надпреварата е в китайския град Чънду и е на твърди кортове. Българският тенисист започна малко сковано, като още в първия си сервис гейм трябваше да спасява точка за пробив. След това обаче Андреев повиши нивото и реализира ключов пробив в петия гейм, тогава българинът взе подаването на своя съперник, за да поведе. До края на сета Андреев не допусна никакви колебания и беше по-сигурен в дългите разигравания от основната линия. Последният гейм продължи близо 10 минути, но българинът успя да го измъкне и да затвори сета. Първата част продължи точно 60 минути, а Андреев защити и петте точки за пробив, които даде на своя противник. Той записа и един ас на сметката си. Във втория сет Му заложи на повече агресия, като опита да промени развоя на срещата. Това обаче принуди състезателя от Китай да греши повече и даде на Андреев по-лесни възможности да печели геймовете си. Андреев започна с пробив, след което го затвърди и поведе с 2:0. Последва размяна на геймове за двамата, но българинът отново спечели подаването на китаеца в петия гейм, за да поведе с 4:1, което се оказа и решаващо. До края на мача Тао се активизира и взе подаването си, макар че го стори след продължителен гейм, в който отново трябваше да се труди за всяка точка. Двамата тенисисти направиха няколко много красиви и продължителни разигравания, в които показаха и широк арсенал от удари. След това Андреев сервира за мача, но допусна пробив след няколко грешки. В крайна сметка българинът много бързо се събра и на свой ред спечели подаването на съперника си, за да затвори и мача след 113 минути игра.", "date": "2018.10.25", "title": "Адриан Андреев се класира на полуфинал в юношеския \"Мастърс\""}
{"url": "https://www.dnevnik.bg/politika/2018/10/25/3333555_borisov_osvobodi_simeonov_ot_posta_predsedatel_na/", "text": "Правителството освободи вицепремиера Валери Симеонов от поста му на председател на Националния съвет за сътрудничество по етническите и интеграционните въпроси към Министерския съвет, съобщиха от правителствената информационна служба. Председателството на съвета се поема от вицепремиера Томислав Дончев. Правителственото решение, предложено от министър-председателя Бойко Борисов, е прието неприсъствено. Единственият човек, който може да направи разпределение на вицепремиерите, е министър-председателят. Това каза по-рано председателят на ГЕРБ в парламента Цветан Цветанов на въпрос дали е редно Валери Симеонов да заеме поста председател на Националния съвет за интеграция на хората с увреждания, цитиран от \"Фокус\". \"Убеден съм, че той (Борисов - бел. авт.) се ръководи единствено и само от стабилността на държавата и да отговори на обществените очаквания във всяка една посока. Цялото напрежение, което се стоварва върху министър-председателя, смятам, че е несправедливо. Той се старае да разговаря по всички ключови теми, които вълнуват българското общество, и това, което трябва да прави правителството и парламентарното мнозинство за изпълнение на управленската програма от 4 години\", заяви Цветанов. Според него министър-председателят ще вземе правилното решение, за да има повече спокойствие и отговорности, с които да се натоварва. Ден след като се разбра, че след приемането на закона за хората с увреждания като  ресорен вицепремиер Валери Симеонов ще оглави бъдещия ресорен национален съвет , ДПС и \"Атака\" се обявиха за промяна на тестовете, а от ГЕРБ казаха, че въпросът ще се обсъди между първо и второ четене. Според БСП проблемът не е, че ресорен вицепремиер ще оглави съвета, а че Валери Симеонов е вицепремиер. Протестите с искане на оставката на Валери Симеонов продължават, след като той обяви, че проектозаконът за хората с увреждания е  \"опит да се угоди на кресливи жени, които изкарваха на пек и на дъжд тези уж болни деца\" . Председателят на социалната комисия в парламента Хасан Адемов от ДПС обяви, че в сегашната ситуация предложението е скандално и между първо и второ четене ще направи предложение съветът да бъде оглавен от ресорния министър Бисер Петков. От думите му се разбра, че утре  ДПС ще решава какви действия да предприеме, след като Симеонов отказва да подаде оставка . Националният съвет подпомага кабинета в разработването и провеждането на държавната политика по етническите и интеграционните въпроси и съдейства за сътрудничеството и координацията между държавните органи и юридическите лица с нестопанска цел, работещи в областта на междуетническите отношения и защитата на правата на човека. Освен това съветът прави мониторинг по на Националната стратегия за интегриране на ромите и други програмни документи в областта на междуетническите отношения и защитата на правата на български граждани, принадлежащи към етнически малцинства.", "date": "2018.10.25", "title": "Борисов освободи Симеонов от поста председател на съвета по етнически въпроси"}
{"url": "https://www.dnevnik.bg/evropa/2018/10/25/3333424_ukrainskiiat_rejisyor_oleg_sencov_e_tazgodishniiat/", "text": "Събралият международна подкрепа за протеста си осъден в Русия украински режисьор Олег Сенцов е носителят на тазгодишната награда \"Сахаров\" на Европейския парламент за свобода на мисълта. Товаа съобщи председателят на институцията Антонио Таяни, цитиран от БТА. От името на своите колеги той призова за незабавното освобождаване на Сенцов. Пленарната зала в Страсбург приветства възторжено и със ставане на крака обявяването на името на победителя. Сенцов е първият европеец, на когото наградата \"Сахаров\" бива присъдена в последното десетилетие. Сенцов бе предложен за отличието от групата на Европейската народна партия.  Той е осъден  на 20 години затвор за \"замисляне на терористично нападение\" срещу Крим. В изявление на групата на ЕНП се посочва, че Сенцов е невинен и честен човек, лишен от свобода по скалъпени обвинения. Отбелязва се, че Сенцов е подел мирен протест срещу завземането на родния му Крим и е обявил гладна стачка до освобождаването на задържаните от Русия украински политически затворници. С наградата показваме, че не сме забравили всички тях, допълват от политическата група. Освен Сенцов за наградата  бяха предложени  11 неправителствени организации за спасяване на мигранти в Средиземно море (група на Зелените) и Насер Зефзари от Мароко, водач на движение срещу корупцията и злоупотребите с власт. Зефзари също е осъден на 20 години затвор за заговор срещу държавната сигурност и бе предложение на групата на Европейската обединена левица. Наградата ще бъде връчена в Страсбург на 12 декември. Украинският режисьор бе задържан в Крим през 2014 г. и осъден на 20 г. в колония при строг режим по обвинение в тероризъм. Той започна гладна стачка с искане да бъдат освободени от руските затвори 64-ма украинци, които определи като политически затворници. В началото на октомври Сенцов  прекрати  продължилата 145 дни гладна стачка,  защото властите го уведомили , че ще го подложат на принудително хранене. Според \"Амнести интернешънъл\" делото срещу него е било гледано от военен съд и е било нечестно.", "date": "2018.10.25", "title": "Украинският режисьор Олег Сенцов е тазгодишният носител на наградата \"Сахаров\""}
{"url": "https://www.dnevnik.bg/zelen/2018/10/25/3333528_deset_godini_julen_ne_e_plashtalo_ekotaksa_za/", "text": "В продължение на десет години - от 2005 до 2015 г., концесионерът на ски зоната над Банско - \"Юлен\" АД, не е плащал дължими такси по Закона за защитените територии. Това се разбира от решение на Окръжния съд в Благоевград, в който фирмата е осъдена да плати само част от дължимите такси, тъй като останалите са били погасени по давност заради бездействието на държавата, информира \" Капитал \". Решението не е окончателно и може да бъде обжалвано. През април 2015 г. тогавашният екоминистър Ивелина Василева завежда иск срещу концесионера, с който претендира за неизплатено концесионно възнаграждение от 2005 до 2013 г. в размер на 88.7 хил. лв., което заедно с неустойките, ДДС и лихвите е общо 178 хил. лв. Става дума за допълнителни 5% върху концесионната такса, която концесионерът трябва да плати и които отиват в Националния фонд по опазване на околната среда.  Делото е заведено от Министерството на околната среда и водите (МОСВ) и Предприятието за управление на дейностите по опазване на околната среда пред Софийския градски съд в началото на април 2015 г. През март 2017 г. съдът стига до заключението, че казусът е подсъден на Окръжния съд в Благоевград, прекратява делото и го изпраща там.  През септември 2017 г. Окръжен съд - Благоевград, приема, че екоминистерството не може да е страна в процеса, тъй като не е титуляр на вземането, и прекратява делото по отношение на ведомството.  След две заседания - през октомври 2017 и октомври 2018 г., искът на държавата срещу \"Юлен\" е уважен, но само частично. Съдът приема, че дължимата такса има характер на периодично плащане и за нея важи т.нар. кратка давност от три години, което означава, че голяма част от претендираните от държавата суми (от 2005 до 2010 г.) са погасени.  В крайна сметка от целия иск срещу концесионера за 178 хил. лв. са уважени 52.9 хил. лв., като държавата трябва да плати на \"Юлен\" и 3 хил. лв. разноски върху отхвърлената част от иска.  От съдебното решение се разбира, че от 2010 до 2012 г. държавата е издавала констативни протоколи, че концесионерът не изпълнява задължението си. Тези протоколи били подписвани от \"Юлен\" без възражения. Единственото, което следвало от тези констатации, е, че Предприятието за управление на дейностите по опазване на околната среда е изпратило три напомнителни писма до фирмата, но не е предприело действия да си събере дължимото.  През февруари 2018 г. прокуратурата започна проверка за концесията на ски зоната над Банско по сигнал на партия \"Зелените.\" През юни говорителят на главния прокурор Румяна Арнаудова съобщи, че проверката е потвърдила, че \"Юлен\" експлоатира площ, която надвишава с 65.789 ха предоставените ѝ 99.55 ха. Тогава главният прокурор изготви сигнал до премиера Бойко Борисов, с който му предложи две решения - да прекрати договора или да го промени с оглед реално използваната площ. По информация на \"Капитал\" към настоящия момент държавата не е предприела нищо, за да потърси възнаграждение от \"Юлен\" за реално ползваната площ, а подобно на казуса с 5% такса и тези задължения се погасяват по давност с изминаване на времето.", "date": "2018.10.25", "title": "Десет години \"Юлен\" не е плащало екотакса за концесията в Пирин"}
{"url": "https://www.dnevnik.bg/detski_dnevnik/2018/10/25/3333582_turkish_eurlains_podariava_putuvane_do_mechtan_grad_s/", "text": "Търкиш еърлайнс\" (Turkish Airlines) организира конкурс за детска рисунка под надслов \"Градът, за който мечтая с Turkish Airlines\", съобщи авиокомпанията. В него могат да се включат деца от 5 до 12 години, а за победителя авиокомпанията е подготвила специална награда – 3 двупосочни билета до нарисуваната дестинация (за детето и двама родители). Крайният срок за участие е 15 ноември. Един от 304-те града по света, до които летят самолетите на Turkish Airlines, трябва да нарисуват децата, за да се включат в конкурса, като могат да използват всякакви материали и техники. Историята, която пресъздават с картините си, зависи изцяло от тях. Важно е само рисунките да са във формат А3, а на гърба им да бъдат написани името и възрастта на художника, както и адрес, телефон и имейл на родител или настойник за контакт. Всички творби трябва да се изпратят до офиса на Turkish Airlines на адрес бул. \"Цар Освободител\" 14, \"Лендмарк център\", 1000 София. Жури ще разгледа и оцени всички рисунки, а големият победител ще бъде обявен на специална церемония, която ще се проведе на Терминал 2 на летище София. Там ще бъде подредена и изложба с получените картини. Миналата година конкурсът се проведе за пръв път. Тогава повече от 300 деца изпратиха своите рисунки, а победителка стана Елена-Мария, която сбъдна своята мечта да посети Барселона със семейството си.", "date": "2018.10.25", "title": "\"Търкиш еърлайнс\" подарява пътуване до мечтан град с конкурс за детска рисунка"}
{"url": "https://www.dnevnik.bg/analizi/2018/10/25/3333580_sramut_na_dumite/", "text": ", а и доста отчайващо е, когато в една страна думите почти се изпразват от смисъл, когато започват да се свеждат до кухи словосъчетания. Тогава – особено при невъзможност за диалог, за елементарно обществено споразумяване – нещата се израждат във властова агресия, в безогледно налагане на по-силния, което не може да не разрази публична истерия. Точно това се случва в България. ***  е как човек, заел вицепремиерски пост в републиката, смята, че е в правото си да обижда и заклеймява наред. Всичко и всички. И не му е за първи път. По-преди Валери Симеонов блъскаше старици по границата, а от трибуната на парламента говореше за \"улични кучки\" от малцинствата. Сега, вече на власт, вербалната му агресия набра допълнителна сила. Отново срещу най-уязвимите, болните, беззащитните. Срещу майки на деца с увреждания и \"уж\" болните им деца. И това пак се случва в България. *** , когато уличният протест тръгна   \"Раковски\" 134. \"Имаме достойнство!\" – скандираха майки от шествието. Трябваше ми време, за да съобразя, че в историческата сграда на ул. \"Раковски\", откъдето след 1989 г. тръгваха хора да протестират  престъпленията на комунизма, днес се помещава централата на самозвани патриоти и още по-самозвани спасители на България. Че там, където някога се списваше вестник \"Демокрация\" и избуяха кълновете на свободното слово, сега Валери Симеонов дерибейства с грубиянщините си. Видях и как младежи хвърляха по сградата яйца и тоалетна хартия в знак на презрение. Тъжна метафора на подмяната. И това пак се случва в България. ***  превръща дори нескопосаните извинения в нова обида. Ако крехката \"конструкция\" на управлението на страната се крепи тъкмо върху насиления опит на Валери Симеонов да формулира някакво \"извинение\", то Бойко Борисов вече би трябвало да си е дал сметка, че всяка дума на този човек отново налива масло в огъня. И да потърси нов елемент в \"конструкцията\" си. Всеки ден под прозорците му майките питат: това ли е последният човек в страната, единственият член на НФСБ, който може да заеме въпросния управленски пост? Или целта е друга, някакво \"показно\": точно този човек, взет на тази позиция, да се държи по този начин? Ако е така, нека премиерът го заяви публично. За да няма излишни илюзии в обществото. Да е ясно – това се случва в България. *** . И все пак ми е трудно да подбера \"жанра\", в който се вписва  решението на правителството  именно вицепремиерът Валери Симеонов да оглави от пролетта Националния съвет на хората с увреждания. Решение, което също прилича на \"показно\", само че в далеч по-отвратителна окраска. И това се случва в България. ***  – попита ме онзи ден жена от протеста пред Министерския съвет. Какво можех да ѝ кажа, не исках да я лъжа. Сетих се за пророческите думи на Цветан Стоянов от \"Втората част на разговора\" между Ботев и Раковски – \"България няма дъно\". Затова все газим в една и съща кал, в тинята, с която ни омазват и се омазваме помежду си. Това се случва в България. *** , крепяща се върху \"омразния език\" на един вицепремиер. Редно е да потърсим изход от тази ситуация на омерзението. В периода между двете войни големият български политик Андрей Ляпчев пуска в обръщение израза \"реконструкция на кабинета\". Така се е казвало тогава, а в пресата се е пишело просто за \"реконструкция\" – не за саниране на обществени сгради, а на управлението. Час по-скоро е редно Бойко Борисов да начене подобна \"реконструкция\". В противен случай го чака скорошна \"деконструкция\", а нас – нови избори. Както все по-често се случва в България.", "date": "2018.10.25", "title": "Срамът на думите"}
{"url": "https://www.dnevnik.bg/sviat/2018/10/25/3333579_katalunski_separatisti_otivat_na_sud_zaradi_opita_za/", "text": "Върховният съд на Испания реши, че общо 18 души ще бъдат изправени пред правосъдието заради кампанията за отделяне на Каталуня чрез референдум и декларация за независимост, предаде в. \"Ел Паис\". Уволненият вицепремиер Ориол Жункерас и още 17 души (от които 8 са в затвора, а другите - под гаранция или извън Испания) може да се изправят пред съда още в началото на следващата година. Прокуратурата има пет работни дни, за да формулира и повдигне обвиненията. Част от тях може да бъдат съдени за бунт, друга - за злоупотреба с обществени средства (в кампанията за референдума) или неподчинение. Освен Жункерас сред обвиняемите са бившите каталунски министри в кабинета на Карлес Пучдемон Жоаким Форн, Жорди Турул, Раул Ромева и бившият председател на парламента Карме Форкадел. Съдът счита, че те (включително Пучдемон) са имали ключова роля в план, разработван от 2012 г., за обявяване на независимост на всяка цена, погазвайки конституцията и редица държавни закони и отказвайки да се съобразят с решения на съдебната власт. Процесът обаче ще започне първо срещу онези, които се намират в страната. Срещу избягалите като Пучдемон, няколко министри и кадри на две сепаратистки партии обаче ще има отделен процес, когато са в Испания. Според \"Ел Паис\" това ще е най-важното дело за Върховния съд от опита за преврат на 23 февруари 1981 г. насам. Тогава военни завзеха парламента по време на гласуване за министър-председател.", "date": "2018.10.25", "title": "Каталунски сепаратисти отиват на съд заради опита за отделяне от Испания"}
{"url": "https://www.dnevnik.bg/sport/2018/10/25/3333516_belgiia_izleze_ednolichno_nachelo_v_svetovnata/", "text": "Белгия излезе еднолично на първото място в световната ранглиста на ФИФА. След обновяването на класацията бронзовият медалист от мондиала задмина световния шампион Франция, като преди месец  двата отбора разделяха челната позиция . През октомври белгийците победиха Швейцария (2:1) в Лигата на нациите и записаха равенство в контролата срещу Холандия (1:1), като \"червените дяволи\" събраха 1733 точки за ранглистата. Французите също завършиха месеца с успех и равенство, но изостават с точка от първото място. Трета е Бразилия, а финалистът от световното Хърватия заема четвъртата позиция. Другата промяна в челото е петото място на Англия, която излиза пред Уругвай. Португалия, Швейцария, Испания и Дания допълват първите десет. Световният шампион от 2014 г. Германия се смъква с две места до 14-а позиция, като това е най-ниското класиране на Бундестима от 2005 г. Кризата в тима на Йоахим Льов се задълбочи след двете поражения от Холандия (0:3) и Франция (1:2) в средата на октомври. Българският национален отбор бележи спад с едно място и вече е 45-и. През този месец възпитаниците на Петър Хубчев стигнаха до  победа след обрат срещу Кипър (2:1) , а след това записаха първата си  загуба в Лигата на нациите при гостуването на Норвегия (0:1) . По този начин националите отстъпиха първото място в групата на скандинавците. Двата отбора имат по девет точки, но българите са с по-лоша голова разлика. В последните си два мача от турнира националите гостуват на Кипър на 16 ноември, а три дни по-късно посрещат Словения. ", "date": "2018.10.25", "title": "Белгия оглави еднолично ранглистата на ФИФА"}
{"url": "https://www.dnevnik.bg/evropa/evropeiski_parlament/2018/10/25/3333600_evroparlamentut_poiska_zabrana_na_neofashistkite_i/", "text": "Европейският парламент е обезпокоен от нарастващата нормализация на фашизма, расизма и ксенофобията и призовава държавите - членки на ЕС, да забранят неофашистките и неонацистките групи, предаде пресслужбата на институцията. В приетата резолюция с 355 гласа \"за\" срещу 90 \"против\" и 39 \"въздържал се\" евродепутатите осъждат отсъствието на сериозни действия срещу неофашистките и неонацистките групи, което става причина за настоящото разрастване на ксенофобията в Европа. В текста се споменават нападенията, довели до смъртта на 77 души в Норвегия през 2011 г., убийството на члена на британския парламент Джо Кокс през 2016 г. и неотдавнашната атака на фашистки отряди в Италия срещу евродепутата Елеонора Форенца. Забрана на организации, прославящи фашизма Евродепутатите твърдят, че безнаказаността по отношение действията на неофашистките и неонацистките групи в някои държави членки е сред причините, които обясняват обезпокоителното нарастване на актовете на насилие. Те засягат цялото общество и са насочени към конкретни малцинствени групи, като например чернокожи европейци/хора от африкански произход, евреи, мюсюлмани, роми, граждани на трети държави, ЛГБТИ и хора с увреждания. Те призовават за създаването на звена в полицията за борба с престъпленията от омраза. Така се гарантира, че тези престъпления ще бъдат разследвани и преследвани по съдебен ред. Евродепутатите също настоятелно призовават националните власти \"ефективно да забранят неофашистките и неонацистките групи, както и всяка друга фондация или асоциация, която възхвалява и величае нацизма и фашизма\". Край на договореностите с неофашистите Разтревожен от сведенията за тайни договорености в някои държави членки между политически лидери, политически партии и правоприлагащи органи с неофашисти и неонацисти, парламентът призовава държавите членки \"решително да осъдят и санкционират\" престъпленията, предизвикани от омраза, словото на омразата и търсенето на изкупителни жертви от страна на политици и държавни служители, тъй като тези актове пряко превръщат престъпленията в нормално явление. Необходими са също така мерки за противодействие на разпространението на расизма, фашизма и ксенофобията в интернет в сътрудничество с дружествата в областта на социалните медии. Спиране на расизма в спорта  Резолюцията призовава държавите членки и националните спортни федерации, по-специално футболните клубове, да противодействат на расизма, фашизма и ксенофобията по стадионите и в спортната среда, като осъдят и санкционират отговорните лица. За целта е необходимо да се насърчават положителните образователни дейности, насочени към младите почитатели, в сътрудничество с училищата и съответните организации на гражданското общество. Призовават се държавите - членки на ЕС ,да въведат национални \"програми за напускане\", които да помагат на отделните лица да напускат неофашистките и неонацистките групи. Евродепутатите подчертават важната роля на образованието за увеличаване на историческите познанията при младите и настояват за категоричното осъждане на фашистките престъпления в миналото. Евродепутатите настояват истината за холокоста да не бъде банализирана.", "date": "2018.10.25", "title": "Европарламентът поиска забрана на неофашистките и неонацистките групи в ЕС"}
{"url": "https://www.dnevnik.bg/kultura/2018/10/25/3333367_kogato_kapiat_kestenite_e_roman_za_lagerite_komunizma/", "text": "Из \"Когато капят кестените\" на Стефан Коспартов \"Когато капят кестените\" е дебютният роман на сценариста Стефан Коспартов, издаден от издателство \"Сиела\". Той беше представен вчера в необичайната и уютна атмосфера на \"Барът на кръпките\" в София. Събитието откри актьорът Юлиян Петров, който прочете откъс от книгата, влизайки в образа на един от героите. Писателят и главен редактор на \"Сиела\" Захари Карабашлиев разказа за първоначалните си впечатления от ръкописа и пътя до превръщането му в книга. \"Никога не отварям имейли с вълнение от никого и това беше един от тези имейли, който не отворих с вълнение и не зачетох с предварителен интерес. Обаче това се промени на петото изречение. Много странно, има магия в цялата тая работа\", каза Карабашлиев. Въпреки че е художествена измислица, както авторът обяснява, романът показва истинските времена в България в комунистическия период от 1944 до 1989 г., както и първите години, след като настъпва \"демокрацията\". Коспартов връща спомените за концлагерите, затворите, съдбата на Никола Петков, палатките на площада, червените куфарчета, събитията около 10 ноември, но през погледа на своите герои. \"Аз бях активен на литературната сцена през 70-те и началото на 80-те години на миналия век. Пишех кратки разкази за тъжни хора, които гледат света през мътните прозорци на неуютните си жилища и този свят не им харесваше. За 5-6 години успях да публикувам един единствен разказ – какво да се прави, това беше положението\", разказа авторът. Преподавателят в катедра \"Българска литература\" на Софийския университет \"Св. Климент Охридски\" проф. Николай Чернокожев направи подробен анализ на творбата, отбелязвайки литературните й качества, а професорът и математик Михаил Константинов каза, че книгата е забележителна с това, че 30 години след падането на комунизма няма роман, който да е представен от гледна точка на неговите жертви. Изненадваща беше появата на шахматиста и гросмайстор Евгени Ерменков, който разказа, че благодарение на първата си среща със Стефан Коспартов и реплика към него още като деца той се амбицира и става професионален състезател по шахмат.", "date": "2018.10.25", "title": "\"Когато капят кестените\" е роман за лагерите, комунизма, любовта и свободата"}
{"url": "https://www.dnevnik.bg/photos/2018/10/25/3333578_fotogaleriia_podgotovka_za_helouin_v_londonskiia/", "text": "Тиквеният фенер се нарича Светещият Джак (Jack-o’-Lantern) и е кръстен на ирландски пияница, който бил грешник и не можел да отиде в Рая. Заради сделка с дявола обаче не можел да отиде и в ада и затова обикалял с въглен в издълбана ряпа по света в очакване на Страшния съд. Когато празникът се пренесъл в Америка, ряпата била заменена от тиква.", "date": "2018.10.25", "title": "Фотогалерия: Подготовка за Хелоуин в лондонския зоопарк"}
{"url": "https://www.dnevnik.bg/biznes/2018/10/25/3333601_operatorut_na_letishteto_v_barselona_shte_kandidatstva/", "text": "Испанският летищен оператор \"Аена\" е влязъл в партньорство с австралийската компания First State, за да участват в конкурса за концесия на летище София, съобщава испанското издание \"Експансион\". Изданието допълва, че испанското държавно дружество се е завърнало отново към стратегията си да расте с проекти извън страната. Допълва се, че в конкурса за софийското летище има голяма конкуренция заради големия брой кандидати. Сред тях се посочват германският оператор \"Фрапорт\", който вече оперира летищата във Варна и Бургас, френският ADP и британският Manchester Airport Group. Допълва се, че чрез концесията правителството смята да модернизира железниците. Испанската компания оперира 47 летища и 2 хеликоптерни площадки в Испания, като държи контролния пакет и в лондонското \"Лутън\", припомня \"Капитал\". Директно или индиректно участват в управлението на 27 други летища по света. Компанията е основана през 1990 г. Фондът First State Investments е създаден през 1988 г., като сега има 11 офиса в Азия, Австралия, Европа и Северна Америка и управлява активи за над 157 млрд. долара. От 2000 г. е част от Commonwealth Bank of Australia. Ключови активи в авиацията за фонда са австралийските летища в Аделаида и Бризбейн. По информация на \"Капитал\" интерес към концесията имат още летище Цюрих с фонда Meridiam, индийската GMR Group, летище Сеул.", "date": "2018.10.25", "title": "Операторът на летището в Барселона ще кандидатства за концесията в София"}
{"url": "https://www.dnevnik.bg/evropa/evropeiski_parlament/2018/10/25/3333625_evrodeputatite_iskat_stranite_ot_es_da_sprat_iznosa_na/", "text": "След убийството на журналиста Джамал Хашокжи Европейският парламент призовава страните от ЕС да се обединят и да наложат оръжейно ембарго върху Саудитска Арабия, предаде пресслужбата на институцията. В резолюция, приета в четвъртък, евродепутатите осъдиха възможно най-категорично измъчването и  убийството на саудитския журналист Джамал Хашокжи  в Турция. Те също така призоваха за безпристрастно международно разследване на неговата смърт, за да се установи какво се е случило в консулството на Саудитска Арабия в Истанбул на 2 октомври и за да бъдат изправени отговорните лица пред съда. В текста се отбелязва, че убийството е малко вероятно да се е случило  без знанието или извън контрола  на саудитския престолонаследник Мохамед бин Салман. Оръжейно ембарго  Резолюцията повтаря предишния призив на Европейския парламент към всички правителства на ЕС за постигане на обща позиция, за да бъде наложено оръжейно ембарго спрямо Саудитска Арабия от всички страни на ЕС. Подобно искане беше представено от парламента на 4 октомври предвид ролята на страната в бруталната гражданска война в съседен Йемен. Евродепутатите също призоваха върховния представител на ЕС по въпросите на външните работи Федерика Могерини, както и държавите членки да бъдат в готовност да наложат целенасочени санкции, включително забрана за издаване на визи и замразяване на активите на лица от Саудитска Арабия, след като обстоятелствата бъдат изяснени. В заключение парламентът призовава държавите членки да поемат инициативата на следващото заседание на Съвета по правата на човека на ООН в Женева на 5 ноември, за да се повдигне въпросът за членството в съвета на държави със съмнителни показатели за зачитането на човешките права, като това включва и Саудитска Арабия. Текстът беше приет с 325 гласа \"за\", срещу 1 глас \"против\" и 19 \"въздържал се\". Във вторник  испанският парламент отхвърли  законопроект за спиране на оръжейните продажби за Саудитска Арабия. В началото на седмицата  Германия поиска  и другите държави в Европейския съюз да последват примера й и  да спрат да изнасят оръжия  за Саудитска Арабия, докато продължава да има неяснота около убийството на журналиста Джамал Хашокжи.", "date": "2018.10.25", "title": "Евродепутатите искат страните от ЕС да спрат износа на оръжия за Саудитска Арабия"}
{"url": "https://www.dnevnik.bg/sviat/2018/10/25/3333146_edva_3_ot_rusnacite_dopuskat_skripal_da_e_otroven_ot/", "text": "Въпреки поредицата от обвинения срещу конкретни руски граждани, изгонването на над 150 руски дипломати, санкции на САЩ и продължаващи медийни разкрития за нападението с нервнопаралитично вещество в Солсбъри през март тази година едва 3% от руснаците допускат, че това наистина може да е дело на собствените им спецслужби. Това показва национално представително социологическо проучване от 18-24 октомври на \"Левада център\". Данните в него сочат, че според 28% от анкетираните отравянето на Сергей Скрипал и дъщеря му Юлия е извършено от самите британски служби. Други 56% са избрали отговора \"това може да го е направил всеки\". Интервюто на Руслан Боширов и Александър Петров (псевдонимите на посочените като агенти на Гавното управление на Генщаба на руската армия) не е променило с нищо мнението спрямо пролетта. Тогава анкета на ВЦИОМ показа, че 5% приемат, че зад покушението може да стои ГРУ. При това не става дума, че руснаците не знаят за случая - от 46 на 51 процента се е увеличил делът на тези, които са следили внимателно или много са чували за него. Отговорилите, че за пръв път чуват за Скрипал са намалели от 20% на 15%. Денис Волков от \"Левада център\" коментира, че очевидно участниците се стараят да се придържат към официалната линия по скандала. Това се вписва в представата, че \"Западът е против нас\" и че \"само си търсят поводи\", обяснява той. Според него руснаците нямат проблем с признаването, че нападателите може да са от техните служби, но избират безопасното следване на официалната позиция и реакция от типа \"Чувал съм много за това, но цялата история не интересува много хора\". Политологът Валерий Соловей, професор от Московския институт за международни отношения, допълва, че \"резултатите може да са свързани както с успешна пропаганда, така и с психологическия механизъм да се отхвърля неприемлива истина\".", "date": "2018.10.25", "title": "Едва 3% от руснаците допускат Скрипал да е отровен от ГРУ"}
{"url": "https://www.dnevnik.bg/sviat/2018/10/25/3333621_i_sauditska_arabiia_zagovori_za_predumishleno_ubiistvo/", "text": "Саудитският прокурор смята убийството на журналиста Джамал Хашокжи за предумишлено на базата на съвместното разследване на екипи от Анкара и Рияд, съобщиха държавни медии, цитирани от \"Ройтерс\". Това е третата версия, разглеждана от саудитските власти, откакто Хашокжи влезе в консулството на страната в Турция на 2 октомври. В петък Саудитска Арабия призна, че той е мъртъв, описвайки причината  като \"юмручен бой\"  на територията на консулството. В понеделник се появи новото обяснение, според което  той е бил убит  като част от провалена операция, чиято цел е била да се договори връщането му в родината му. Саудитски представители обвиниха \"престъпни елементи\", които не са действали с разрешението на властите. Във вторник обаче  турският президент  Реджеп Тайип Ердоган нарече случилото се  \"политическо убийство\" , а американският държавен глава не изключи саудитският престолонаследник Мохамед бин Салман  да е бил наясно с операцията . Според изявление на саудитската прокуратура текат разпити на заподозрени на базата на резултати от разследването на турско-саудитския екип. По време на конференцията \"Инициатива за инвестиции в бъдещето\", бойкотирана от множество чужди компании и представители заради случая \"Хашокжи\", енергийният министър Халид ал Фалих призна, че скандалът е опетнил репутацията на Саудитска Арабия. \"Това не е смърт, убийство е. Признаваме го, ще се справим с това.\" Вчера принц Мохамед  обяви, че убийците ще бъдат изправени  пред правосъдието. Междувременно \"Ройтерс\" и близкият до турските власти в. \"Сабах\" съобщиха, цитирайки собствени източници, че директорът на Централното разузнавателно управление (ЦРУ) на САЩ Джина Хаспъл е изслушала  записа от убийството на Хашокжи , с който Турция твърди, че разполага. Хаспъл  замина за Анкара по-рано  тази седмица. Очаква се Хаспъл да се срещне с Тръмп в 18:30 ч. българско време.", "date": "2018.10.25", "title": "И Саудитска Арабия заговори за \"предумишлено убийство\" на Хашокжи"}
{"url": "https://www.dnevnik.bg/analizi/2018/10/25/3333015_purvan_simeonov_ne_e_izkljucheno_upravliavashtite_da/", "text": "\",    - Борисов спечели още политическо време, но загуби част от авторитета си. Защото основно негово предимство в очите на поддръжниците му е, че е... силен. Сега, изглежда, не беше силен; каза \"не мога да му искам оставката\". И подобен проблем със смяната на министри се случва за втори път в рамките само на два месеца. Това на практика показва колко трудно се упражнява властта и сгъстява и бездруго тягостното усещане – на постоянни проблеми, скандали и протести. Не е изключено да успеят така цял мандат, но ми изглежда все по-трудно. Освен това Борисов загуби и заради факта, че сега Валери Симеонов заизглежда на практика несменяем. Каквото и да стана занапред, ясно е, че Симеонов се оказва онова копче, което не може да се пипа. Нещо като ахилесова пета на управлението. Не знаехме съвсем къде е. Вече знаем. Какво печели Борисов: печели, че някак се разтовари от това, колкото можеше. Печели също още едно извинение – както преди Реформаторите бяха виновни, сега Патриотите са виновни. Печели и от това, че запази Симеонов като един от малкото, които не се огъват и носят на имиджов натиск. Борисов избягна това и се нуждае от друг, който да може да казва лоши новини, да контрира едни или други идеи. Бойко Борисов винаги има нужда от идея и контраидея, които да помирява или да разделя и да владее. Като цяло обаче обществото ни не печели от такъв политически език.", "date": "2018.10.25", "title": "Първан Симеонов: Не е изключено управляващите да успеят така цял мандат, но изглежда все по-трудно"}
{"url": "https://www.dnevnik.bg/biznes/2018/10/25/3333641_deficitut_v_bjudjeta_za_dogodina_bil_bufer_sreshtu/", "text": "Търговската война и цените на горивата са сред основните външни предизвикателства пред българската икономика, заяви финансовият министър Владислав Горанов, цитиран от БНР, на среща с ръководството на КНСБ. По думите му пред синдикалистите планирането на бюджетен дефицит от 600 млн. лв. за 2019 г. може да се приеме като буфер срещу негативен икономически тренд, провокиран от независещи от България обстоятелства. \"Нестандартна е геополитическата ситуацията, като думата \"нестандартна\" е най-меката, която може да се използва. Търговската война, която набира сила между Европа, САЩ, Китай в различни измерения. Заявката за денонсиране на ядреното споразумение между САЩ и Русия. Девалвацията на турската лира ограничи възможностите за лесен износ от България към Турция. Повишението на цените на енергоносителите създава инфлационен натиск в краткосрочен план - все неща, които лесно могат да променят възходящата все още тенденция в икономиката\", аргументира се министърът на финансите. Проектобюджетът за догодина беше публикуван на сайта на Министерството на финансите в началото на тази седмица за обществено обсъждане. До края на месеца проектозаконът трябва да бъде одобрен от Министерския съвет и да бъде внесен в Народното събрание. Днес Горанов и социалният министър Бисер Петков представиха основните параметри на проектобюджета пред ръководството на КНСБ по негова покана. Бюджетът за догодина е планиран при дефицит от 0.5%, въпреки че през тази при заложен дефицит от 1% се очаква бюджетът да реализира излишък от 0.5%. Бюджетът за 2019 г. е разчетен при реален ръст на БВП от 3.7%, средногодишна инфлация от 3 на сто, безработица от 4.8%. Прогнозите на кабинета са безработицата да продължи да намалява като достигне 4 на сто през 2021 г. Според КНСБ проектобюджетът за 2019 година е най-добрият досега в управлението на Борисов. Тази оценка за параметрите на бюджета направи лидерът на КНСБ Пламен Димитров, цитиран от БТА. Той похвали управляващите за това, че планират да съберат повече приходи, за по-големите разходи и за увеличението на бюджетните заплати. От КНСБ са против плоския данък и смятат, че той трябва да бъде усъвършенстван с въвеждането на необлагаем минимум. ", "date": "2018.10.25", "title": "Дефицитът в бюджета за догодина бил буфер срещу външни обстоятелства"}
{"url": "https://www.dnevnik.bg/evropa/evropeiski_parlament/2018/10/25/3333655_evroparlamentut_poiska_pulna_proverka_na_feisbuk_ot/", "text": "Като последващо действие след скандала с \"Фейсбук\" и \"Кеймбридж аналитика\" евродепутатите призоваха за цялостен одит и за мерки срещу вмешателство в изборите, предаде пресслужбата на Европейския парламент. В резолюцията приета в четвъртък, евродепутатите настояха \"Фейсбук\" да позволи на органите на ЕС да извършат цялостен одит на платформата, за да оценят сигурността на данните и защитата на личните данни на потребителите след  скандала , довел до злоупотребата със събирането и използването на данните на 87 милиона потребители на \"Фейсбук\". Евродепутатите смятат, че \"Фейсбук\" не само е нарушил доверието на гражданите на ЕС, но и правото на ЕС. Те препоръчват \"Фейсбук\" да направи значителни промени в платформата си, за да спазва правото на ЕС в областта на защитата на личните данни. Мерки срещу намеси в изборите  Евродепутатите отбелязват, че данните, получени от \"Кеймбридж аналитика\", може да са били използвани неправомерно и от двете страни в рамките на референдума в Обединеното кралство за членството в ЕС и за целеви действия по време на президентските избори в САЩ през 2016 г. Те подчертават спешната необходимост от  противодействие на всеки опит  за манипулиране на изборите в ЕС и от адаптиране на избирателните закони към новата цифрова реалност. За предпазването от изборна намеса чрез социалните медии евродепутатите предлагат: - прилагане на конвенционални (\"офлайн\") избирателни гаранции: прозрачност и ограничения на разходите, зачитане на сроковете за размисъл и равно третиране на кандидатите; - по-ясно разграничаване на политическата употреба на онлайн реклами и кой стои зад тях; - забрана на профилирането за изборни цели, включително използването на онлайн поведение, което може да разкрие политически предпочитания; - платформите на социалните медии да обозначават съдържанието, споделено чрез ботове, да ускорят процеса на премахване на фалшиви профили и да работят с независими проверители на факти и с академичните среди; - разследванията на предполагаема злоупотреба с онлайн политическо пространство от страна на чуждестранни сили трябва да бъдат извършени от държавите членки с подкрепа на \"Евроюст\". Резолюцията отразява решенията, взети след срещата през май 2018 г. между водещите членове на Европарламента  и главния изпълнителен директор на \"Фейсбук\" Марк Зукърбърг  и трите последвали изслушвания. Тя също споменава нарушението на сигурността на личните данни, претърпяно от \"Фейсбук\" на 28 септември тази година.", "date": "2018.10.25", "title": "Европарламентът поиска органите на ЕС да направят пълна проверка на \"Фейсбук\""}
{"url": "https://www.dnevnik.bg/sport/2018/10/25/3333479_tur_dyo_frans_2019_shte_predloji_tri_finala_na/", "text": "Като състезание за добрите катерачи беше представена 106-ата Обиколка на Франция, която ще се проведе между 6 и 28 юли. Организаторът на най-престижното колоездачно състезание в света АСО показа профила на надпреварата на специално събитие в Париж. Шампионът от 2018 г.  Герант Томас  и съотборникът му в \"Скай\" и четитикратен шампион Крис Фрум присъстваха във френската столица. Профилът на състезанието обаче пасва повече на чистите катерачи заради наличието на едва 27 километра индивидуално бягане по часовник. 106-ият тур ще бъде с дължина от 3460 км и за трети път в последните пет години ще започне от друга страна извън Франция. Този път стартът е с два етапа в Брюксел, с които се отдава чест на петкратния победител Еди Меркс. През 2019 г. се навършват 50 г. от първата победа на Канибала, а освен това колоната ще мине през родното му място Менсел-Кизегем. Обиколката на Франция ще отбележи и 100 години от въвеждането на жълтата фланелка, която става символ на състезанието след 1919 г. Преминаване през четири планински вериги Организаторите на \"Тур дьо Франс\" промениха посоката на движение от 2018 г., като в следващото провеждане на състезанието Алпите ще приемат последните решителни етапи в надпреварата. Колоната ще премине през четири от планинските вериги в страната, като първо ще бъдат Вогезите, след това Централният масив, а Пиренеите ще са преди Алпите. В първия етап колоездачите ще изкачват легендарния хълм Мур Капелмур, част от  Обиколката на Фландрия , но той няма да е решителен, като е по средата на етапа. Денят е за спринтьори, като един от тях ще бъде първият носител на жълтата фланелка през 2019 г. Ден по-късно има отборен часовник от 27 километра, а ключов в първата седмица ще бъде шестият етап. Тогава е първият финал на изкачване, когато колоездачите завършват на Ла Планш де Бей Фий. Изкачването е дълго 7 километра със среден наклон 8.7% и ще бъде преодоляно за четвърти път в историята на тура. Новото в него е последен километър, който е много стръмен (наклон до 24%), при това на настилка без асфалт. Дотук на Ла Планш де Бей Фий са печелили трима различни колоездачи: Крис Фрум (2012 г.), Винченцо Нибали (2014 г.) и Фабио Ару (2017 г.). Втората седмица ще затрудни групата с поредица от три много важни етапа – 13-и, 14-и и 15-и. Първият от тях е индивидуално бягане по часовник с дължина 27 километра, а след това има два финала на изкачвания. 14-ият етап е само 117 километра, но завършва на митичната Кол дю Турмале в Пиренеите. Най-често включваното изкачване в тура е с дължина 19 километра и среден наклон 7.4%, като е от висша категория. Финалът е на 2115 метра надморска височина. Следващият етап е на височината Прат д'Албис – 11.8 километра с наклон 6.9%. В третата седмица важните етапи са 18-и, 19-и и 20-и. Първият от тях е дълъг 207 километра между Ембрун и Валоар, а трите височини в него са над 2000 метра. Финалът е на 18-километрово спускане след митичната височина Кол дю Галибие (2642 м 23 км с наклон 5.1%). Вторият от трите алпийски етапа завършва на 2113 метра на височината Монте де Тин. Преди това колоната ще преодолее две сериозни изкачвания, сред които и Кол де л'Изеран (2770 метра), включено в тура седем пъти, за последно през 2007 г. Последният планински етап е дълъг само 131 километра, но с три изкачвания. Започва се с Корме де Рослен, след това Кот де Лонжфоа и накрая Вал Торенс. Групата ще финишира на 2365 метра, като това е най-високо разположеният ски курорт в Европа. Височината Вал Торенс (33.4 км със среден наклон 5.5%) е включвана само веднъж в тура, като през 1994 г. печели колумбиецът Нелсон Родригес. Предварителните фаворити За пръв път в историята на тура три от планинските етапи с финали на височини са на над 2000 метра. Този факт накара специалистите във Франция да заключат, че страната отдавна не е имала толкова добър шанс да спечели обиколката. Маршрутът пасва и на колумбийския катерач Найро Кинтана. През 2019 г. Крис Фрум ще се завърне във Франция в преследване на петата си титла от тура. Британецът може да се изравни с легендите Еди Меркс, Бернар Ино, Мигел Индурайн и Жак Анкетил, които имат по пет титли. През 2018 г. Фрум остана трети зад съотборника си Герант Томас и Том Дюмулен. \"Като всеки тур и този ще има много труден профил. Голямата разлика с предходните години са многото финали над 2000 метра. Това определено е в плюс на чистите катерачи\", каза Фрум. В състезанието има само един индивидуален часовник и той е във втората седмица. Това пък е в ущърб на Том Дюмулен. \"На пръв поглед е много трудно. Разбира се, повече километри бягане по часовник би ми паснало повече, така че не мисля този маршрут за идеален за моите характеристики, но да не забравяме, че така беше и през тази година\", каза холандецът. Според главния дизайнер на маршрута на тура Тиер Гувену обаче профилът не е направен за един колоездач, а за да има по-отворена надпревара. \"Том (Дюмулен) не се нуждае от часовници, за да спечели. Той вече доказа, че е сред най-добрите на изкачвания\". Сред другите големи фаворити са френските звезди Тибо Пино и Ромен Барде, колумбийците Найро Кинтана (\"Мовистар\") и Мигел Анхел Лопес (\"Астана\"), Микел Ланда, Винченцо Нибали, както и близнаците Саймън и Адам Йейтс. През 2019 г. ще има и нововъведение, което е бонус секунди на етапите с изкачвания. Общо на осем височини ще се раздават бонуси, като това са 3-и (Кот де Мутини), 6-и (Кол де Шеврере), 8-и (Кот де ла Жайер), 9-и (Кот де Сен-Жюст), 12-и (Оркет д'Ансикан), 15-и (Мур де Пежер), 18-и (Кол дю Галибие) и 19-и (Кол де л'Изеран).", "date": "2018.10.25", "title": "\"Тур дьо Франс 2019\" ще предложи три финала на височини над 2000 м за пръв път в историята"}
{"url": "https://www.dnevnik.bg/politika/2018/10/25/3333485_za_5_minuti_bez_debati_i_edinodushno_mediinata/", "text": "За близо 5 минути, без никакви дебати и с пълно единодушие водещата парламентарна комисия прие окончателно днес текстовете от касаещия медиите закон, чийто основен вносител е депутатът от ДПС и бизнесмен Делян Пеевски. Председателят на комисията по култура и медии Вежди Рашидов от ГЕРБ подканяше колегите си за изказвания, но желаещи нямаше, и параграфите в доклада от осем страници бяха гласувани един след друг и приети с единодушие от депутатите от ГЕРБ, \"БСП за България\", \"Обединени патриоти\", ДПС и \"Воля\". Очаквано Делян Пеевски не присъстваше на заседанието, но в залата бяха другите трима вносители от ДПС - Велислава Кръстева, Хамид Хамид и Йордан Цонев. Става въпрос за промени в  Закона за задължителното депозиране на печатни и други произведения,  който вече ще се казва Закон за задължително депозиране на печатни и други произведения и за установяване на разпространителите и доставчиците на медийни услуги. Доставчиците на медийни услуги, в т.ч. печатни, електронни и онлайн медии, трябва да посочват на сайтовете си информация за действителния си собственик, както и дали това е лице, заемащо публична длъжност, и дали има влязла в сила присъда спрямо него. Предвижда се да се декларира и лицето, което фактически контролира съдържанието на медийната услуга и редакционната политика, ако то е различно от собственика. При промяна на собствеността тя трябва да се декларира в срок от 7 дни. С промените се задължават доставчиците на медийни услуги, в т.ч. печатни, електронни и онлайн медии, да декларират до 30 юни всяко получено финансиране в предходната календарна година, в т.ч. заеми и банкови кредити, както и безвъзмездно получаване на парични средства и имущество. Предвижда се да се декларират размерът на финансирането, основанието за предоставянето му, както и данни за лицето, което го е предоставило. В декларацията да се посочва стойността на всички договори, сключени в предходната година с държавни и общински учреждения и дружества с такова участие, с политически партии, в резултат на обществени поръчки, както и рекламни договори с лица, осъществяващи дейност, подлежаща на регулация. Предвижда се още да бъде декларирано и финансиране от европейските фондове за предходната година. Декларациите се предвижда да се публикуват в регистър на Министерството на културата, който трябва да бъде създаден до една година след влизането в сила на закона и да бъде достъпен онлайн. При забавяне, неподаване на декларация или обявяване на неверни данни се предвижда санкция от 10 до 15 хил. лева. Глобата за повторно нарушение е от 20 до 30 хил. лева. При нарушение се предвижда Министерството на културата да уведомява Министерството на вътрешните работи. Текстовете предвиждат разпространителите на печатни издания да декларират в Министерството на културата действителния си собственик, както и броя на обекти за продажба на дребно. Ако последните са 1/3 от всички обекти, ще се праща информация в Комисията за защита на конкуренцията. Санкциите за неподаване на декларация и невярна информация ще са от 10 до 15 хил. лева за първо и от 20 до 30 хил. лева за повторно нарушение. След разрива с банкера Цветан Василев и фалита на КТБ Делян Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". Преди две седмици депутатът от ДПС обяви, че ще прехвърли медийния си бизнес на фондация, но ще помага материално. След гласуването Йордан Цонев благодари на медийната комисия за бързата работа и единодушието.", "date": "2018.10.25", "title": "За 5 минути медийната комисия прие окончателно закона на Пеевски"}
{"url": "https://www.dnevnik.bg/zdrave/2018/10/25/3333895_dareniiata_za_deca_shte_potunat_v_zdravnata_kasa/", "text": "Няма гаранции, че даренията за лечението на болни деца, ще отидат за тях, а няма да потънат в бюджета на Националната здравноосигурителна каса. За това предупреждава \"Демократична България\" в декларация срещу намерението на управляващите да премахнат сегашната форма на съществуване на Фонда за лечение на деца в чужбина. Намерението е фондът, който сега е самостоятелна структура под наблюдението на обществен съвет, да се влее в здравната каса. \"Фондът е постижение на гражданското общество у нас. През годините той беше фокус на множество сблъсъци, но и на непресекваща надежда за изграждане на модел на индивидуализиран подход при висока степен на прозрачност и участие на всички заинтересовани страни, което да гарантира ефективност, справедливост и хуманност\", пише извънпарламентарната опозиционна формация. Тя изказва опасението, че именно премахването на гражданския съвет е една от основните цели на управляващите В документа се напомня, че премахването на фонда става чрез преходни и заключителни разпоредби на проектобюджета на здравната каса, без обществено обсъждане, без подробни мотиви и оценка на въздействието. При този подход не се предвиждат никакви законодателни гаранции за осигуряване на непрекъснатост на осъществяваните от фонда дейности, както и за прозрачност и своевременност на разглежданите процедури. Демократична България\" не поставя под съмнение необходимостта от дълбоки реформи в здравеопазването и в частност лечението на най-малките, но смята подхода на управляващите за недопустим и призовава за оставка на правителството.", "date": "2018.10.25", "title": "Даренията за деца ще потънат в здравната каса, предупреди \"Демократична България\""}
{"url": "https://www.dnevnik.bg/sport/2018/10/25/3333627_inter_otvaria_nova_stranica_sus_suzdavaneto_na_jenski/", "text": "Интер\" последва примера на водещите италиански клубове и отвори вратите си за женския футбол. \"Нерадзурите\" потвърдиха, че ще имат представителен отбор при жените. Клубът придоби лиценза и правата върху името и играчите на ASD Femminile Inter Milano. Тимът се състезава във второто ниво на женския футбол в Италия, където заема първото място.  \"110 години, откакто черното и синьото се сляха, за да се създаде \"Интер\", клубът предприе вълнуващо ново приключение със създаването на представителен отбор при жените\", пише в изявлението в сайта на \"Интер\". От лятото \"Милан\" и \"Рома\" също имат женски тимове. Те ще се конкурират с \"Ювентус\", който спечели титлата през миналия сезон в първата година от създаването на отбора. \"Целта е да създадем връзка между различните възрасти с новия отбор и прилежащата към него школа, така че да можем да се стремим към най-високи спортни постижения в близко бъдеще\", каза изпълнителният директор на \"нерадзурите\" Алесандро Антонело.", "date": "2018.10.25", "title": "\"Интер\" започва нова глава със създаването на женски отбор"}
{"url": "https://www.dnevnik.bg/sviat/2018/10/25/3333893_v_rumuniia_konstitucionniiat_sud_spria_desetki_promeni/", "text": "Конституционният съд на Румъния върна на депутатите десетки промени в Наказателния кодекс на страната, внесени от управляващите социалдемократи и остро критикувани от Европейския съюз, дипломати и магистрати. Подробностите ще бъдат публикувани по-късно, уточни \"Ройтерс\". Промените са част от поредицата персонални и законови промени, извършени от социалдемократите през двете години, откакто спечелиха властта. Те са възприемани като заплаха за независимостта на правораздаването и може допълнително да засилят тревотата в ЕС за спазването на демократичните ценности в Източна Европа. По-рано този месец съдът отхвърли и около 70% от промените в процедурите по наказателни разследвания. Управляващите твърдят, че законодателните им инициативи имат за цел да се приравни остарялата законова база към нормите на ЕС и да се намалят предполагаеми злоупотреби от магистрати. Венецианската комисия към Съвета на Европа - най-авторитетната институция по въпросите на конституционното право в Европа, заяви през септември, че промените в румънския Наказателен кодекс се извършват \"прекалено бързо и при недостатъчно прозрачност\". В заключенията на комисията се казваше още, че ще бъде отслабена способността на магистратите \"да се борят с корупцията, организираната престъпност и убийства и тежки форми на насилие\".", "date": "2018.10.25", "title": "В Румъния Конституционният съд спря десетки промени в Наказателния кодекс"}
{"url": "https://www.dnevnik.bg/evropa/2018/10/25/3333391_vupreki_sutreseniiata_reformite_na_makron_zapochvat_da/", "text": "Макар Франция да преживя политически сътресения и разочароващи икономически данни през последните месеци, под повърхността има сигнали за по-дълбока промяна и те сочат, че реформаторският устрем на президента Еманюел Макрон започва да дава плодове. През по-голямата част от тази година 40-годишният президент и бивш инвестиционен банкер трябваше да понесе не особено вдъхновяващи новини на икономическия фронт с намаляващо потребителско и бизнес доверие и мрачни перспективи за растежа. Ако погледнем обаче отвъд тези лишени от блясък краткосрочни показатели, ще видим, че заетостта и създаването на нови компании са на рекордни равнища, а покупателната сила е неудържима. Заедно тези данни са доказателството, че се извършва по-значима структурна икономическа промяна, която може някой ден, може би все още далечен, да помогне да бъде спрян дългосрочният спад на конкурентоспособността на френския износ. \"Започват да се очертават някои промени\", казва икономистът Денис Феран, управляващ директор на мозъчния тръст Rexecode, отбелязвайки най-вече значителния скок на заетостта. На равнище близо 66%, делът на хората, които имат работа, достигна най-високото ниво си от края на 2003 година. Според Феран това е показател, че потенциалът за растеж на икономиката набира скорост. Макар прогнозата на Rexеcode за икономически растеж от 1.3% догодина да е по-ниска от оценката на правителството за растеж от 1.7%, колегите на Феран са убедени, че с времето реформите на Макрон ще добавят към икономическия растеж 0.2-0.3 процентни пункта. Недоволни избиратели Макрон обеща реформи, благоприятни за бизнеса, които да стимулират инвестициите и създаването на работни места. Избирателите обаче стават неспокойни пред лицето на толкова бавен растеж. Понякога резкият му лидерски стил и  напускането на няколко ключови министри  доведоха до хаотично преструктуриране на кабинета в началото на октомври и само  засилиха чувството им на недоволство . Въпреки подобни неуспехи, които станаха водещи новини в медиите, трудовият пазар, изглежда, става по-силен, дори безработицата упорито да остава висока на ниво 8.7%. Хората не само получават работа, но и все по-често подписват дългосрочни договори. Работодателите по-рано отхвърляха подобни контракти, страхувайки се, че няма да могат да освободят работниците, ако бизнесът тръгне надолу. Реформа на трудовия кодекс миналата година се опита да разсее тези опасения, като улесни както наемането, така и уволняването. \"Можете да говорите каквото си искате, но като погледнете какво е свършил през тези 18 месеца, виждате, че е бил много активен. (...) Той се захвана с големите проблеми като трудовия пазар\", посочва икономистът Жан-Ерве Лоренци, който управлява форума Cercle des Economistes. Удивително е, но младежката безработица спада въпреки факта, че правителството на Макрон намалява броя на субсидираните работни места, от които в миналото обикновено се възползваха младите хора. Макар и все още висока - над 20% - младежката безработица сега е на най-ниското равнище от края на 2008 година, когато започна финансовата криза. Бум на нови компании Макрон намали освен това корпоративните и капиталовите данъци в опит да стимулира инвестициите, иновациите и поемането на рискове. Като по поръчка създаването на нови компании изведнъж скочи и не показва признаци за забавяне въпреки по-слабите икономически перспективи. Рекордните 59 700 нови компании са били създадени през септември според Националния статистически институт. Лоренци предупреждава обаче, че \"стартъп компаниите и иновациите не могат да оправят икономиката като цяло\". Докато компаниите и богатите получиха данъчни намаления, мнозина избиратели се чувстват пренебрегнати, особено след като понесоха увеличаване на социалните вноски и поскъпване на бензина в началото на годината. Ускоряването на инфлацията само още повече изцеди финансите им. За да се противопостави на обвиненията, че управлението му е в полза на богатите, правителството на Макрон насочи вниманието си към увеличаване на покупателната сила на домакинствата. Това винаги е било важен въпрос във френската икономика, която е задвижвана от потребителите. Според официалната статистика намаляването на подоходния данък този месец и понижаването на общинските данъци през ноември би трябвало да увеличат разполагаемия доход с 1.7% за последните три месеца на годината. Това ще е най-силното тримесечно увеличение от 16 години. Ясно е обаче, че Франция все още има да измине дълъг път. Делът й от износа на еврозоната към света остава без промяна - 12%, което сочи, че Макрон е постигнал малък напредък в усилията си да преобърне дългосрочния спад на конкурентоспособността. \"Денят, в който стабилизираме или дори си върнем пазарния дял, ще бъде сигнал за истинска структурна промяна. Това обаче е структурен показател, който тепърва предстои да се появи\", казва Феран. /БТА", "date": "2018.10.25", "title": "Въпреки сътресенията реформите на Макрон започват да дават резултати"}
{"url": "https://www.dnevnik.bg/sviat/2018/10/25/3333900_amazon_predlaga_i_na_migracionnite_slujbi_v_sasht/", "text": "Технологичният гигант \"Амазон\" е предложил през юни инструменти за лицево разпознаване на миграционните служби на САЩ, съобщи \"Блумбърг\". Според имейл кореспонденция, получена от неправителствената организация Project on Government Oversight, представители на \"Амазон уеб сървисис\" са се срещнали със служители на федералната агенция в Калифорния. Сред въпросните инструменти е Rekognition, който може да разпознава бързо лица както от снимки, така и от видеозаписи. Отвъд критиките на Американския съюз за граждански свободи, че подобни способи застрашават свободата и гражданските права, Rekognition бе подложен на критики и защото  погрешно разпозна конгресмени като заподозрени . Според изданието The Daily Beast новината е, че федералните власти обмислят възможността да използват тази технология. \"Блумбърг\" отбелязва, че практиката да се обучават подобни системи с относително малко изображения на хора от малцинствата в САЩ дава възможност за грешки и това се потвърждава от скорошно изследване на учени от Масачузетския технологичен институт. Агенцията припомня инцидента от 2015 г., когато подобен инструмент на \"Гугъл\" обозначи чернокож мъж като горила.", "date": "2018.10.25", "title": "\"Амазон\" предлага и на миграционните служби в САЩ технологии за лицево разпознаване"}
{"url": "https://www.dnevnik.bg/bulgaria/2018/10/25/3333904_protestut_s_iskane_za_ostavkata_na_simeonov_produljava/", "text": "Протестът с искане за оставка на вицепремиера Валери Симеонов продължава четвърти ден. Протестират както майки на деца с увреждания, така и други граждани, които подкрепят исканията на майките. Протестиращите носят плакати \"Симеонов - срам\", \"Не съм платен, мразя ви безплатно\", съобщи БТА. Протестиращите майки обявиха, че протестните им действия ще продължат, докато вицепремиерът не се оттегли от поста. Участниците в протеста блокираха движението в района на площад \"Независимост\" и кръстовището към булевардите \"Княгиня Мария Луиза\" и \"Тодор Александров\", развяват черни знамена и скандират -\"Всеки ден ще е така до победата\". Протестиращите заявиха, че извинението не е решение и че техните прояви ще продължат до подаването на оставка, съобщи БНР. Те ще протестират всеки ден, включително събота и неделя. Общественото недоволство е породено от думите на вицепремиера, че новият закон за хората с увреждания е опит  \"да се угоди на кресливи майки с уж болни деца\" . Под натиск Симеонов  се извини половинчато,  но това не удовлетворява протестиращите.", "date": "2018.10.25", "title": "Протестът с искане за оставката на Симеонов продължава четвърти ден"}
{"url": "https://www.dnevnik.bg/sviat/2018/10/25/3333902_trump_poiska_armiiata_da_izprati_do_1000_voinici_na/", "text": "Въоръжените сили на САЩ са получили молба от Министерството на вътрешната сигурност за изпращане на военнослужещи на границата между Съединените щати и Мексико, предаде \"Ройтерс\", като се позова на представител на администрацията. Според служителя, пожелал да запази анонимност, става дума за молба за разполагане на между 800 и 1000 души на редовна служба по границата. Те трябва да помагат с логистика и инфраструктурата. Информацията се появи, след като президентът Доналд Тръмп написа в \"Туитър\", че ще \"изкара армията\", за да пази границата срещу колона централноамерикански мигранти, които се придвижват към Мексико. Функциите на полицията и граничните служби по правоприлагане няма да бъдат изземани от армията, тъй като това е забранено със закон от 70-те г. на 19 в., добавя служителят. За да се случи подобно нещо, би трябвало специално разрешение от конгреса. В понеделник Тръмп, който оказва твърд подход спрямо имиграцията, откакто е на поста, каза, че е известил граничните служби и армията, че колоната представлява извънредна ситуация. Според мексикански източници колоната с близо 5300 хил. мигранти е преминала гватемалската граница в четвъртък, за да достигне Южно Мексико. Втора група с над 1000 души е започнала същото пътуване от Гватемала.", "date": "2018.10.25", "title": "Тръмп поиска армията да изпрати до 1000 войници на границата с Мексико"}
{"url": "https://www.dnevnik.bg/sport/2018/10/25/3333674_video_da_zapochnesh_bitkata_za_titlata_s_falstart/", "text": "Само 21 точки разделят първите трима пилоти преди последните два старта в Световния рали шампионат (WRC) рали \"Каталуня\". Испанската надпревара започна с шейкдаун в четвъртък сутрин, който обаче се оказа неуспешен за лидера в шампионата Тиери Ньовил. Белгийският пилот, който води със седем точки пред шампиона за последните пет години  Себастиен Ожие  (189 срещу 182 точки), обърна своя \"Хюндай\". На последния десен завой преди излизането от секцията с макадам Ньовил и навигаторът му Никола Жилсул се оказаха с гумите нагоре. \"Завоят беше на 90 градуса и влязох в него, но образуваните коловози от преминалите автомобили бяха много дълбоки. Имаше и малка неравност, която не ми позволи да коригирам колата\", обясни Ньовил. Белгиецът обаче напомни случка отпреди няколко години, когато в Германия му се случи същото, но по-късно спечели ралито. В шейкдауна най-бърз беше шампионът Ожие с \"Форд\", който изпревари само с 0.3 секунди Яри-Мати Латвала (\"Тойота\"). Трети е Тему Сунинен с \"Форд\", а четвърти  - деветкратният световен шампион Себастиен Льоб . Участието в рали \"Каталуня\" е последното за него, след като той постигна договорка със \"Ситроен\" да кара в три надпревари през 2018 г.", "date": "2018.10.25", "title": "Видео: Да започнеш битката за титлата с фалстарт"}
{"url": "https://www.dnevnik.bg/sviat/2018/10/25/3333908_albaniia_zabrani_hazarta_pochti_napulno/", "text": "Парламентът в Албания прокара закон, с който ще затвори почти всички казина в страната, предадоха \"Болкан инсайт\" и \"Ройтерс\". Освен това депутатите забраняват всякакви форми на спортни залагания, включително онлайн. Мярката е в опит за борба с пристрастяването към хазарта и уреждането на спортни събития, а и за да се опази бюджетът на домакинствата в страната. Със 75 гласа \"за\" в 140-местния парламент мярката ще влезе в сила най-късно до 31 декември. Ще се направи изключение за казината в големите хотели, а телевизионна бинго игра и национална лотария ще продължат, за да се спази концесионен договор. Специално за столицата Тирана това означава според \"Болкан инсайт\", че в центъра ѝ ще остане само едно казино. След години на бурен ръст приходите на албанската хазартна индустрия възлизат на 700 млн. евро, отбелязва \"Ройтерс\" (работните места в сектора са близо 8000). Брутният вътрешен продукт, измерен в паритет на покупателната способност, е около 38 млрд. долара и управляващите се опасяват, че хазартът създава проблеми за много домакинства с ниски доходи. Премиерът Еди Рама, бивш баскетболист и художник, бе сред основните гласове в подкрепа на забраната. Той е определял хазарта като \"зло\", дълбоко вкоренено в страната напоследък и свързано с престъпни кръгове. Рама повтори тезата и в обръщение пред депутатите преди гласуването. По думите му специален екип ще отговаря за закриването на всички сайтове за онлайн хазарт в страната и дори преместване на друг домейн няма да помогне. \"Ще продължаваме да ги затваряме.\" Представители на бизнеса вече заявиха, че ще искат компенсации, а председателят една от браншовите им асоциации каза, че щетите от едностранно прекъснатия лиценз тепърва се изчисляват. Представители на управляващите твърдят, че са получили заплахи заради намерението си. Например председателят на комисията по икономика в парламента Ерион Браче например прочете по време на заседанието бележка, която по думите му гласи: \"Разправяш се с нас, ние ще се разправим с децата ти,\" предаде \"Болкан инсайт\".", "date": "2018.10.25", "title": "Албания забрани хазарта почти напълно"}
{"url": "https://www.dnevnik.bg/bulgaria/2018/10/25/3333914_katastrofa_s_jertva_zatvori_prohoda_na_republikata/", "text": "Тежка катастрофа на четири превозни средства, при която е загинал един човек, затвори Прохода на републиката, съобщи МВР. Около 19.30 часа е постъпил сигналът за пътен инцидент в старопланинския проход. Според първоначалните данни, челен удар е възникнал между товарен и лек автомобил, а в катастрофиралите превозни средства са се ударили друг камион и микробус. По информация към момента, един човек е загинал, други двама са леко пострадали. В района на инцидента се извършва оглед, изясняват се причините за тежкото произшествие. Трафикът в двете посоки е временно ограничен. Пътни полицаи пренасочват леките автомобили през проход \"Шипка\", товарните изчакват на място.", "date": "2018.10.25", "title": "Катастрофа с жертва затвори Прохода на републиката"}
{"url": "https://www.dnevnik.bg/sport/2018/10/25/3333891_uimbuldun_pokaza_izgrajdaneto_na_pokriv_vurhu_kort_1/", "text": "Уимбълдън\" завърши с триумф на Новак Джокович през октомври и свещената трева в Лондон \"ще влезе\" в употреба едва след девет месеца. Въпреки това домакините на един от четирите турнира от Големия шлем вече се подготвят за следващата година. От \"Ол Инглънд клъб\" обещаха да изградят подвижен покрив на втория най-голям корт от комплекса – корт №1. Поставянето на структурата вече е започнала, а окончателният ремонт трябва да бъде готов преди началото на турнира догодина. Корт №1 ще стане вторият на \"Уимбълдън\", който ще бъде покрит, след централния корт. Съоръжението, което приема финалите, е покрито от 2009 г., а сумата беше 100 милиона паунда. Вторият най-голям корт на \"Уимбълдън\" има капацитет от 11 360 места. Той беше изграден през 1997 г. Плановете за поставяне на покрив датират от 2013 г., като в началото се водеха дискусии. В крайна сметка от \"Ол Инглънд клъб\" осигуриха финансиране и получиха разрешение от район Уимбълдън, за да могат да строят. Наскоро \"Уимбълдън\" въведе тайбрек в последния сет . Това става факт, след като в последните години в турнира бяха регистрирани рекорди за най-дълги мачове, след като се играеше до два гейма разлика. Тайбрекът ще бъде използван, когато се стигне до резултат 12:12 във финалната пета (при мъжете) и трета (при жените) част. \"Уимбълдън\" става вторият турнир от Големия шлем, който ще използва тайбрек в последния сет. Досега такъв e имало единствено в US Open, където тайбрекът се играе, когато се стигне до 6:6. \"При вземането на това решение потърсихме обратна връзка от играчите и длъжностните лица, анализирахме данни за мачове от две десетилетия, разгледахме и други фактори, включително усложнения в програмата и изживяването за зрителите\", заяви президентът на \"Ол Ингланд клъб\" Филип Брук.", "date": "2018.10.25", "title": "\"Уимбълдън\" показа изграждането на покрив върху корт №1"}
{"url": "https://www.dnevnik.bg/sport/2018/10/25/3333912_ludogorec_e_poluchil_57_mln_evro_ot_liga_evropa_za/", "text": "Лудогорец\" е получил 5 726 726 евро от участието си в Лига Европа през миналия сезон. Тогава българският шампион преодоля груповата фаза и участва в 1/16-финалите, където беше отстранен от \"Милан\". Разбивката, публикувана в сайта на УЕФА, показва, че клубът от Разград е заслужил 2.6 млн. евро за участието си в групите, а за представянето си в тази фаза е взел още 1.476 милиона. Към тях се прибавят 1 150 176 евро от пазарния дял. Последната част от общата сума са 500 хил. евро, идващи от участието в 1/16-финалите. Най-голяма сума от Лига Европа получава \"Арсенал\" - близо 38 млн. евро. Лондончани стигнаха до полуфиналите, където бяха отстранени от бъдещия шампион \"Атлетико\" (Мадрид). \"Дюшекчиите\" заслужиха малко над 16 млн. евро от турнира, но те взеха и приходи от участието си в групите на Шампионската лига. Другият финалист в Лига Европа - \"Олимпик\" (Марсилия), получава 23 млн. евро. Европейският клубен шампион \"Реал\" (Мадрид) е заслужил най-много от миналия сезон в континенталните надпревари. Белите са на върха по приходи с 88.654 млн. евро. С повече от 80 милиона са приключили \"Рома\" (83.8 млн. евро), финалистът \"Ливърпул\" (81.153 млн. евро) и \"Ювентус\" (80.057 млн. евро).", "date": "2018.10.25", "title": "\"Лудогорец\" е получил 5.7 млн. евро от Лига Европа за миналия сезон"}
{"url": "https://www.dnevnik.bg/photos/2018/10/25/3333245_fotogaleriia_svetovnite_snimki_na_denia_-_25_oktomvri/", "text": "Аржентици протестират пред сградата на парламента в Буенос Айрес, където днес се дебатира бюджетът, предвиждащ строги икономии за 2019 г. и нулев дефицит съгласно споразумението с Международния валутен фонд (МВФ). Проектът бе одобрен днес от долната камара на парламента. Изправено пред икономическа криза, правителството на десноцентристкия президент Маурисио Макри поиска от МВФ заем от 57 млрд. долара, за да стабилизира третата по големина икономика в Латинска Америка, чиято валута се срина с 50 процента спрямо долара.", "date": "2018.10.25", "title": "Фотогалерия: Световните снимки на деня - 25 октомври"}
{"url": "https://www.dnevnik.bg/sport/2018/10/25/3333925_taibe_jusein_stana_svetovna_shampionka_na_purvenstvoto/", "text": "Тайбе Юсеин стана световна шампионка по борба. Българката триумфира във финала в категория до 62 кг на шампионата в Будапеща. Юсеин постигна най-големия успех в кариерата си, след като се наложи с 6:2 срещу японката Якако Кавай. По-рано тази година българката стана европейска шампионка. До момента тя имаше два сребърни медала от световни първенства. Юсеин е втората българка със злато от световно първенство след  Станка Златева . Биляна Дудова спечели сребърния медал в кат до 57 кг, като отстъпи в спора за титлата срещу китайката Нингнинг Ронг. Българката се бори до последно и взе последните две точки за крайното 3:3. Реферите присъдиха победата за азиатката заради предупреждение към българката. Преди ден след класирането на Юсеин и Дудова за финалните схватки, министърът на спорта  Красен Кралев ги поздрави и ги даде пример за мъжкия отбор в свободния стил . \"Два сигурни медала дотук. Браво, железни български момичета. За пореден път защитихте честта на българската борцова школа\", написа Кралев във \"Фейсбук\". \"Този успех обаче по никакъв начин няма да отмие погрома върху българския авторитет, който борците в свободния стил продължават да нанасят с всяко свое участие на международни състезания. Крайно време е мъжете и техните треньори да спрат да се крият зад гърбовете на българските момичета. Не е достойно\", добави министърът. В класическия стил натурализираният наскоро Айк Мнацканян остана на крачка от големия финал при дебюта си за България на световното. Той загуби с 1:3 от унгареца Балинт Корпаси в полуфиналите в кат до 72 кг и в петък ще сбори за бронза. В кат до 63 кг Николай Вичев не успя да стигне до репешажите, след като украинецът Темиров, от когото загуби по-рано, не стигна финал.", "date": "2018.10.25", "title": "Тайбе Юсеин стана световна шампионка по борба на първенството в Унгария"}
{"url": "https://www.dnevnik.bg/sport/2018/10/25/3333927_sled_vihreno_nachalo_ludogorec_vze_samo_tochka_sreshtu/", "text": "Лудогорец\" изпусна гол преднина и вихрено начало на мача при равенството 1:1 с АЕК (Ларнака). В Никозия в първия си двубой под ръководството на Антони Здравков българският шампион спечели първата си точка в група А в Лига Европа. Отборът от Разград поведе още в седмата минута с гол на Джоди Лукоки. Домакините съумяха да изравнят в 25-ата, когато Хорхе Ларена беше точен от дузпа. В другата среща от групата \"Цюрих\" спечели с 3:2 срещу \"Байер\" (Леверкузен) в много оспорван мач и е начело с пълен актив от девет точки. Германците са втори с шест, а \"Лудогорец\" и АЕК са с по една. В следващия кръг българският отбор приема кипърците на 8 ноември. Здравков започна в атака с Клаудиу Кешеру, а до него действаха Вандерсон и Лукоки. \"Лудогорец\" започна много силно и напомни за добрите си игри от минали сезони и успя да поведе рано. Българският отбор вкара още в третата минута, но попадението не беше зачетено заради засада. Натискът продължи и в седмата тимът взе преднина след добра атака. Натанаел подаде от ляво и Лукоки засече във вратата. Домакините имаха възможност бързо да изравнят, но не я използваха след отлична намеса на Ренан. Малко след това \"Лудогорец\" беше близо до това да удвои, но след удара с глава на Козмин Моци топката срещна гредата. Грешка в защитата и нарушение на Ренан доведоха до дузпа в полза на АЕК. Ларена стреля в десния ъгъл и изравни. Голът на кипърския отбор промени хода на мача и възможностите пред \"Лудогорец\" намаляха. След почивката ролите се размениха и АЕК беше по-дейният отбор. В 54-ата минута Хектор Хевел стреля, но беше неточен. В последните минути домакините опитаха да стигнат до победата, но не съумяха да вкарат.", "date": "2018.10.25", "title": "След вихрено начало \"Лудогорец\" взе само точка срещу АЕК (Ларнака)"}
