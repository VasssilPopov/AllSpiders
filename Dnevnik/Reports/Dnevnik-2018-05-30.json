{"url": "https://www.dnevnik.bg/sport/2018/05/30/3187389_voleibolistkite_dopusnaha_purva_zaguba_v_evropeiskata/", "text": "Женският национален отбор по волейбол допусна първа загуба в Златната европейска лига.  След три победи в първите си три мача  българките отстъпиха при гостуването си на Азербайджан с 1:3 (20:25, 25:23, 21:25, 21:25). Двубоят се игра пред 3200 зрители в зала АИС в Баку и продължи 105 минути. В първия гейм българките направиха голямо завръщане, след като от 8:16 намалиха изоставането си до две точки при 18:20. Те обаче взеха само още две точки до края на гейма. Във втората част вървеше много равностойно и почти през цялото време разликата се движеше между една и две точки. Българският отбор показа по-здрави нерви в края и изравни резултата след 25:23. Следващите два гейма също бяха оспорвани до 20-ата точка, когато домакините успяваха да отворят аванс от три точки и да го задържат до края. Гергана Димитрова беше най-резултатна в българския отбор със 17 точки при 36% успеваемост в атака. Мария Каракашева завърши с 16 точки, като успя в 41% от опитите си за отбелязване. Христина Русева добави 12 точки. В състава на Азербайджан Катерина Жидкова отбеляза 20 точки, Елисавета Самадова записа 18, а Олена Абдулазимова се отчете с 16. Въпреки загубата България остава начело в група А с девет точки. Азербайджан има същия точков актив, но е с по-лошо геймово съотношение - 10:6 срещу 10:5 за българките. В другия мач от групата Украйна победи Португалия с 3:1 у дома. Украинките записаха втората си победа и заемат третата позиция с шест точки. Португалките са на дъното с четири загуби от четири мача и без спечелена точка.", "date": "2018.05.30", "title": "Волейболистките допуснаха първа загуба в Eвропейската лига"}
{"url": "https://www.dnevnik.bg/sport/2018/05/30/3187224_dimitur_penev_cska_shte_ima_nov_trenyor_do_dva-tri_dni/", "text": "ЦСКА ще има треньор до два-три дни, заяви легендата на клуба Димитър Пенев. \"До два-три дни ще има яснота пълна. Не познавате за първи път ЦСКА и \"Левски\". И това ви е задължение да питате тези въпроси. Работи се по този случай, не може без треньор да правиш състав. Затова след два-три дни ще има официално представяне по отношение на треньорите. Ако е българин, няма да му трябва преводач, ако е чужденец, ще е с двама преводачи\", каза Пенев в познатия си стил. ЦСКА е без треньор, след като краткият договор на  Христо Янев  изтече с края на сезона. Той застана начело на отбора след раздялата със Стамен Белчев. Засега от клуба от \"Българска армия\" не коментират темата. Пенев постави отлична оценка на представянето на отбора в миналия сезон. ЦСКА дълго се бореше за първото място, но серия слаби резултати, започнали със загуба с 2:3 от \"Лудогорец\", сложиха край на надеждите за титла. \"Как се представи отборът? За мен - супер. Като изключим два-три кръга преди края на първенството. Може би заради умора или изневериха някои футболисти, които през сезона бяха точни. Но в тази игра винаги се получават грешки. За мен беше провал за купата (отпадането срещу \"Левски\"), заяви той. Пенев отговори и на въпрос за  правилника на българското първенство . \"Не го коментирам, защото съм минал много етапи през нашето първенство. Все пак България имаше традиции и стил – в последните дни се коментираше стил Холандия, стил... Тези неща ме учудват. България отдавна имаше стил. Аз нито съм професор, нито съм счетоводител, за да дам някаква оценка. Това си има решение на хората, които отговарят за тази програма.\" Бившият треньор на националния отбор и ЦСКА говори на пресконференция, предшестваща любителския футболен турнир \"Албена къп\", на който е патрон. В надпреварата, която ще се проведе от 14 до 17 юни, ще участват близо 30 отбора. Наградният фонд е 12 000 лева.", "date": "2018.05.30", "title": "Димитър Пенев: ЦСКА ще има нов треньор до два-три дни"}
{"url": "https://www.dnevnik.bg/detski_dnevnik/2018/05/30/3187232_prenebregvaneto_v_detstvoto_predopredelia_losho_zdrave/", "text": "Неблагоприятните преживявания в детството водят до рисково за здравето поведение в зряла възраст, сочат данните на актуално двегодишно проучване на д-р Румяна Динолова от Национален център по обществено здраве и анализи (НЦОЗА), съобщиха от пресцентъра му. Изследването доказва наличие на връзка между различните видове неблагополучия във възрастта до 18 г. и   в зрялата възраст на човека. Подобно проучване се прави за пръв път в България. То обхваща 600 студенти по медицина и помагащи професии (социални дейности, здравен мениджмънт, логопедия, специалисти по здравни грижи, психология) от шест български университета. Неблагополучията могат да засягат детето пряко (насилие или пренебрегване) или косвено – чрез средата, в която то живее (домашно насилие, психическо заболяване на родителите или злоупотреба с различни вещества, лишен от свобода член на семейството, бедност; тормоз от връстници и насилие в общността). Насилието и пренебрегването в детството са широко разпространени, сочат данните от проучването. 40,9% от анкетираните са преживели емоционално насилие, 28% – физическо, а 11.3% – сексуално насилие. 9.3% от участниците в изследването споделят, че са били физически пренебрегвани в детството си. Най-често срещаните видове дисфункция в семейството са домашното насилие и развод/раздяла на родителите. Проучването доказва, че   в детството увеличава с 3.6 пъти риска от тютюнопушене в зряла възраст. То е свързано и с риск от ранно начало на сексуалния живот, който нараства с 3.7 пъти. Физическото насилие в детството увеличава двойно риска от множество сексуални партньори и 1.7 пъти този от злоупотреба с алкохол.  повишава риска от пропушване в ранна възраст 3 пъти, 2 пъти риска от ранна сексуална активност, 2 пъти риска от множество сексуални партньори и 1.7 пъти риска от злоупотреба с алкохол. Преживяното в детството   увеличава риска за ранна сексуална активност и вероятността за множество сексуални партньори два пъти и половина, както и 5 пъти риска от затлъстяване. Неблагополучията в детството често се преживяват в комбинация, а натрупването на повече неблагоприятни преживявания (различни видове) повишава значително потенциалните здравословни рискове, се обобщава в изследването. Здравето на младите хора в България Според Световната здравна организация 70% от случаите на ранна смърт сред хората в зряла възраст се дължат в голяма степен на типа поведение, формирано по време на съзряването. Възрастта 10 – 19 години е периодът на съзряването, на прехода от детство към зряла възраст. Той се счита за най-важния възрастов период в развитието на всеки човек, защото тогава се извършват физически, психологически, емоционални и социални промени, които са изключително съществени за бъдещите здраве и развитие. Редица от поведенията, усвоени в този период, са от решаващо значение за здравето, като секс без предпазни средства, употреба на психоактивни вещества, нездравословни навици на хранене. Половината от младите хора в България започват полов живот на 16-годишна възраст, като 35% от тях не са използвали презерватив при първия си полов акт. Въпреки тенденциите за намаляване, честотата на ранната бременност (до 19 г.) и броят на абортите във възрастта 15 - 19 години остават високи (данни на НЦОЗА). Броят на младите хора, инфектирани с ХИВ, също е сравнително висок – 34% от новорегистрираните ХИВ позитивни лица са на възраст от 20 до 29 години (данни на МЗ). Запазва се тенденцията на висока употреба на алкохол (86% от българските ученици на 16 г. са опитали някакъв алкохол поне веднъж в живота). 59% от 16-годишните ученици са пили алкохол поне веднъж през последния месец. 88% от българските младежи съобщават, че достъпът до алкохол е сравнително лесен. Употребата на някакви наркотици поне веднъж в живота сред учениците в Европа остава на високи нива, като 10 страни, сред които и България, отчитат нива, по-високи от 25%. У нас това са 30% от учениците. 27% от българските ученици са употребили канабис поне веднъж в живота. 7% от учениците в Европа и 12% от българските са употребили канабис поне веднъж през последните 30 дни. В периода 1995 - 2015 г. употребата на канабис в Европа и у нас нараства. Трима от всеки десет младежи считат, че канабисът е леснодостъпен. Усещането за достъпността на другите наркотици е сравнително ниско: екстази (12%), кокаин (11%), амфетамин (9%), метамфетамин (7%) и крек (8%).", "date": "2018.05.30", "title": "Пренебрегването в детството предопределя лошо здраве в зряла възраст, сочи изследване"}
{"url": "https://www.dnevnik.bg/zelen/2018/05/30/3187209_kesteni_v_kv_lozenec_sa_bili_umurtveni_umishleno/", "text": "Стари кестени в квартал \"Лозенец\" най-вероятно са били умишлено унищожени. В ниската част на вече изсъхналите дървета има множество дупки, през които явно в тях е бил инжектиран вид химикал или киселина, установи проверка на място и засне екип на \"Дневник\" след сигнали на читатели. Снимки на кестените с апел за помощ се разпространяват от седмица  и в социалните мрежи . На запитване на \"Дневник\" от Столичната община обясниха, че не са запознати с казуса, и заявиха само, че ще проверят дали има получени при тях сигнали. Частният терен в момента е паркинг. Жители на квартала казаха пред \"Дневник\", че доскоро на мястото освен кестените е имало много храсти и растителност. От около година площта се използва за паркинг и на него са останали само четирите дървета. Пред Би Ти Ви стопанисващият паркинга Димитър Димитров, който пръв е забелязал, че има проблем, обяснява, че веднага е уведомил собственика на този имот. \"Той реагира нервно и каза, че него това го устройва\", казва Димитров. Собственик на терена е Димитър Чохаджийски. Пред Би Ти Ви той отрича да има нещо общо. Антоанета Павлова, която води дела от години, твърди, че това място е зелена площ. Позовава се на документи от 1980 г. Според нея, ако дърветата бъдат отсечени, вече ще може да се строи. \"В разписните листа в ДАГ (дирекция \"Архитектура и градоуйстройство\" бел.-ред.) за този имот пише, че е градинка. Тук е в сила регулационният план от 1980 г.\", обяснява тя пред телевизията. Теренът е частна собственост с площ от 500 кв. метра. В него може да се построи жилищна или обществена сграда, като максималните височини са съответно 26 и 32 метра показва справка в кадастъра. За имота няма издадени никакви разрешения предполагащи строителство, се вижда от регистъра на дирекцията. Кметът на общината Любомир Дреков обаче отрича теренът да е зелена площ. Той се позовава на новия общ устройствен план на София. Дреков заяви, че със сигурност унищожаването на дърветата е умишлено. На този етап не може да се докаже кой е виновен, но собственикът на терена трябва да засади нови дървета.", "date": "2018.05.30", "title": "Кестени в столичния кв. \"Лозенец\" са били унищожени умишлено"}
{"url": "https://www.dnevnik.bg/analizi/2018/05/30/3187133_otvorenost_kum_sveta_i_jajda_za_nacionalno/", "text": "\"Дневник\" публикува изказването при представянето на българската част на проекта на управляващия партньор на социологическата агенция \"Алфа Рисърч\" Боряна Димитрова (акцентите са на Боряна Димитрова, заглавието е на редакцията): Ще представя няколко от впечатляващите пулсации в ценностните вълни на българското общество. Избрала съм две оптики, които само лонгитюдното изследване може да ни даде – тази на дългия хоризонт от почти 30 години и на по-късия от последните десет. Какво показват те? . Дори когато се движат на бавна скорост, обществата не са застинали. Ценностният динамизъм е максимално характерен за европейската цивилизация. Като иновационна промяна, но и като връщане към общи корени. Така например най-мащабното \"обръщане\" спрямо Първата вълна на проучването от 1990 г. е ценностният обрат в отношението към религията. През 1991 г. между 25 и 30% от българите се определят като вярващи, а две трети са категорични, че не са вярващи и религията няма никакво място в техния живот. Сега съотношението е радикално преобърнато. Може да се говори много за спецификите на българската \"религиозност\", но няколко тенденции са несъмнени. Индиферентното или агресивно отношение към религията, характерно за комунизма, се заема от тяга и опит за осмисляне на човешкия живот в перспективи отвъд консумацията и икономическия успех. Освободени от изкуствените \"колективи\", хората започват да търсят опора в традиционната християнска принадлежност. Този процес на десекуларизация обаче е многопланов и твърде сложен в ценностно-морален план. По отношение на явления, към които църквата има недвусмислено отрицателно отношение, като аборта, развода, евтаназията и хомосексуалността днешното българско общество не следва нейните предписания, а напротив, е дори по-толерантно в сравнение с 1990. ( ). Така десекуларизацията в българското общество не се съпровожда от деградация на важни светски либерални ценности. Тя е по-скоро връщане към традиционна принадлежност и навлизане в символните събития на най-високо ценената общност – семейството. Ако в началото на прехода кризата на всяка отделно взета политическа власт се привижда като криза на целия демократичен модел, днес разширеният хоризонт на българина, включително историческия опит на европейските страни, му позволяват много по-ясно да осъзнае пропастта между демократичната и останалите форми на управление. включително от рискове при среща с носителите на чужди културни практики. Сравнението между резултатите от последните две вълни, 2009 и 2018, показва ясна смяна на фокуса – от политики на отвореност към политики на идентичност. Идеята и практиките на нацията са европейско откритие и европейска ценност. Но същевременно тук, в Европа, се полага и фундаментът на глобализацията. Отвореност към света и жажда за национално попечителство са две ценности, между които се люшка днешният българин. От едната страна стои промяната в отношението към нашите съседи. Напластяваната през вековете подозрителност и враждебност отстъпва. Желанието за сътрудничество и разширение на ЕС към Западните Балкани е ценностен антипод на регионалното обособяване и историческите претенции за изключителност. Същевременно обаче настоящата Пета вълна ясно показва, че е налице и срещуположна тенденция – стремеж за отграждане от чуждото, непознатото, неразбираемото с наличните ни културни сетива. Искаме да сме в големия свят, но е все по-силна носталгията по малкото общество, към обществото с ясно очертани граници. Солидарността от разширяваща света на човека към всеки \"ближен\" се превръща в ограждаща територия, охраняваща близката локална общност. Тази нова ситуация, отключена с бежанската криза, проблематизира редица ценностни репери – границите на солидарност, динамиката на политическата общност, точката на пречупване, отключваща страховете за промяна на национална и европейска идентичност. Именно в този ценностен разлом се отваря големият дебат \"каква Европа искаме\", \"какво означава да сме граждани на страната си и на Европа\". Отговорите на тези въпроси тепърва предстоят, но обобщено казано, за българина водещо не е нито правото на територията, нито на произхода, нито дори на християнската религия. Водещо е удържането на два императива – уважението към националните закони и институции и споделянето на европейските културни норми. Без сами да осъзнаваме, съществено се е променило значението на голяма част от нормите на рационалната публичност и правовата държава, които оформят т.н. цивилизационна компетентност – спазването на закона, личната отговорност, дълга към обществото, личната неприкосновеност. За 30 години с около 30% нараства отхвърлянето както на невинното на пръв поглед прегрешение като пътуване без билет в градския транспорт, през неплащането на данъци, до емблематичното приемане на подкуп от длъжностно лице. Тук трябва да направим много ясно разграничение между реално и дължимо. Ръстът в неприемането не означава, че тези явления не съществуват. Той показва ценностното отхвърляне на всички онези практики, които пречат на общественото благо, но и на отделния индивид да организира и контролира собствения си живот. Ключово измерение на европейския начин на живот е именно полагането на личните усилия, ангажимент и отговорност в основата на човешкия живот. И е особено показателно, че този дълбинен пласт на усещането за наличие на личен избор и контрол над собствения живот бавно, но неотклонно си проправят път и в българското общество – от едва 18% през 1990 г., до 32% през 2009 г., и 39% през 2018 г. С това отместване ще завърша този първи кратък прочит на данните в тяхната динамика. Не защото казва всичко, нито защото най-добре обобщава ценностния портрет на българина. А защото ни кара да не забравяме нещо много важно – Европа по думите на големия испански философ Ортега-и-Гасет не е странноприемницата. Тя е пътят. И имаме още много неща да научим, вървейки по този път.", "date": "2018.05.30", "title": "Отвореност към света и жажда за национално попечителство - ценности, между които се люшка българинът"}
{"url": "https://www.dnevnik.bg/evropa/2018/05/30/3187288_evrokomisiiata_predlaga_nov_socialen_fond_s_bjudjet/", "text": "Европейската комисия предлага да бъде създаден нов социален фонд с бюджет от 101.2 млрд. евро за периода 2021 - 2027 г., предаде пресслужбата на институцията. Европейският социален фонд плюс (ЕСФ+) ще бъде по-гъвкава и опростена версия на настоящия Европейски социален фонд, като в него се сливат вече съществуващи фондове и програми. Програмите по ЕСФ+ ще се концентрират по-специално върху предизвикателствата, установени в рамките на  европейския семестър  и европейския стълб на социалните права. Страните членки с високо равнище на млади хора, които не работят, не учат и не се обучават, ще трябва да отделят минимум 10% от финансирането по ЕСФ+ за мерки в подкрепа на младежката заетост. Поне 25% от финансирането по ЕСФ+ трябва да бъдат предоставени за мерки за подпомагане на социалното приобщаване на най-нуждаещите се. ЕСФ+ също така ще подкрепя усилията на държавите членки за интегриране на законно пребиваващите граждани на страни извън ЕС в техните трудови пазари и общества. Подпомагане на съкратени работници Еврокомисията освен това предлага Европейският фонд за приспособяване към глобализацията (ЕФПГ) да бъде преразгледан, за да може да се използва по-ефективно в подкрепа на съкратени работници. В момента работниците могат да получат помощ от фонда само когато съкращението им се дължи на променящите се търговски модели или на последиците от финансовата и икономическата криза. Според новите условия подкрепа ще може да се получава и при други причини за преструктуриране, например автоматизация, цифровизация и др., като се вземат предвид новите предизвикателства на трудовия пазар. С новите правила ще бъде намален от 500 на 250 броят на съкратените работници, при който може да се кандидатства за помощ. Нивото на съфинансиране от фонда, което в момента е 60%, ще бъде изравнено с най-високите равнища на съфинансиране по ЕСФ+ за дадена страна членка. Това означава, че в някои случаи ЕС ще финансира по-голям дял от общите разходи. Фонд \"Правосъдие, права и ценности\" Комисията предлага нов фонд \"Правосъдие, права и ценности\", който ще включва програмите \"Права и ценности\" и \"Правосъдие\". Предложеният бюджет на фонда е 947 млн. евро за 7 години, като 642 млн. евро са за програмата \"Права и ценности\" и 305 млн. евро — за програма \"Правосъдие\". Тази програма например ще подпомага борбата с неравенството и дискриминацията, по-добрата защита на децата и подобряването на съдебното сътрудничество с цел по-ефективна борба с престъпността и тероризма.", "date": "2018.05.30", "title": "Еврокомисията предлага нов социален фонд с бюджет над 100 млрд. евро"}
{"url": "https://www.dnevnik.bg/sport/2018/05/30/3187227_djokovich_produljava_napred_sled_zdrava_bitka_s/", "text": "Носителят на 12 титли от Големия шлем Новак Джокович се класира за третия кръг на \"Ролан Гарос\". Сръбският тенисист срещна сериозна съпротива от испанския дебютант Хауме Мунар, но спечели в три сета - 7:6 (1), 6:4, 6:4 след 2.15 часа игра. Джокович достигна третия кръг в Париж за 13-а поредна година. Той е отпадал по-рано единствено при дебюта си през 2005 г., когато губи във втория кръг от Гилермо Кория след отказване в третия сет. В 11 от следващите си 12 участия бившият №1 неизменно беше част от финална осмица, а между 2012 и 2016 г. изигра пет финала на червените кортове във френската столица. В опит да стигне до втората седмица на турнира за девета поредна година Джокович ще се изправи срещу поставения под №13 Роберто Баутиста Агут. Испанецът се наложи с 6:4, 7:5, 6:3 срещу друг от квалификантите - Сантяго Хиралдо от Колумбия. Джокович срещна много вдъхновена игра от 21-годишния Мунар. Испанецът имаше само девет мача на ниво АТП, когато влезе в квалификациите в Париж. След три победи в пресявките той си осигури първо участие в \"Ролан Гарос\", а дебютът му беше повече от впечатляващ - обрат от 0:2 до 3:2 срещу финалиста от 2013 г. Давид Ферер. Мунар показа големия си потенциал и срещу Джокович. Младият испанец показа голяма борбеност и солидна игра от основната линия. Той реализира пробив още в първия гейм, но шампионът в Париж от 2016 г. отговори със серия от четири поредни гейма. Джокович удържа преднината си до 5:3 и получи шанс да сервира за спечелването на мача. Мунир показа характер и върна пробива пасив в последния възможен момент. Испанецът успя да се добере до тайбрек, но там по-големият опит и класа на сърбина пролича - 7:1. Във втората част битката продължи с пълна сила. Двамата размениха по един пробив в началото на сета, а равенството се задържа до 4:4. Решаващ се оказа деветият гейм, в който Джокович спечели за втори път подаването на съперника, след което при свой сервис приключи втората част. Мунар, който заема 155-ото място в световната ранглиста, продължи да се бори с всички сили и в третия сет. Джокович обаче стигна до пробив в седмия гейм и това се оказа достатъчно за чиста победа, въпреки че испанецът имаше шанс да навакса пасива си. Джокович завърши мача с повече печеливши удари - 39 срещу 28, но допусна и повече непредизвикани грешки - 33 срещу 23. Двамата имаха по седем възможности за пробив, но сърбинът показа по-голяма ефективност и реализира пет срещу три за Мунар. В същото време поставеният под №17 Томаш Бердих отпадна от турнира. В много драматичен двубой, който беше прекратен вчера заради дъжд и се доигра днес, чешкият тенисист навакса два сета пасив, но въпреки това загуби от французина Жереми Шарди - 6:7 (5), 6:7 (8), 6:1, 7:5, 2:6. Място в третия кръг намери испанският ветерани Фернандо Вердаско. 34-годишният тенисист от Мадрид, който е поставен под №30, надигра с лекота аржентинския квалификант Гуидо Андреоци - 6:3, 6:2, 6:2. Следващият съперник на Вердаско ще е победителят от  мача между Григор Димитров и Джаред Доналдсън.", "date": "2018.05.30", "title": "Джокович продължава напред след здрава битка с испански дебютант"}
{"url": "https://www.dnevnik.bg/sviat/2018/05/30/3187279_kjurdite_shte_napusnat_sporen_grad_v_severna_siriia/", "text": "Турция и САЩ постигнаха споразумение за изтеглянето на кюрдските бойци \"Сили за защита на народа\" (YPG) от град Манбидж в Северна Сирия, съобщи в сряда външният министър Мевлют Чавушоглу, цитиран от Анадолската агенция. Въпросът за Манбидж - град с присъствие на американски военни и със смесено население (включително кюрдско малцинство) - беше на дневен ред в последните месеци, около началото на  т.нар. операция \"Маслинова клонка\" , започната от Турция в Африн. Планът, договорен днес, ще трябва окончателно да бъде приет при посещение на Чавушоглу във Вашингтон на 4 юли. След подписването на споразумението YPG ще имат 30 дни, за да се изтеглят източно от р. Ефрат. Реката на практика разделя територия в Северна Сирия, контролирана почти изцяло от Турция и свързани с нея опозиционни групи, и кюрдски милиции, подкрепяни от САЩ. Турция и САЩ ще патрулират съвместно в Манбидж 45 дни след подписването на 4 юни. Местната администрация ще се формира 60 дни след датата. В Африн, който беше превзет от турските сили в края на март,  местната администрация се формира  от кюрдски и арабски сили, голяма част от които са противници на YPG и на доминиращата в кюрдската автономия партия PYD, изтласкана от Африн в хода на операцията. Турция смята YPG и PYD за сирийски разклонения на Кюрдската работническа партия (ПКК), с която Анкара е във въоръжен конфликт от няколко десетилетия, с 2 години прекъсване. За агенция \"Ройтерс\" обаче говорител на Военния съвет на Манбидж обяви, че все още е \"рано\" да се говори за общи патрули. Съветът е свързан със Сирийските демократични сили (SDF) - коалицията, която контролира голяма част от Северна Сирия, след като с подкрепата на САЩ отвоюва редица градове от \"Ислямска държава\". Според Шарфан Даруиш от Съвета турските изявления са само средство за \"натиск\" и всяване на смут в Манбидж.", "date": "2018.05.30", "title": "Кюрдите ще напуснат спорен град в Северна Сирия през юни, обяви Турция"}
{"url": "https://www.dnevnik.bg/bulgaria/2018/05/30/3187135_simeon_sakskoburggotski_sus_sankciite_sveshtu_rusiia/", "text": "Погрешно е за всичко да се обвиняват Русия и Путин, не бива с рогата напред, трябва да бъдем по-прагматични и по-внимателни. Санкциите ни вредят по-скоро на нас. Това са автоголове, които ЕС си бележи.\" Така бившият премиер и цар Симеон Сакскобургготски отговаря на въпроса за напрежението между Москва и Запада в обширно интервю за швейцарското списание Die Weltwoche, в което прави анализ и на международното положение, и на вътрешни проблеми, и за пръв път коментира и съдебната система. Сакскобургготски, който като премиер подписа документите за присъединяването към ЕС, подчертава, че България остава проевропейски настроена въпреки сегашната мода на евроскептицизма и въпреки че сме различни, защото за нас да принадлежим към Европа винаги е било национална повеля \"без никакво притворство\". Перспективите пред останалите балкански държави са също сред темите на интервюто. \"Аз разглеждам членството в ЕС като единствено решение за страната ни. Като наблюдаваме какви трудности изпитват някои държави на Балканите, които все още не са членове, с какво огромно желание се стремят да се присъединят, става ясно, че една обединена Европа въпреки всички критики е най-доброто решение\", казва Сакскобургготски. Народите са различни, ако унгарците са доволни от дадена система, казва царят на въпрос за политиката на унгарския премиер Виктор Орбан. Същевременно обаче подчертава, че унгарското правителство се възползва от настроенията срещу бежанците и апелите за защита на християнството, което придава популистки характер на подкрепата, която получава от гражданите. \"Аз самият дълги години съм бил бежанец и съм чувствителен на тази тема\", добавя Сакскобургготски. Запитан за ролята на комунистическото минало в България, Сакскобургготски казва, че всички държави от съветския Източен блок споделят тежко наследство. \"Да се промени системата в пазарна икономика от днес за утре – това никога не го е имало. Някои от по-умните глави при комунистите се усетиха отрано каква е повелята на деня и започнаха своего рода приватизация – разбира се, без за нея да има необходимите морални предпоставки. По този начин се опорочи разбирането и за демокрация\", казва Сакскобургготски и дава пример със съдебната система: \"При комунизма повечето съдии изповядваха марксистки възгледи. Като дойде демокрацията, демократите издигнаха възгласи: \"Вън! Искаме нашите хора да станат съдии!\" Така правораздаването се политизира отново, което е изобщо недопустимо. Затова възникнаха и трудни ситуации, които един шведски или испански съдия никога не може да разбере. – учим се от грешките и заблудите си. Така коментира Сакскобургготски икономическия преход в бившите тоталитарни държави. По думите му \"в Китай намерили начин да избегнат колапс като в Съветския съюз, да запазят контрола и едновременно с това да отворят икономиката си, без хаос, без ядрени аварии\". За един убеден демократ това може и да прозвучи ужасно, но понякога трябва да се правят неща, които са наложени от обстоятелствата, обобщава царят. - има много честни, трудолюбиви хора тук, които мислят модерно и нямат и най-малкото намерение да дават или да получават подкупи. Тези упреци обезсърчават и обиждат честните хора. Дразня се, когато хора от ЕС ни четат надменни нравоучения за корупцията и правовата държава. Правим, каквото можем\", казва Саксобургготски. Австрия отчита отново своето истинско измерение - така коментира Сакскобургготски впечатлението на интервюиращия журналист, че \"малката Австрия преживява своего рода завръщане на Балканите\". \"Преди 1989 г. Виена беше тупик, в който свършваше Западът. Днес тя преоткри своята историческа роля за нашия регион. Ние, българите, разбираме австрийците много добре. Казваме, че не са истински немци, но едновременно с това те в много отношения са немци. Ние изпитваме културен афинитет към Австрия. Ерцхерцог Ото (Ото фон Хабсбург, внук на австроунгарския император Франц Йосиф и братовчед на Симеон Сакскобургготски) нарича Дунавския коридор \"вектор на културата, вектор на срещите\". Дунав свързва всички ни, а Австрия е в най-горната му част.\"", "date": "2018.05.30", "title": "Симеон Сакскобургготски: Със санкциите срещу Русия ЕС си бележи автоголове"}
{"url": "https://www.dnevnik.bg/evropa/2018/05/30/3187312_rumunskiiat_prezident_triabva_da_otstrani_prokurora_za/", "text": "Румънският президент Клаус Йоханис трябва да отстрани главния прокурор на Националната дирекцията за борба с корупцията Лаура Кьовеши, за да реши институционалния конфликт, който създаде с правителството, заяви Конституционният съд, цитиран от \"Ройтерс\". Правителството на социалдемократите поиска съдът да реши дали отказът на президента да отстрани Кьовеши е създал конфликт с конституцията. Миналия месец  президентът отхвърли искането на министъра на правосъдието  да уволни ръководителя на специалната агенция за борба с корупцията по високите етажи на властта. Това бе поредният епизод в политическа драма в борбата за върховенство на закона, заради която през последните две години десетки хиляди румънци често излизат да протестират. Министър Тудорел Тоадер обвини Лаура Кьовеши в превишаване на правомощията и накърняване образа на страната зад граница, след което през февруари поиска отстраняването ѝ. След като Клаус Йоханис отговори, че аргументите на министъра срещу Кьовеши не са го убедили, Тоадер каза, че правителството ще обжалва президентското решение пред Конституционния съд. Преди време Кьовеши заяви, че агенцията е изпратила на съд близо 1000 души през миналата година, включително трима министри, шестима депутати и двама зам.-министри. Една трета от обвиненията са за злоупотреби с европейски средства. Подчинените ѝ прокурори са спечелили 713 дела, включително срещу четирима депутати, 28 кметове и 30 ръководители на държавни компании и институции. Част от делата продължиха години.", "date": "2018.05.30", "title": "Румънският президент трябва да отстрани прокурора за борба с корупцията, реши Конституционният съд"}
{"url": "https://www.dnevnik.bg/bulgaria/2018/05/30/3187106_bulgarinut_ne_vuzpitava_decata_si_v_altruizum_i/", "text": "В отношението към възпитанието на децата и към образованието нараства по-прагматично отношение към живота. Макар българинът да възпитава децата си в трудолюбие, решителност и постоянство, има рязък спад на родителското желание да се внуши на децата алтруизъм и въображение. При отношението към работата също се очертава бавен спад на социалност – българинът работи основно за собствена осигуреност и добро заплащане, цени все повече свободното си време и не възприема работата като дълг към другия. Това са някои от изводите на българската част на  Европейското изследване на ценностите, която беше представена днес  в София от десетки учени, анализатори, политолози, коментатори. Те коментираха данните на социолозите от \"Алфа Рисърч\", които са събрали и обработили информацията за България за най-големия европейски проект в областта на социалните науки. В проучването, което се прави още от 1981 г., участват 47 страни, България се включва през 1990 г. За кои от следните качества смятате, че трябва децата да бъдат поощрявани да усвояват в семейството? Отношението към възпитанието на децата и към образованието следва общата тенденция, уловена от изследването, на нарастване на самочувствието на българите, но и на по-прагматично отношение към живота, посочи проф. Димитър Вацов от Нов български университет. Ако днес повече хора считат себе си за щастливи и ценят повече работата и свободното си време, това се пренася и като нагласа към възпитанието на децата: трудолюбието, отговорността, постоянството и решителността са не само най-ценените добродетели, в които искаме да възпитаме децата си, но и те бележат ръст от средно 3-4 % спрямо 2008 г. Нараства тежестта на толерантността като базисна европейска ценност и това е част от нормализацията на демократичните отношения у нас, каза той. В същото време той отбеляза, че - въображението не е толкова важно, колкото първо \"да подредиш собствения си двор\". Най-рязък е спадът в подкрепата за алтруизма, който частично може да бъде обяснен със същата прагматична нагласа, каза Вацов. \"Вероятно тук влияние оказват също несигурността в международните отношения днес и особено популистката пропаганда в медиите, която систематично подкопава идеята за общочовешки ценности, в частност подрива доверието в демокрацията и правата на човека като надеждни регулатори на егоизма в междуличностен и междудържавен план. Доверието в образователната система също показва нарастване на прагматичните и реалистки нагласи\", допълни той. Маркира се бавен коментира проф. Александър Кьосев от СУ \"Св. Климент Охридски\". По думите му въпросът \"Кои от следните качества децата трябва да усвояват в семейството\" получава отговори през 2018, които е добре да наречем тревожни. \"Те демонстрират сериозен спад на родителското желание да се внуши на децата алтруизъм (от 31.4% до 14.4%, спад от цели 20 пункта) и \"въображение\" (от 24.4% до 20.2% – спад от 4 пункта). За сметка на тези \"абстрактни\" ценности и тук нарастват показателите на \"непосредствените\", в някакъв смисъл патриархални добродетели, ценени в малката, видима общност. Все повече родители биха искали децата им да имат не въображение и алтруизъм, а трудолюбие, постоянство, отговорност и пр.\", отбеляза Кьосев. Анализаторът отбеляза, че алтруизмът и въображението са важни и тяхното намаляване не е безобидно – те са основно социално лепило на модерното общество и модерната нация, чрез тях се изграждат солидарност, усещане за включеност, идентичност и социална кохезия. \"Но, както се казва, това е само тенденция, все още само хипотеза, може би следващи изследвания ще разсеят тези тревоги. Но че ние не забелязваме това\", завърши той. Доколко имате доверие в образователната система? Открояват се нагласи бъдещите граждани на България да са с чувство за отговорност и добри обноски, но за сметка на развиване на въображението, свободата на духа, самостоятелността, инициативността, независимостта, посочи и проф. Росен Стоянов от Нов български университет. Политологът Антоний Гълъбов пък отбеляза, че се очертава ясна тенденция за възприемане на а не на труд или обществен дълг. Има стабилизиране на високите стойности на значение на работата и в същото време има видим ръст по отношение стойността на свободното време, отбеляза той. Затвърждава се мисленето за работата като осигуреност, най-важна е сигурността и доброто заплащане, едва една трета от изследваните смятат, че работата е дълг към другия, посочи Гълъбов. Доколко важно за вас е?", "date": "2018.05.30", "title": "Българинът не възпитава децата си в алтруизъм и въображение"}
{"url": "https://www.dnevnik.bg/sviat/2018/05/30/3187318_zastrelianiiat_jurnalist_babchenko_e_jiv_poruchiteliat/", "text": "Живеещият в Киев руски журналист Аркадий Бабченко, за чието поръчково убийство бе съобщено във вторник вечерта, е жив. Всичко около смъртта му е било инсценировка на спецслужбите на Украйна, за да бъде разкрит и заловен извършителят и поръчителят на нападението. Бабченко се появи на пресконференция, предавана пряко по телевизията. Той благодари на спецслужбите, каза, че операцията е подготвяна два месеца, и се извини за шока, който е причинил на всички с \"новината\". Василий Грицак, ръководител на Службата за сигурност на Украйна, заяви на брифинга, че е арестуван украински гражданин, представен само като Г., който бил нает от руските спецслужби да организира убийството. \"Буквално преди 3 часа го задържахме\", допълни той. За целта организаторът е получил поне 40 000 долара, твърдят украинците. Грицак твърди още, че наетият за извършване на убийството е бивш участник във военните действия в Източна Украйна (в Киев наричат това антитерористична операция - бел.ред.). \"Службата ни своевременно получи информация за подготовката на покушение срещу живота на Аркадий Бабченко и че се търси кой да извърши убийството. Взехме решение за реализиране на оперативна комбинация, благодарение на която успяхме да съберем неопровержими доказателства за терористичната дейност на руските спецслужби на територията на Украйна\", добави той. \"Доколкото знам, операцията е била в ход от два месеца. Не знам колко мога да разкрия сега, но ме осведомиха как стоят нещата преди месец. Казаха ми, че срещу мен има поръчка за убийство, парите вече са предадени - доколкото ми е известно, 40 000 долара. Предложиха ми да участвам в тази спецоперация. Тук няма варианти - или работим, или така или иначе работим. Съгласих се\", разказа журналистът. Украинските органи на реда провеждат следствени действия със задържания организатор. На местата, където е живеел или временно е пребивавал, се извършват обиски. Според Грицак целта на руските спецслужби била да убиват граждани на Русия, напуснали страната поради политическите си възгледи. \"Става дума за журналисти, общественици, публицисти, които открито критикуват руската власт\", допълни той.", "date": "2018.05.30", "title": "\"Застреляният\" журналист Бабченко е жив, поръчителят на покушението е задържан"}
{"url": "https://www.dnevnik.bg/citat_na_deniia/2018/05/30/3187316_citat_na_denia_niama_da_teglia_jrebiia_za_da_niama_pak/", "text": "Това заяви почетният президент на \"ЦСКА-София\" Димитър Пенев на въпрос дали ще присъства на жребия за Лига Европа. Червените ще се включат от първия предварителен кръг на турнира, а съперникът им ще бъде изтеглен на 19 юни. Преди година отборът доби право на участие в Лига Европа по спортен път, а Пенев пътува до Нион за тегленето на жребия. Минути преди церемонията обаче  \"ЦСКА-София\" беше изваден от турнира , тъй като УЕФА не го призна за наследник на \"Литекс\". През февруари европейската централа разреши на  ръководения от Гриша Ганчев клуб да участва в европейските турнири. Пенев беше попитан и за мнението му за формата на Първа лига. \"Не го коментирам, защото съм минал много етапи в нашето първенство. Нито съм професор, нито съм счетоводител, за да дам някаква оценка. Това си има решение на хората, които отговарят за тази програма.\" Треньор №1 на България за XX век сподели и част от очакванията си за предстоящото световно първенство в Русия. \"Все още нямам фаворит. Трябва да прегледаме и във вестниците, когато излиза спортна информация, там има класиране и евентуално ще се излъжа за някоя неизвестна държава. Изненада ще има от арабските страни, но знаете - Германия, Англия, домакина Русия също. Не се публикува много за тях, но очакваме едно сериозно представяне от домакините.\"", "date": "2018.05.30", "title": "Цитат на деня: Няма да тегля жребия, за да не направя пак свободен ход отиване и връщане"}
{"url": "https://www.dnevnik.bg/skorost/2018/05/30/3187193_grijite_za_spirachkite_v_jegata/", "text": "Спирачките на един автомобил могат да прегреят по много причини. Специално при хидравличните системи един от най-честите проблеми, а и един от най-лесните за разрешаване, е неправилното поставяне на накладките спрямо спирачния диск, казват от компанията \"Феродо\", която от години произвежда компоненти за спирачната система. Разстоянието между накладките и дисковете може да е твърде голямо или пък твърде малко, но и в двата случая това представлява проблем. При голям луфт има опасност работата на спирачката да е нарушена, защото накладките не опират достатъчно в дисковете и не постигат качествено триене. Това значително може да отслаби възможностите на спирачките и да доведе до опасни ситуации. Ако луфтът е прекалено малък, накладките и дисковете може да се допират и без да се натиска спирачният педал, което води до нежелано триене и усукване, износване и прегряване на компонентите, което отново може да влоши работата на спирачката, да предизвика вибрации, шум и трайни повреди по дисковете. В най-лошия случай се образуват горещи точки, които могат бързо да износят материала и да напукат дисковете. При монтажа всички хидравлични дискови спирачки са снабдени с автоматичен регулатор, който се самонапасва при ползване на спирачките, за да компенсира износването на дисковете и накладките. Въпреки това обаче те редовно трябва да се проверяват, за да е сигурно, че работата на спирачната система е възможно най-добрата.", "date": "2018.05.30", "title": "Грижите за спирачките в жегата"}
{"url": "https://www.dnevnik.bg/politika/2018/05/30/3187233_borisov_sled_sreshtata_s_putin_turski_potok_vliza_na/", "text": "Газопроводът \"Турски поток\" ще стигне до България и ще бъде свързан с българската газопреносна мрежа. За това са се договорили днес в Москва президентът на Русия Владимир Путин и премиерът на България Бойко Борисов. Путин уточни, че е разговарял с президента на Турция Реджеп Ердоган, който се е съгласил и уточняват практическите мерки за продължаване на газопровода към българската граница. \"От името на българите изказвам благодарности, че отново се връщаме към газоразпределителната роля, която имахме на Балканите. Да, можеше да дойде руска тръба навремето през \"Южен поток\", но това са минали събития\", заяви Борисов.  Българският премиер благодари на Путин, че въпреки напрегнатите отношения между България и Русия заради провала на проекта руският президент му е прощавал \"като по-голям\". Путин добави, че малко се притеснява от това сравнение, тъй като по-големият винаги плаща. Президентът каза, че загубите на \"Газпром\" от спирането на \"Южен поток\" били в рамките на 800 милиона евро. \"Газпром\", \"Булгартранзгаз\" ще се разберат за условията, по които ще става транзитът през България към страните от Балканите и Западна Европа. Борисов каза още, че има подкрепа на Европейската комисия за газовия хъб \"Балкан\", и припомни как председателят на комисията Жан-Клод Юнкер е показал схема на газови хъб на среща от председателството в София. \"Ние сме готови за реализацията на този маршрут. Приветстваме диверсификацията на доставките до европейския пазар, защото това създава пазарни отношения\", каза Путин. Президентът на Русия и премиерът на България са се разбрали, че Русия ще участва в строежа на АЕЦ \"Белене\", Борисов подчерта, че ще се търси частен инвеститор и градежът ще става по пазарни правила. Разбрали се за съхраняване на руските военни паметници Путин не пропусна да припомни ключовата роля на Русия за освобождението на България преди 140 години и за възстановяване на българската държава. Руската страна е поискала и споразумение за опазване на руските военни паметници в България, които ще бъде подписано. По думите на Путин, военните паметници на българска земя на загиналите десетки хиляди руски и съветски войни са много важни. \"Над 300 хил. руски граждани се явяват собственици на имот в България. Руските инвестиции в недвижими имоти в България стигат над 5 млрд. долара. Искам да благодаря на българския премиер за откритата и съдържателна среща\", каза още Путин. Той не пропусна да припомни, че руската \"Лукойл\" осигурява 9% от БВП на България. Срещата между двамата започна с повече един час закъснение от предвиденoто. \"Радостен съм, че след достатъчно дълга пауза приехте нашата покана. Наскоро се срещнахме с президента. Надявам се нашата среща сега да създаде добри условия за развитие\", бяха встъпителните думи на президента на Русия Владимир Путин. Той добави, че има има други сфери, в които може да се развият двустранните отношения, включително икономика, политически контакти, културата и духовните връзки. Путин отбеляза, че скоро бяха честванията за 140 години от Руско-турската война и Деня на славянската писменост и култура. Двамата са обсъдили и културни проекти. Путин е обещал увеличение на броя на стипендиите за български студенти, учещи в руски учебни заведения. Третата среща \"Благодаря за възможността след толкова години да съм в Кремъл\", каза Борисов, като отбеляза, че това е трета среща среща между двамата, първата е била в Гданск, а втората в София. Борисов благодари на Путин и за това, че през всичките тези години са обменяли мисли по телефона. Той каза още, че сега ще имат възможност да разговарят за Западните Балкани и Сирия. \"Русия винаги е имала голямо влияние върху хората\", каза Борисов. \"Добре е да знаете всичко, което правим в Европа в сферата на сигурността. В борбата с тероризма работим много добре с вашите служби\", каза Борисов на руския президент. Той пожела успех на Русия в световното първенство, на което е домакин това лято, което започва след 10 дни. Столицата на света ще е Русия, каза Борисов. От руска страна на срещата между Борисов и Путин присъстваха външният му съветник Юрий Ушаков, министърът на промишлеността и търговията Денис Мантуров и заместник-министърът на външните работи с ресор Европа Александр Грушко. Българското правителство беше представено от вицепремиера Томислав Дончев, министъра на енергетиката Теменужка Петкова и посланикът в Русия Бойко Коцев, чийто мандат изтече. След срещата трябва да има обяд, на който ще се присъединят говорителят на президента Дмитрий Песков, първият вицепремиер и министър на финансите Антон Силуанов, посланикът в София Анатолий Макаров, министърът на енергетиката Александр Новак, министърът на културата Владимир Медински, ръководителят на федералната агенция по туризъм Олег Сафонов, както и шефовете на \"Газпром\" Алексей Миллер и на \"Лукойл\" Вагит Алекперов. Според ТАСС срещата между Борисов и Путин е уговорена през март при телефонните разговори на българския премиер и президента на Русия и външния министър Сергей Лавров. Първата среща на Борисов в Москва беше с премиера на Русия Дмитрий Медведев. По-късно тази вечер той ще разговаря с българската общност в Русия. Противно на плановете за двудневна визита, премиерът на България се прибира късно тази вечер, а не утре сутрин. От тази промяна в плановете обаче не следва отлагане на планирани срещи и разговори.", "date": "2018.05.30", "title": "Борисов след срещата с Путин: \"Турски поток\" влиза на територията на България"}
{"url": "https://www.dnevnik.bg/evropa/2018/05/30/3187023_novi_izbori_ili_kompromis_kakvi_sa_scenariite_za_izhod/", "text": "Италия се запъти към предсрочни избори през септември или октомври, след като партиите на популистите и крайнодесните  не успяха да съставят правителство . Предишните избори през март излъчиха парламент без ясно изразено мнозинство. Номинираният за премиер  бивш директор по фискалните въпроси в Международния валутен фонд Карло Котарели се очаква да ръководи служебно правителство до свикването на нови избори. Междувременно по-рано днес  Котарели обяви, че са се появили \"нови възможности\"  за съставяне на правителство въз основа на резултатите от парламентарните избори на 4 март. Според \"Файненшъл таймс\" хора, близки до разговорите, все пак са предупредили, че шансовете за помирение на различията между лидерите остават проблем. В сряда сутринта лидерът на Лигата Матео Салвини настоя за нови избори. \"Това е моят призив: Серджо Матарела трябва да ни каже деня на вота и италианците ще раздадат справедливост за случилото се\", посочи той. Председателят на Движение \"Пет звезди\" Луиджи ди Майо, който е по-склонен да поднови преговорите, каза: \"Пред нас има два пътя: или даваме разумно решение за правителството на (Джузепе Конте), или гласуваме веднага.\" Какви са възможните сценарии за предстоящите месеци обобщава \"Ройтерс\", цитирана от БТА. Коалиция на Движение \"Пет звезди\" и Лигата Този сценарий може би се струва  най-страшният за пазарите , вече уплашени от общата управленска програма, която двете партии изготвиха по-рано този месец. Тя предвиждаше  вакханалия в разходите  чрез облекчаване на данъци и социално подпомагане плюс отмяна на непопулярна пенсионна реформа от 2011 г. Бъдещата управляваща коалиция обаче се разпадна в края на миналата седмица, когато в защита на единната европейска валута президентът Серджо Матарела отхвърли предложения от коалицията евроскептичен министър на икономиката. И антисистемното Движение \"Пет звезди\", и крайнодясната Лига са казали, че обмислят възможността да се явят в тандем на изборите и че техният т.нар. договор за управление все още би могъл да е основа за бъдеща коалиция, но те още не са взели решение. Социологическо проучване на SWG показа, че Лигата е добавила над 10 процентни пункта към подкрепата си от изборите насам, и тя вече надхвърля 27 процента. Движението \"Пет звезди\" е изгубило около три пункта и сега има подкрепа от 29.5 процента. Заедно двете биха имали внушително мнозинство в парламента. Основното опасение е, че вотът в крайна сметка ще се превърне в референдум за еврото, или по-вероятно - за Европейския съюз, след ветото на Матарела. Дясноцентристко правителство На изборите през март Лигата се оказа най-популярната партия в дясноцентристкия алианс, включващ партията на Силвио Берлускони \"Форца Италия\", и по-рано бившият премиер заяви, че консервативният блок трябва да остане единен. Лидерът на Лигата Матео Салвини обаче още не се е обвързал. Последното социологическо проучване показа, че десноцентристкият блок би спечелил около 40 процента от гласовете, срещу 37 процента през март. Това вероятно не би му стигнало за парламентарно мнозинство. Повечето от гласовете за Лигата, изглежда, идват от \"Форца Италия\", която е загубила от март 6 процентни пункта, показа проучването. Този блок би бил малко по-успокояващ за пазарите и европейските политици, защото Берлускони се постара да се представи като умерен дясноцентрист. \"Форца Италия\" многократно е управлявала заедно с Лигата и на местно, и на национално равнище, често смекчавайки по-радикалните й позиции. На изборите през март 81-годишният Берлускони не можеше да се кандидатира, но на следващите ще може да се яви като кандидат за премиер от \"Форца Италия\". По-рано този месец съдът отмени забраната да заема изборни постове, свързана с присъдата му от 2013 г. за данъчна измама. Демократическата партия прави съюз с \"Пет звезди\" или с \"Форца Италия\" За момента това са най-малко вероятните сценарии. Според сегашните проучвания лявоцентристката Демократическа партия би получила около 20 процента от гласовете, малко повече в сравнение с вота през март, което може да е достатъчно за сформиране на мнозинство с \"Пет звезди\". Но след изборите през март Демократическата партия многократно отказваше да се съюзи с движението и засега не е сигнализирала за промяна в позицията си. Според проучванията един дясно-ляв алианс между Демократическата партия и \"Форца Италия\", които управляваха след изборите през 2013 г., би спечелил далеч по-малко от необходимите гласове за парламентарно мнозинство. Демократическата партия винаги е отхвърляла какъвто и да било съюз с крайната десница. Променливи величини Италия никога не е свиквала избори наесен, така че, ако не се появи ново решение, за пръв път партиите ще водят предизборна кампания през сезона на отпуските, когато италианците заминават на плажа или на дълги пътувания в чужбина и вниманието им към политиката се стопява. Освен това, понеже служебното правителство едва ли ще разполага с парламентарно мнозинство, \"Пет звезди\" и Лигата може да обединят силите си и да прокарат нов изборен закон. Сегашният предвижда почти изцяло пропорционално представителство, макар че облагодетелства коалициите. В началото на тази седмица лидерът на Лигата Салвини заяви, че обмисля да внесе промени в изборния закон заедно с \"Пет звезди\", но не направи и най-малък намек какви биха били те. Всяка промяна очевидно би повлияла на политическите сметки преди изборите. При сегашния изборен закон нищо не пречи на Лигата да остане в дясноцентристкия алианс (както направи и през март) и после на своя глава да се съюзи с \"Пет звезди\" след вота.", "date": "2018.05.30", "title": "Нови избори или компромис: какви са сценариите за изход от политическата криза в Италия"}
{"url": "https://www.dnevnik.bg/sport/2018/05/30/3186860_talantlivata_liliana_georgieva_viarva_che_shte_se/", "text": "Талантливата българска лекоатлетка Лиляна Георгиева е уверена, че скандалът, в чиято основа попадна, ще ѝ помогне да стане по-мотивирана и силна. Сребърната медалистка на 1500 м от европейското за девойки ще пропусне целия сезон заради напрежение, породено от желанието ѝ да смени клуба си. През зимата тя поиска да се раздели с досегашния си клуб \"Тракия\" (Пловдив) и да премине в \"Актив 2013\". Председателят на \"Тракия\" Лиляна Томова заяви, че е било подготвяно споразумение между двата клуба, за да може трансферът да се осъществи. По думите ѝ проблемът възникнал, след като по време на турнир в Пловдив състезателката е показала неприличен жест към трибуните. \"Измихте си ръцете отново с мен и жеста ми, отправен към г-жа Станкович (досегашния ѝ треньор Радмила Станкович), но не казвате за лъжите през тези четири месеца, че ще бягам, и разигравките и безполезните разговори, в които бяхте толкова мила и убедителна, че всичко ще бъде в моя полза. Госпожо Томова, обещахте, че споразумение ще има, защото вие като голям спортист и човек на ниво дадохте дума, че ще бъде грехота да унищожите таланта ми, защото имам неразбирателство с Радмила Станкович\", написа Георгиева във \"Фейсбук\". Тя се извини на всички, присъствали на стадиона, за жеста си. Но обясни, че Томова и Станкович \"са я направили луда с лъжите си\". \"След всичкия този психически тормоз, който ми нанесохте, не мислех, защото бях наясно, че каквото и да направя, вие няма да ме пуснете да се състезавам тази година, защото това при вас е практика.\" \"Постигнахте едно - спряхте ме, но няма да ме откажете. Дори ви благодаря за всичко това, което направихте, защото ми отворихте толкова много врати и всичко ми върви както трябва. Благодаря ви, продължавайте все така, за да ставам още по-силна и по-мотивирана\", добави Георгиева. Тя привлече вниманието още през 2015 г. със силните си резултати. Впоследствие няколко пъти подобри национални рекорди.", "date": "2018.05.30", "title": "Талантливата Лиляна Георгиева вярва, че ще се върне по-силна след скандала в атлетиката"}
{"url": "https://www.dnevnik.bg/sviat/2018/05/30/3186833_borisov_moje_da_obiavi_dnes_gotovnost_bulgariia_da_se/", "text": "Премиерът Бойко Борисов може да обяви при започващото днес двудневно работно посещение в Москва готовност на България да се включи с продължение на територията на Европейския съюз на руско-турския проект \"Турски поток\". Другата очаквана новина, за която говорят източници на \"Дневник\", е желание на българската страна да получи копия от хилядите български документи в т.нар. Особен архив, изнесени от Червената армия след 9 септември, защото въпросът за оригиналите е повдигнат още от президента Желю Желев през 1991 г., но няма решение и до днес. Обявяване на готовност не е нещо повече от политическа декларация, докато правителството не се ангажира да придвижва приоритетно проекта на българска територия, да осигури съгласието на Европейската комисия и да подготви необходими документи, гарантиращи на руснаците, че този път няма да се повтори случаят с \"Южен поток\", и връзка през България до Сърбия, а нататък - през Унгария до Австрий и Северна Италия, ще има. Няма и някакви конкретни срокове, свързани с \"Турски поток\", които да притискат Борисов, освен заплахата на \"Газпром\", че ще спре или най-малкото рязко ще намали преноса на природен газ през Украйна (към България и Централна Европа), когато изтекат договорите с Киев в края на 2019 г. Приблизително по това време руснаците искат втората тръба на \"Турски поток\" да излезе на турския европейски черноморски бряг. Но съдбата ѝ в момента е напълно неясна, защото няма сигнали кой на Балканите и в Европа би купувал пренасяни по нея над 15 млрд. куб. м газ. Ситуацията се усложнява и от реализирането по същото време на Южния газов коридор за пренос на азербайджански газ през Грузия, Турция, Гърция и Албания до Италия. Първият му участък бе открит във вторник.  най-малкото защото Борисов няма мандат да води такива преговори в Москва. Според \"Капитал\" вероятно Борисов ще сондира за условията, при които \"Росатом\" и руската страна биха се съгласили да сътрудничат с нов инвеститор в проекта. Руският ядрен холдинг вече заяви, че ако България поднови централата край Белене, при всички положения ще участва, но още не знае българските условия. Без руснаците втората ядрена централа е изключено да стане, защото производителят на реакторите, които ние притежаваме, е отговорен за тях през целия период на функционирането им и затова трябва да участва най-малко в изграждането на т.нар. ядрен остров - корпуса с реактора, допълва седмичникът. Тепърва депутатите в София най-вероятно ще позволят на правителството да разговаря с потенциални инвеститори, после ще отменят мораториума върху проекта, ще последва подготовка за открита процедура за привличане на партньори и т.н. Трите теми обясняват и защо в делегацията са включени, от една страна, министърът на енергетиката Теменужка Петкова, изпълнителният директор на държавната фирма \"Булгартрансгаз\" Владимир Малинов, коодринаторът по ядрения проект - вицепремиерът Томислав Дончев, и министърът на финансите Владислав Горанов (някой трябва на място да отговаря на въпроси възможни ли са държавни гаранции по разширяването на газопреносната мрежа и АЕЦ \"Белене\"), а от друга - министърът на културата Боил Банов. В делегацията е и министърът на туризма Николина Ангелкова, което допълнително подчертава изключително икономическия акцент в работната визита на Борисов. Няма ги вицепремиерът и външен министър Екатерина Захариева (тя е в Того за среща на ЕС със страни от Африка, Карибите и тихоокеанския басейн) и министърът на отбраната Красимир Каракачанов (той открива днес в Пловдив изложението на българска военна техника \"Хемус\"). Така се спестява нуждата от срещи на двамата министри с руските им партньори в момент, когато темата за санкциите на ЕС не се развива в посоката, в която Москва очаква (освен това Борисов може да демонстрира, че външната политика на България в значителна степен зависи лично от него), а страните от НАТО подготвят в следващите седмици важни срещи на ниво министри на отбраната и държавни глави. Неочакваното интервю на президента Радев Контекстът на посещението на българската делегация се промени както от визитата в Москва и Сочи преди седмица на президента Румен Радев, така и от интервюто му за БТА, публикувано часове преди правителственият самолет да отлети за Русия. В интервюто той практически повтаря недоверието и критиките от Москва към Борисов, управлявал през повечето време от 2008 г. насам - \"след десет години без диалог на най-високо равнище (...) бяха загробени три стратегически енергийни проекта, а с тях и възможността България да се превърне в енергиен център на Балканите\". Радев стовари на сегашното мнозинство вина за \"тежки и разрушителни политически декларации\" и че било обявило \"в свой доклад Русия за заплаха\", а в същото време правителството неофицициално търсело контакти с Москва. Президентът нарича газовият хъб \"Балкан\" - една от любимите доскоро теми на Борисов, \"рожба на кризисен пиар след скандалния провал на проекта \"Южен поток\", обяснява, че просто няма газ за такъв проект и едно към едно повтаря теза, въртяна неведнъж по руските медии: Защо \"Северен поток 2\" да може, а \"Южен поток\" да не може?\" В интервюто той поставя под съмнение и усилията на Борисов да бъде играч на международната сцена. Европредседателството според президента прекалено се употребява за политически PR, акцентът на срещата ЕС-Западни Балкани в София едва ли не се изместил към \"фотосесия от посрещания, изпращания, колко европейски лидери ще седнат на една маса и много важно как точно ще се ръкуват\", никой не му казал за срещата ЕС-Турция или че Борисов ще ходи в Москва и косвено го обвини, че тласка България към автократично управление. \"България се завръща в руската зона на влияние\" За сметка на това почти едновременните посещения на българския президент и премиер са представяни като \"разширяване руската зона на влияние, и по-точно завръщането на България в тази зона\". \"Каквото и да е споразумение с традиционно смятания за недружелюбен към Русия Бойко Борисов би могло да покаже, че Кремъл си е върнал изгубеното влияние в България и в по-широк план - на Балканите. И, което е немаловажно от символична гледна точка, това би се случило веднага след срещата ва върха в София между ЕС и Западните Балкани. Вярно, че това отново ще е по-скоро виртуално, а не реално политическо постижение, защото за Русия се задават нови санкции - този път за сваления през 2014 г. малайзийски самолет в Източна Украйна\", написа в коментар Иван Преображенски за сайта \"Росбалт\".", "date": "2018.05.30", "title": "Борисов може да обяви днес готовност България да се свърже с \"Турски поток\""}
{"url": "https://www.dnevnik.bg/intervju/2018/05/30/3180317_korneliia_ninova_pred_dnevnik_nai-goliamata_opasnost/", "text": "Според Нинова пътят за преодоляване на паралелната държава са хората, които трябва да я отхвърлят.  - Без никакво съмнение за нас остава въпросът за оставката на това правителство. След срещите ми впечатлението е за нестабилност в управляващата коалиция, защото лидери на две от партиите споделят, че техните идеи за политики не срещат разбиране сред партньорите им и заради това търсят подкрепа извън правителството. Това е нестабилност - те сами си търсят плаващи мнозинства по различни въпроси. Ние ще подкрепяме тези предложения, които отговарят на нашата програма, и това, което касае националния интерес - какъвто е въпросът за преизчисляване на всички пенсии, който смятаме да поставим на следваща среща. Такова предизборно обещание имаха \"Обединени патриоти\" - ние ще им го предложим пак, в интерес е на 2 млн. души. - Не бих прогнозирала отсега. Патриотите носят солидарна отговорност за това, което се случва. Те са част от това управление и ние искаме и тяхната оставка. - Въпросът с Истанбулската конвенция е въпрос на ценностна система, въпрос на конституция, въпрос на огромно обществено мнение. Нали не бихме обвинили в национализъм българската църква, католическото и мюсюлманското вероизповедание, академичната общност? Много хора с аргументи се изказаха срещу ратификацията на конвенцията. Изобщо не го свързвам с популизъм и национализъм. - Уважавам различното мнение, но съм чела всичко внимателно. В съпътстващия доклад има ясно разписани текстове за въвеждане на трети социален пол и изредени възможности какво означава той - трансджендъри, транссексуални и т.н.  (в Обяснителния доклад към конвенцията е казано, че \"Страните могат, ако желаят, да разширят тълкуването спрямо лица, които са гейове, лесбийки, бисексуални или транссексуални и които също може да са изправени пред особени форми на преследване и насилие, свързано с пола\". Смисълът на конвенцията е защитата от насилие на всички. Не се споменава и \"трети социален пол\" - бел. ред.).  За мен не е въпрос за сгрешен текст. Нашето политическо семейство - ПЕС, подкрепя конвенцията, но над 70% от българското общество не я приема. Приемането на актове насила според мен е едно от действията, които увеличават евроскептицизма. За нас реално действие срещу насилието над жени е промяната на закони и се радвам, че нашите предложения вече минаха. - БСП е взела решение, на различно мнение сме. На колегите от ПЕС казах: \"Уважавам мнението на другите партии, но, моля, уважете нашето.\" Освен за Истанбулската конвенция с колегите нямаме различия по други въпроси. - Много ми се иска да поговорим за \"антиевропейското\" говорене на БСП. Понякога политическите опоненти лепят етикети и е трудно да се излезе от митове. Заради наши позиции сме били \"антиевропейска\" партия - първи се обявихме срещу двойните стандарти в храните и веднага ни критикуваха, че искаме да изгоним инвеститорите и да извадим България от ЕС. Мина една година и днес всички говорят срещу двойните стандарти в храните, цялата ЕК е ангажирана. Второ, казахме, че не искаме да сме в задния двор на Европа, а искаме равнопоставеност. Пак приказки, че БСП ще вади България от ЕС. А днес всички казват \"Не на Европа на две скорости\". Поемаме риска първи да кажем нещо, дори и да ни хулят. Десните партии, партиите - членки на ЕНП, узурпират европейското говорене - всичко, което те кажат, е правилно, а ако ги критикуваш, значи си антиевропеец. Европа не е на десните партии, Европа е на народите. Смятам, че да критикуваш грешките, които направихме в ЕС, е много по-европейско, отколкото да ги приемаш мълчаливо, да те потупват по рамото за това, да се съгласяваш заради едната похвала и тези грешки да се задълбочават. По-добре да си ги кажем - по този начин спасяваме Европа от следващи грешки. - Мисля, че поставянето на въпроса с кого си - или с Европа, или с Русия, е неправилно. България като член на ЕС може да бъде посредник или мост на отношенията между Европа и Русия, особено по време на европредседателството. Да не изреждам всички европейски и партийни лидери, които казват, че отношенията с Русия са им важни, стратегически. Канцлерът Меркел, а после и президентът Макрон бяха на посещения в Москва. И тези двойни стандарти не приемам за правилни. Ако някой от големите десни лидери в Европа каже, че Русия е важен партньор и трябва да съхраним отношенията си - това е правилно, национално отговорно, европейско. Когато БСП каже, че България може да бъде център на такова посредничество, това веднага става антиевропейско. Надявам се някой ден всички да се обединим около това, че националният интерес на България като член на ЕС е да запази и развива отношенията си с Русия. - Посещението на президента в Москва и Сочи възстанови диалога между България и Русия. Това е възможност за подобряване на отношенията ЕС - Русия, още повече че тази визита беше на фона на визитите на Меркел и Макрон. България като председател на Съвета на ЕС има място в тези процеси, има възможност да бъде мост между Европа и Русия. Това е и в национален интерес на България. Радев постави началото, надявам се след посещението на Борисов да има задълбочаване на отношенията и да бъдат рестартирани енергийните проекти, които са важни за националния интерес на България. - В ГЕРБ бяха свикнали всички власти да са в техните ръце - и президент, и изпълнителна, и законодателна, а с избора на Румен Радев този монопол бе разбит. Той показа и надпартийност, и различно мислене, и алтернативност. Високият авторитет на Радев също много ги дразни. Вероятно има и опасения, че той ще направи партия, която да ерозира ГЕРБ. Не виждам реални факти и информация към момента да се правят такива планове. - Не. Обществото очаква, иска нещо ново, различно, алтернативно. Ние не се притесняваме от това, че президентът може някой ден да направи партия. Познавам предизборните му обещания, виждам действията му сега - той е последователен. Възхищавам му се, че поставя в центъра националния интерес, че е коректив на много грешки на изпълнителната власт. - Когато ме избраха за председател на БСП, мотото ми бе \"Да променим БСП, за да променим България\". Започнахме тази промяна, която аз определям за алтернатива на политическото статукво. Въвеждането на мандатност от 12 г. за депутатите бе тежка битка в БСП, но дадохме сигнал, че не искаме да останем във властта, докато сме живи, и че има приемственост с по-млади. Не ни е страх, че ще вземат местата ни. Напротив, трябва да ги подготвим за това. Предложих и въведохме мандатност и пряк избор на лидер от всички членове - мисля, че дадохме сигнал, че властта в партията няма да е в ръцете на малцина, и искаме и в държавата максимален брой хора да вземат участие при вземането на решения. Имаше вътрешнопартийни сътресения, но и сигнали към обществото как искаме да управляваме държавата. Може би най-важното е, че опровергахме масовата вяра, че всички политици сме еднакви и искаме да се доберем до властта за лична облага. Имам предвид, че отказахме аз да стана председател на парламента, Деница Златева - министър, други колеги да заемат постове. Да, ние можехме да се уредим в личен план, но какво щеше да стане с тези един милион българи, които бяха ни повярвали? А какво щеше да стане с държавата, в която двете най-големи партии до изборите се кълнат в народа, след изборите се прегръщат заради пари и постове? Не ви щем ни постовете, ни парите. Заради други неща сме се захванали с тази работа и ще ги изкараме докрай. Как да привлечеш млади хора? Като им предложиш решения. Защо младите семейства не раждат деца? Не са сигурни, нямат работа и жилище. Предложихме облекчени условия за кредити на млади семейства, отхвърли се; предложихме данъчни облекчения за млади семейства, отхвърли се; предложихме културен чек - отхвърли се, но това е послание към младите хора. Разбирането ни е, че можеш да привлечеш млади хора, като им предложиш решения на проблемите. Ние им предлагаме решения, дано тези послания стигнат до тях. - Говорим си с всички партии. Нямаме договорки за общи коалиционни действия или каквото и да е с ДПС. Даже отказахме да внесем общ вот на недоверие, след като казаха, че трябва да се крепи стабилността. Това не е стабилност, това е стабилност в разпада. - Първо, това са ежеседмичните протести на различни групи хора в България, и то по време на председателството, когато всичко трябва да е мирно и да сме щастливи. Това означава, че обществото ври и кипи и не е доволно. Второ, това е нашето поведение - ГЕРБ отдавна не е имала такава опозиция. Имаме 31 алтернативни законопроекта, алтернативата трябва да се види. Трето - нестабилността в коалицията, ежедневните противоречия и противоборства. Твърде са различни, събира ги само желанието за власт и пари и рано или късно това ще се разпадне. - С тези анализатори сме на едно мнение - има паралелна, поробена държава. Поради дългото стоене във властта ГЕРБ обсеби всичко. Освен това решенията не се вземат в легитимните органи, а някъде другаде, а легитимните органи се използват за маша на решения, които са в зависимост от икономическите интереси. За пари става дума. Ролята на институциите е обезсмислена и за да бъде решен и най-малкият проблем, трябва да се стигне до премиера. Това означава едно - не работят системите в България. Факт е, че има срастване, еднолична власт. Най-голямата опасност да не може това да се преодолее са апатията и страхът. Много хора ни подкрепят, но ги е страх да дойдат на наша среща или на протест. Голямата задача е да се освободи народът от страха, в който го държи ГЕРБ. Пътят за преодоляване на тази паралелна държава са хората, които трябва да я отхвърлят. - Има проблем със свободата на медиите. Част от проблема е, че се финансират през европейски програми от правителството и това ги прави зависими от властта. Позициите на БСП като опозиция често се неглижират от медиите. Затова се надявам от 1 октомври да тръгне телевизията на БСП. - Не сме започнали номинациите още, но трябва да издигнем кандидати възможно най-рано, за да ги видят хората, да бъдат утвърдени, да влязат в спорове с опоненти. На местни избори е трудно да се сложи рамка - някъде ще търсим надпартийни кандидати, другаде - ще издигнем успешни кметове или нови партийни кандидати. - Те преминаха. На 1 май видях една много сериозна енергия в партията. Имаше желание за промяна. Скоро ще обявим проект за национална визия за България, за който ще търсим подкрепа и извън партията. Имахме единични сътресения в Хасково и Шумен заради изключване на двама души от партията, но това е част от промяната. Никой няма да повярва, че ще управляваме законно, ако вътре в партията не спазваме правилата. Продължава промяната в посока принципност и морал в политиката. - Да го направят. - Да, има. Чух, че на различни хора от БСП от страната се правят различни оферти.", "date": "2018.05.30", "title": "Корнелия Нинова пред \"Дневник\": Най-голямата опасност за държавата са апатията и страхът на хората"}
{"url": "https://www.dnevnik.bg/sport/2018/05/30/3186772_grigor_dimitrov_izliza_na_korta_v_opit_da_izravni/", "text": "Григор Димитров ще изиграе днес двубоя си от втория кръг на \"Ролан Гарос\". Българският тенисист, който е поставен под №4 в турнира, се изправя срещу американеца Джаред Доналдсън. Двубоят е трети в програмата на третия по големина корт - №18, и се очаква да започне около 15.30 ч. Първият мач започва в 12.00 ч. и противопоставя Наоми Осака и Зарина Диас. След тях на корта излизат Пиер-Юг Ербер и Петер Полански, за да доиграят двубоя си от първия кръг, който беше прекъснат във вторник при резултат 6:4, 3:6. При победа срещу Доналдсън шампионът от финалите на АТП ще изравни най-доброто си класиране в Париж. Той стигна до третия кръг само при две от предишните си седем участия в турнира, но никога не е преминавал по-напред. Миналата година на пътя му към осминафиналите застана  Пабло Кареньо Буста (5:7, 4:6, 4:6) , а през 2013 г. българинът беше спрян от  тогавашния №1 Новак Джокович (2:6, 2;6, 3:6). При четири от останалите си пет участия в \"Ролан Гарос\" Димитров отпадна още в първия кръг. През 2012 г. той беше елиминира във втория след четирисетова битка с представителя на домакините Ришар Гаске. Димитров започна тазгодишния \"Ролан Гарос\" с трисетова победа  срещу абсолютния дебютант в турнирите от Големия шлем Мохамед Сафват. Египтянинът отпадна в третия кръг на квалификациите, но получи шанс да играе в основната схема като \"щастлив губещ\" заради оттеглянето на Виктор Троицки. Въпреки че показа колебания в края на двубоя и трябваше да мине през тайбрек в третия сет, Димитров спечели чиста победа за около два часа и не остави съмнения в превъзходството си. \"В последния момент разбрах, че няма да играя с Виктор. Буквално когато влязох в съблекалнята след тренировката ми. Това беше 30-35 минути преди мача. Виктор просто дойде и ми каза \"Успех днес\". Не е лесно, но трябва да се адаптираш към подобна ситуация\",  коментира Димитров след първия си мач в Париж. \"Набързо изгледах няколко видеа, за да видя как играе, понеже не се бяхме срещали отдавна. Мисля, че започнах добре и следвах собствения си ритъм. С течение на мача Мохамед натрупа увереност и намери ударите си. Освен това той нямаше какво да губи. В началото беше нервен, но после сервираше наистина добре\", каза още българинът.  Доналдсън имаше доста по-трудно изпитание. 21-годишният американец  победи чилиеца Николас Хари след драматичен обрат в пет сета . Това беше първата му победа в \"Ролан Гарос\" и общо шеста при деветото му участие в Големия шлем. Той дебютира в Париж преди година, когато загуби на старта от французина Пиер-Юг Ербер в три сета. Доналдсън няма титла в кариерата си, а върховото му класиране в ранглистата е 48-ата позиция от март тази година. Американецът има десет спечелени и 12 загубени срещи от началото на сезона. До мача с Хари той нямаше нито една победа на червени кортове през 2018 г. и влезе в турнира със серия от пет поредни загуби.", "date": "2018.05.30", "title": "Григор Димитров излиза на корта в опит да изравни най-доброто си класиране в Париж"}
{"url": "https://www.dnevnik.bg/sviat/2018/05/30/3186604_severna_koreia_vijda_darovete_na_sasht_kato_zaplaha/", "text": "Срещата на върха между САЩ и Северна Корея, изглежда, отново е на път да се състои, но Пхенян показва все по-голямо раздразнение от коментарите, идващи от Вашингтон, че лидерът Ким Чен-ун всъщност желае благоденствие от американски тип дори повече от своите ядрени средства за защита. Това е съществен въпрос за Ким и послание, което президентът Доналд Тръмп не бива да пренебрегва по време на подготовката за срещата в Сингапур. Ким е също толкова въодушевен като Тръмп срещата да се осъществи колкото се може по-скоро. Но твърдението, че внезапното му преориентиране към дипломация през последните няколко месеца показва копнеж за американска икономическа помощ и умения в областта на частния сектор, представлява сериозен проблем за севернокорейския лидер, който не може да си позволи да отиде на срещата, създавайки впечатление, че раболепничи. Освен това най-вероятно не е вярно. Северна Корея  е много по-заинтересована от подобряване на търговията с Китай, който има жизненоважно значение за нейната икономика, и с Южна Корея, която за нея е потенциална златна мина от гледна точка на туризма и големите съвместни проекти. Това, което по-вероятно има първостепенно значение за Ким, е да убеди САЩ да се откажат от санкциите, за да може той да преследва тези цели, а също да укрепи своята легитимност и да донесе у дома каквито гаранции за сигурността успее да получи. Въпреки това посланието, което методично идва от Тръмп и неговите висши сътрудници, е, че според тях  Северът  жадува за американска икономическа помощ. Те предполагат, че всичко, което е необходимо да направи Ким, е да се ангажира с  денуклеаризация  и американските предприемачи ще бъдат готови да излеят своите чудеса върху съсипаната икономика на страната. \"Наистина вярвам, че Северна Корея има блестящ потенциал и ще бъде велика икономическа и финансова държава един ден\", заяви Тръмп в \"Туитър\" в неделя. \"Ким Чен-ун е съгласен с мен за това.\" Държавният секретар  Майк Помпейо  представи по-подробно плана на Вашингтон. \"Ние можем да създадем условия за истински икономически разцвет на севернокорейския народ, който ще се равнява с този в Юга\", каза той в телевизионно интервю по-рано този месец. \"Това няма да се поеме от данъкоплатците в САЩ. Американските умения, познание, предприемачи и хора, поемащи рискове, ще работят заедно със севернокорейците за създаване на здрава икономика за техния народ.\" Помпейо намекна, че американците могат да помогнат за изграждане на енергийната мрежа на Севера, да развият неговата инфраструктура и да доставят най-доброто селскостопанско оборудване и технологии, \"за да могат те да ядат месо и да живеят здравословно\". Ким категорично не е съгласен с нито едно от тези неща. При политиката на Тръмп за \"максимален натиск\"  международните санкции срещу Северна Корея  са по-сурови от когато и да било преди. Евентуално облекчаване на санкциите би открило възможност за засилване на търговията с Китай, Южна Корея и може би Русия - партньори, на които Северна Корея има по-голямо доверие, отколкото на Вашингтон, и е възможно да отвори достъп до световните финансови институции. Последното нещо, което иска Ким, е да се откаже от ядрените си оръжия само за да напълни своята страна с американски бизнесмени и предприемачи. За Пхенян този сценарий е по-скоро заплаха, отколкото предложение. Въпреки че има съвсем реална нужда от чужди инвестиции, режимът на Ким има сериозно основание да бъде предпазлив към икономическата помощ като цяло. Приемането на помощ неизбежно включва известна степен на увеличен контакт с външни сили, които може да окажат подриващо въздействие, призиви за промяна, отслабване на контрола и ограниченията - все неща, които може да бъдат сметнати за заплаха за почти абсолютната власт на Ким. Посланието на Северна Корея в тази връзка е ясно. Почти веднага след като Помпейо започна да говори за своя план за възстановяване на икономиката на Севера, първият заместник-министър на външните работи на Севера Ким Ке-гуан отвърна, че Пхенян не се интересува от подобна помощ, като каза, че \"ние никога не сме имали каквото и да е очакване за подкрепа от САЩ за осъществяване на икономическото ни изграждане и също така в никакъв случай няма да сключваме такава сделка в бъдеще\". Държавните медии отправиха още една атака срещу тази идея в неделя, като нарекоха \"Фокс нюз\", Си Би Ес и Си Ен Ен \"наемни медии, работещи за властта\" заради излъчването на предавания, в които американски служители говорят за това как значителна неправителствена икономическа помощ очаква Северна Корея, ако тя пристъпи към проверима и необратима денуклеаризация. Медиите на Севера внимават да не критикува пряко Тръмп. Но въпросът е толкова деликатен, че Северът също така засилва своя отговор в идеологическо отношение, като подчертава превъзходството на социалистическата система и ценността на независимостта и същевременно предупреждава срещу коварните заговори на \"империалистите\", което в речника на Северна Корея е равнозначно на \"американците\". \"Империалистите си правят сметка, че могат да постигнат целите си без нито един изстрел, ако доведат хората до идеологическо израждане и разединение и разпалят социални размирици\", гласеше типична редакционна статия във вестника на управляващата партия, публикувана също в неделя. По-нататък коментарът наричаше капиталистическия начин на живот \"идеологическо и културно отравяне\" и заключаваше: \"Ако подобно отравяне не бъде предотвратено, ще бъде невъзможно да се защити независимостта и социализмът и да се постигне независимото развитие на всяка страна и нация.\" /БТА", "date": "2018.05.30", "title": "Северна Корея вижда даровете на САЩ като заплаха"}
{"url": "https://www.dnevnik.bg/sviat/2018/05/30/3186720_nov_zakon_v_siriia_moje_da_ostavi_milioni_bejanci_bez/", "text": "Нов закон, позволяващ на сирийското правителство да възстановява опустошени от войната райони, разтревожи бежанците и страните, които са ги приютили, пораждайки страхове, че хората ще загубят имотите си и ще бъде по-малко вероятно да се върнат у дома. Седем години след началото на войната,  отнела живота на половин милион души , законът сигнализира за намерението на правителството да възстанови районите в Сирия, където бунтовниците са победени, въпреки че големи части от страната остават извън неговия контрол. Т.нар. \"Закон 10\" влезе в сила миналия месец, когато армията беше на път да смаже и последните бунтовнически анклави около Дамаск, консолидирайки властта на президента Башар ал Асад над почти цяла Западна Сирия. Законът позволява на лицата да докажат, че са собственици на имоти в районите, избрани за възстановяване, и да претендират за компенсация. Според организации за хуманитарна помощ обаче хаосът от войната означава, че малцина ще могат да го сторят в определения срок. Законът още не е приложен. Хората, принудени да напуснат домовете си (над половината от довоенното население), трудно ще предявят правата си, предупреждават хуманитарните организации. Много бежанци сега са изправени пред голям проблем: дали да се върнат у дома, дори ако смятат, че това може да не е безопасно, и лично да предяват правата си на собственост, или да рискуват да ги загубят, което ги лишава от един голям стимул да се върнат в Сирия в бъдеще. \"Ако законът се приложи в райони, някога контролирани от опозицията, откъдето жителите са избягали или където кадастрите са унищожени, това на практика ще предотврати завръщането на бежанците\", се казва в информационен документ, разпространен сред страните - членки на ЕС, по време на среща на високо равнище неотдавна. Ливанският премиер Саад Харири, чиято страна приютява повече от един милион сирийски бежанци, заяви миналата седмица, че законът \"казва на хиляди сирийски семейства да останат в Ливан\", като ги заплашва с конфискация на собствеността им. Асад казва, че законът е тълкуван погрешно с цел да се настрои западното обществено мнение срещу неговото правителство. Той заяви пред гръцкия в. \"Катимерини\", че законът \"не цели да лиши от собственост когото и да било\". \"Не може да се постъпи така с един човек, искам да кажа дори ако той е терорист - за да лишиш някого от собственост, трябва присъда от съдебната система\", обясни той. Противниците на Асад вече го обвиняват, че режисира \"демографска промяна\", като прогонва бунтовниците и техните семейства от сирийските градове, и твърдят, че законът конфискува имотите и домовете на бежанците. По мнението на \"Амнести интернешънъл\" той практически лишава хиляди хора от техните жилища и земя. Защо Сирия прие \"Закон 10\" Управлението на повторното изграждане на разрушените градове, жизненоважно за сирийската икономика, ще стане още по-важно за Асад, ако той иска да превърне победите на бойното поле в пълна реставрация на своето управление. Експерти по следвоенна реконструкция го сравниха със закони, приети в други военни зони, особено в Бейрут след гражданската война от 1975-90 г. Асад разчита съюзниците му, главно Русия и Иран, да помогнат за възстановяването, той като западните страни заявяват, че няма да се включат, докато не е осъществен политически преход. Главните градове на Западна Сирия - Дамаск, Алепо, Хама и Хомс, сега са изцяло в негови ръце, но с изключение на Хама във всеки от тях цели квартали са в руини. Правозащитни групи обаче, включително \"Амнести интернешънъл\", обвиняват Асад, че е замислил \"Закон 10\", за да прогони противниците си от техните домове, тъй като най-силно разрушените райони на Сирия бяха важни центрове на опозицията. \"Ако бъде приложен, този закон би могъл да се използва, за да се реализира изключително ефикасен експеримент по социално инженерство. Хиляди сирийци - предимно жителите на районите, подкрепящи опозицята, или които са потърсили убежище в чужбина, рискуват да загубят домовете си, защото документите им са изгубени или унищожени\", казва Даяна Семаан, изследовател на Сирия в \"Амнести интернешънъл\". Защо законът ще засегне особено бежанците в чужбина Много бежанци притежават собственост в Сирия, но за тях ще бъде по-трудно да предявят правата си, отколкото за онези, които са останали в страната. Норвежкият съвет за бежанците е установил, че 67 процента от интервюираните бежанци са казали, че притежават имот в Сирия, но само 17 процента от тях все още имали документи за собственост. Друг повод за голяма тревога е срокът, предвиден в закона. Щом местен орган на властта обяви план за възстановяване (все още никой не го е направил), хората ще разполагат с 30 дни да предявят правото си на собственост, което ще им даде право на компенсация. Според привържениците на правителството защитата на собствениците на имоти е щедра: роднини или упълномощени лица могат да предявят претенции и да обжалват решенията от името на отсъстващите собственици. Но след дългогодишната война, по време на която държавните сгради бяха разрушени заедно с документацията им, а хората в бягството си са изгубили документите си за самоличност или нотариалните актове за земята, може да минат месеци, докато се докаже кой е даден човек, камо ли какво притежава. За един бежанец в чужбина изваждането на пълномощно според сирийските закони на името на приятел или роднина в Сирия, дори ако и двамата имат всичките правилни документи, отнема минимум три месеца. Освен това се изисква да се премине проверка за сигурност - потенциален проблем за лица, избягали от райони, които са били центрове на опозицията. Другите опасения от закона Компенсацията се предлага под формата на дялове в компанията, която ще извършва реконструкцията, но хуманитарните организации се опасяват, че малцина от първоначалните обитатели ще могат да си позволят допълнителната цена на новите жилища в подобни проекти и може да се окажат подложени на натиск да продадат имотите си на ниски цени. Тъй като голяма част от най-пострадалите райони са бивши крепости на опозицията, възможно е много хора, които са избягали от Сирия, и роднините им, които са останали, да се страхуват да се явят пред държавни служители, за да докажат правото си на собственост. Законът засяга също жилища, построени без официално разрешение или без нотариален акт. Собствениците на такива жилища може да получат дялове на базата на оценката за стойността на тяхната сграда, но няма да могат да получат компенсация за земята без доказателство за собственост, заяви експерт по текста. Много собственици на имоти са били убити по време на войната, понякога без роднините им да получат смъртен акт, и това вероятно ще доведе до спорове за наследство, което ще усложни претендирането за собственост. Записите на нотариалните актове също са объркани след началото на боевете през 2011 г., защото семействата са бягали от един фронт към друг, взимайки със себе си само това, което могат да носят, и са продавали имотите си на съседи. Някои имоти са били купувани и препродавани многократно без документи на хартия. Собствениците не могат да оспорват избирането на даден район за възстановяване, а възраженията за стойността на собствеността им ще се решават от апелативен съд. /БТА", "date": "2018.05.30", "title": "Нов закон в Сирия може да остави милиони бежанци без собственост"}
{"url": "https://www.dnevnik.bg/evropa/2018/05/30/3186577_brekzit_otnovo_izkara_naiave_vuprosa_za_obedinenie_na/", "text": "Продължаващата главоблъсканица по въпроса за ирландската граница след Брекзит увеличи подкрепата за оставането на Северна Ирландия в Европейския съюз и отново извади на дневен ред въпроса за обединяване на британската провинция със съседната Република Ирландия. На референдума през юни 2016 г. за членството на Обединеното кралство в ЕС 56 процента от северноирландците гласуваха за оставане в европейското лоно. На национално равнище обаче Брекзит победи с 52 процента от гласовете. Тази подкрепа е нараснала значително, показва анкета на \"Куинс юнивърсити\", проведена в Белфаст сред 1000 северноирландци. Общо 69 процента от тях днес мислят, че страната им трябва да остане в ЕС. \"Става все по-ясно, че подкрепата в Северна Ирландия за оставане нараства\", коментира Колин Харви от университета на конференция, организирана в Лондон от мозъчния тръст \"Обединеното кралство в променяща се Европа\". \"Мисля, че ще бъде изключително рисковано и опасно да не отдадем никакво значение на тази подкрепа\", добави той. Референдум За разлика от Шотландия, която също се обяви срещу Брекзит, Северна Ирландия технически би могла да остане в ЕС, ако гласува на референдум за обединение със съседна Ирландия. Възможността за референдум за присъединяване към южната съседка е предвидена в Споразумението от Разпети петък, което сложи през 1998 г. край на продължилия 30 години конфликт между юнионисти (предимно протестанти) и републиканци (католици). Конкретното право да свика такова допитване се пада на Лондон, стига британското правителство да сметне, че мнозинството иска обединение. Според проучването на университета 47 процента от запитаните подкрепят идеята за подобен референдум след Брекзит, засега поискан само от републиканската партия \"Шин Фейн\", въпреки че само 21 процента са за обединение. Желанието за обединение е по-скоро слабо сред протестантската общност, докато общественото мнение при католиците е разделено и \"силно зависи\" от изхода от преговорите с Брюксел за излизането от ЕС, показва проучването. Докато британското правителство иска да обърне гръб на европейския митнически съюз и на единния пазар, 61 процента от северноирландците искат да останат. Твърд Брекзит, комбиниран със забавяне на икономиката, ще направи перспективата за ирландско обединяване \"особено привлекателна\" за католиците в провинцията. Нова динамика Джереми Корбин, лидер на британската Лейбъристка партия, основната опозиционна формация, подкрепя ирландското единство, но по време на визита в Белфаст през май заяви, че вероятността за това е малка. Тереза Мей изглежда не толкова убедена. Според в. \"Таймс\" министър-председателят е разкритикувала евроскептичния депутат Джейкъб Рийс-Мог от своята Консервативна партия, че е наивен да смята, че Северна Ирландия ще гласува за оставане в Обединеното кралство в случай на референдум. \"Това не е риск, който съм склонна да поема\", му отговорила тя. Подобно на ЕС Мей е против това да има твърда граница между двете Ирландии след излизането на Обединеното кралство от ЕС през март 2019 г., от страх че мирното споразумение може да стане неустойчиво. Но нейното правителство още не е предложило конкретно решение за спазване на този ангажимент. Британците се съгласиха да въведат в проектоспоразумението за излизане от ЕС варианта за \"общо регулаторно пространство\", включващо ЕС и Северна Ирландия, поне докато не бъде предложено удовлетворяващо решение. Британски евроскептици обвиниха ирландското правителство, че преувеличава проблема с ирландската граница и използва ключовата си роля в преговорите за Брекзит, за да преследва \"скрит дневен ред\", предвиждащ обединяване на Острова. В Лондондери, граничен град, където в миналото се разиграха кървави сцени, депутатът от \"Шин Фейн\" Елиша Макалиън каза пред АФП, че връщането на граничния контрол ще засегне живота й. \"Детето ми посещава всеки ден ясла от другата страна на границата. На мен ми се налага да преминавам между юрисдикцията на севера и юга по шест-осем пъти на ден\", обясни тя. Обединението според нея би било единственото решение. \"Брекзит внесе нова динамика в дискусиите. Хората редовно говорят за обединение\", каза тя. /БТА", "date": "2018.05.30", "title": "Брекзит отново изкара наяве въпроса за обединение на Ирландия"}
{"url": "https://www.dnevnik.bg/sport/2018/05/30/3186891_arjentina_se_nasochi_kum_svetovnoto_po_futbol_s/", "text": "Аржентинският отбор загря за световното първенство по футбол с убедителна победа и добро настроение. На \"Бомбонера\" в Буенос Айрес небесносините спечелиха с 4:0 срещу Хаити. Последната приятелска среща преди световното премина в добро настроение. Звездата на отбора Лионел Меси вкара три гола, а четвъртият беше дело на Серио Агуеро. Меси даде тон за победата с гол от дузпа в 17-ата минута. Резултатът се запази до 58-ата, когато футболистът на \"Барселона\" удвои. Той се оказа на правилното място и след спасяване на вратаря на Хаини направи добавка. Осем по-късно Павон проби отляво и подаде пред вратата, където Меси засече за 3:0. След още три минути той даде отлично извеждащо подаване на Агуеро, който се възползва и отбеляза. Аржентинците имаха пълно превъзходство, като отправиха 21 удара, докато съперникът им имаше само един и той беше неточен. Воденият от Хорхе Сампаоли отбор е в група D на световното и ще играе с Исландия, Хърватия и Нигерия. В други приятелски срещу Перу победи с 2:0 Шотландия, а Панама и Северна Ирландия направиха нулево равенство.", "date": "2018.05.30", "title": "Аржентина се насочи към световното по футбол с голяма победа и три гола на Меси"}
{"url": "https://www.dnevnik.bg/photos/2018/05/30/3185377_fotogaleriia_da_ti_porasne_krakut_ot_hodene/", "text": "                        4240 км. Толкова е дълъг Тихоокеанският хребетен път (Pacific Crest Trail), изпитал физическите сили и воля на хиляди да вървят до края. Русенецът Петър Ванев го извървя миналата година, като към момента не е известно друг българин да го е извървял.", "date": "2018.05.30", "title": "Фотогалерия: Да ти порасне кракът от ходене"}
{"url": "https://www.dnevnik.bg/biznes/2018/05/30/3186892_krenvirshite_shte_imat_pone_75_meso/", "text": "За да се нарича един продукт \"кренвирш\", той трябва да съдържа поне 75% месо. Това е един от новите стандарти за месни храни, които Министерството на земеделието подготвя, съобщи ресорният министър Румен Порожанов пред Би Ти Ви. До месец ще влезе в сила забраната млекопреработвателните предприятия да използват палмово масло, каза министърът. Сега това е възможно като има разграничение в наименованията и сиренето и кашкавалът с вложено растително масло се обявяват като \"имитиращи продукти\". Занапред обаче преработвателите ще трябва да изберат дали ще произвеждат автентични млечни продукти или имитиращи и няма да могат да прилагат и двете технологии. Избралите да влагат растително масло няма да се наричат \"млекопреработвателни предприятия\", каза Порожанов и подчерта, че контролът ще е много строг. Министерството води преговори с големите търговски вериги по проблема с вносните храни, които са с различен състав от тези в Стара Европа, но се продават по-скъпо в България, съобщи министърът. Предстои подписването на меморандум, с който \"да урегулираме принципно тези теми\", каза Порожанов и даде пример с бебешки храни, които се продават по-скъпо в България, отколкото в Австрия и Германия, което, по думите му \"не е препоръчително\", макар че има обяснение в по-големите логистични разходи и по-малкия пазар.", "date": "2018.05.30", "title": "Кренвиршите ще имат поне 75% месо"}
{"url": "https://www.dnevnik.bg/evropa/2018/05/30/3186894_komisar_iotinger_si_navleche_kritiki_ot_es_zaradi/", "text": "Най-високопоставените служители на Европейския съюз вчера смъмриха германския еврокомисар Гюнтер Йотингер за негово изказване, възприето като предупреждение към италианците да внимават кого избират, като гласуват, предаде ДПА. Опитът на две евроскептични партии в Италия, спечелили най-много гласове на изборите на 4 март, да съставят коалиционно правителство  пропадна през уикенда . Това доведе до  сътресения на пазарите  и  вероятност от нови избори . В интервю за \"Дойче веле\" Йотингер каза, че очаква пазарите и икономическите реалности в Италия да изпратят \"сигнал\" на италианците да не избират нито крайно леви, нито крайно десни партии. Това предизвика остра реакция от страна на лидера на италианската дяснонационалистическа партия Лига Матео Салвини, който писа в \"Туитър\": \"Лудите в Брюксел нямат срам... И това ако не е заплаха.\" Салвини заяви, че еврокомисарят за бюджета Йотингер трябва да подаде оставка и го обвини, че поучава италианците как да гласуват, предаде \"Ройтерс\". По думите му изказването на Йотингер е било \"заплашително\" и показва \"германско желание за хегемония и контрол\". По този повод вчера председателят на Европейския съвет Доналд Туск в опит да ограничи негативите от думите на еврокомисаря писа (също в \"Туитър\"): \"Призовавам всички евроинституции: моля да се уважават избирателите. Ние сме там, за да им служим, а не да ги поучаваме\". Председателят на еврокомисията Жан-Клод Юнкер също е бил информиран за тези \"неуместни забележки\", каза неговият говорител Маргаритис Схинас. \"Италианците и само италианците са тези, които решават бъдещето на своята страна\", подчерта Схинас, като добави, че това е официалната позиция на комисията. Тази размяна на реплики, посочва ДПА, е признак за безпокойството, причинено от политическите трусове в третата по големина икономика на ЕС. Мнозина се опасяват, че трусовете в Италия могат да налеят масло в огъня на евроскептичните движения и дори да заплашат единната евровалута. /БТА", "date": "2018.05.30", "title": "Комисар Йотингер си навлече критики от ЕС заради изказване за кризата в Италия"}
{"url": "https://www.dnevnik.bg/evropa/2018/05/30/3186896_obshta_stachka_v_gurciia_dnes_shte_narushi_grafika_na/", "text": "Обща стачка, придружена с демонстрации срещу мерките за икономии в Гърция, ще предизвика днес нарушения в графика на транспорта, особено на въздушния, съобщава \"Франс прес\", цитирана от БТА. Стачката се организира на фона на предстоящото връщане на страната през август на финансовите пазари след приключване на третата спасителна програма със заеми от ЕС и МВФ, предоставени в замяна на строги мерки за икономии, безпрецедентни в еврозоната. Този епилог на кризата, започнала през 2010 г., обаче само частично ще разхлаби строгите изисквания за икономии, тъй като след приключване на програмата страната ще остане под засилено наблюдение. Под лозунга \"Стига вече, стоп на жертвите на работещите\" синдикатите, включително двата главни синдиката на Гърция Общата конфедерация на труда (ГСЕЕ) и Федерацията на държавните служители (АДЕДИ), възнамеряват да протестират срещу предвиденото прилагане през 2019 г. и 2020 г. на нови съкращения на пенсиите и нови увеличения на данъци. Стачката ще парализира напълно в началото на туристическия сезон морския трафик и ще доведе до отмяна и препрограмиране на въздушни полети заради спиране на работата на авиодиспечерите между 10.00 и 13.00 часа. Ще бъде спрян и влакът между центъра на Атина и летището, а градският транспорт няма да се движи в началото и в края на деня. Предвидени са синдикални шествия по обяд в Атина и в големите градове. Синдикатът на журналистите също се присъединява към стачката, в резултат на което гърците ще бъдат лишени от информационни бюлетини по телевизията и радиото, а новинарските сайтове ще работят със забавено темпо.", "date": "2018.05.30", "title": "Обща стачка в Гърция днес ще наруши графика на транспорта"}
{"url": "https://www.dnevnik.bg/na_put/2018/05/30/3184087_na_put_4240_km_samota/", "text": "Самотата. Това се оказва най-голямото предизвикателство за Петър Ванев, който преди година си събра багажа и от Русе тръгна по Тихоокеанския хребетен път в САЩ, за да измине 4240 км. Изненадите по трасето се оказали повече от очакваното. Сега Ванев тръгва на ново предизивкателство - Апалачката пътека, дълга 3500 км, която смята да извърви от началото на юни до рождения си ден в средата на септември. А след това се надява да се сдобие с Тройната корона като добави и Континенталния преход, отново в САЩ, 4960 км. От книгата до черните мечки Всеки, който обича да чете, поне веднъж в живота си се е вдъхновявал силно от някоя книга. Доста по-малко са хората, чийто живот напълно се променя след това. Преди няколко години Ванев прочита книгата на Черил Стрейд \"Моето пътешествие в дивото\", по която бе направен и филм. Тя го хваща в момент, в който след няколко години работа в хотелска верига в Лондон го тормози това, че отпуските никога не стигат за желаните пътешествия. Напуска и за начало се отдава на гмуркането за 4 месеца в Тайланд, а след това естествено идва решението да тръгне по дългия път, за което използва спестяванията си. Въпреки солидния обем информация, която изчита, за да се подготви за пътуването, в което можеш да попаднеш на мечка, гърмяща змия, да ти свърши водата и още много неща, за които даже не се сещаш, на място установява, че всичко е различно. В голяма степен това се дължи на снежната зима преди това, която превръща описваните от всички като изсушени от слънцето райони в плуващи в зеленина, а Сиера Невада в трудно проходимо трасе от 700 км, покрити със сняг, вместо участък, зает от гори и езера. Това кара някои от трите хиляди пътешественици, получили разрешение през 2017 г. да се движат по маршрута, да пропуснат планинската част и да се върнат към нея, когато снегът се постопи. За Ванев обаче такъв вариант няма и тръгва направо. Сам на себе си За много хора е равносилно на невъзможно да вървят хиляди километри. Петър разказва, че преди това не е бил точно спортна натура, имал е и излишни килограми върху себе си, но ходенето толкова дълго не е било най-трудното. Това е била самотата. Като сме сами у дома си мислим, че това е самотата, но изобщо не е същото. Все пак от другата страна на стената има друг човек, по улицата има хора, изобщо намираме се в своята си зона на комфорт, казва той. \"Самото присъствие на друг човек ни прави по-спокойни и по-сигурни. Когато на десетки километри няма друго себеподобно същество, тогава наистина си сам\", спомня си той. Причината да остане сам по пътя е това, че времето го притиска и вижда, че няма да успее да се вмести. Това налага да върви по 50-60 км на ден, което го отделя от другите пътешественици по трасето. \"Справяйки се с единия проблем, се сдобих с друг – оставането сам\". Когато достигне до определените от него точки за достъп до храна и други признаци на цивилизация използва случая да поговори с останалите и така да се зареди за следващата фаза на самотно ходене, когато се чувства \"социално отпаднал\". Когато нямаш План Б За изминаването на Тихоокеанския хребетен път има много информация, но като с всяко нещо никога не можеш да си сигурен, че всичко ще върви по твоя план. Според Петър по-голямо от физическото предизвикателство е психическото - да устоиш и да не се откажеш. Нямах план Б, само План А и той трябваше да се случи по някакъв начин. Не на всяка цена все пак, разказва пътешественикът. От времето, когато Черил Стрейд изминава този път, много неща са се променили. Затова е проучил предварително къде може да се напазарува, за коя спирка е нужно предварително да си е пратил колет и т.н. Базовото тегло на раницата, която носи, е 10 кг. Те включват нещата, без които не можеш - котлон, палатка, спален чувал, малко дрехи и др. Оттам нататък тежестта достига понякога до 25 кг, когато например трябва да предвидиш храна за 2 седмици, която си длъжен и да съхраняваш в специални контейнери, за да не е достъпна за мечките. Самите контейнери тежат. По-скоро исках да тръгна сам, но знаех, че има и други хора по прехода. Не му се занимава да търси хора, които искат и могат точно в този момент. Страхът е най-добрият ти приятел Това пътешествие изисква сериозна доза увереност в себе си, а страхът от непознатото е най-добрият ти приятел, казва Ванев. За него също важи стремежът към сигурност, избягването на рискове, но когато не се излиза от зоната на комфорт, \"си кретаме цял живот\", казва той. За себе си явно е решил твърдо да се движи извън тази зона и освен да се сдобие с Тройната корона, смята да превърне пътешествията си в професия. Освен да пътува и споделя с другите това, което вижда и му се случва, но и да си изкарва прехраната от това. Допуска, че е възможно да се провали, но си дава шанса на този етап и това да се случи. \"Не ме е страх да започна отначало\", казва той. Пътешествието, на което тръгва днес, прави благодарение на спонсори. А през есента се очаква да излезе книгата за неговото първо приключение в дивото от издателство \"Вакон\".", "date": "2018.05.30", "title": "На път: 4240 км самота"}
{"url": "https://www.dnevnik.bg/evropa/2018/05/30/3186904_oon_prizova_ungariia_da_se_otkaje_ot_zakona_sreshtu/", "text": "Върховният комисариат на ООН за бежанците призова унгарските власти да се откажат от законопроекта за ограничаване дейността на неправителствените организации. Според комисариата той ще лиши бежанците и кандидатите за убежище от жизненоважни услуги и ще поощри \"засилващите се ксенофобски нагласи\", предаде \"Ройтерс\", цитирана от БТА. Законопроектът е важна част от програмата на унгарския премиер Виктор Орбан срещу имиграцията и  беше внесен вчера  за разглеждане в парламента. \"ВКБООН изразява сериозно безпокойство, че тези предложения, ако бъдат приети, ще лишат от жизненоважна помощ и услуги хора, които са били принудени да избягат от домовете си, както и че ще възпламени още повече нажежения обществен дебат и засилващите се ксенофобски нагласи\", заяви комисариатът. Законопроектът, станал известен като \"Стоп Сорос\", предвижда помощта и финансирането на нелегалната миграция вече да се разглеждат като престъпление. Под \"помощ\" ще се разбира принтирането на листовки с полезна информация за търсещите убежище и снабдяването им с храна и правни съвети. Законът \" Стоп Сорос \" е част от активната кампания  на премиера  Виктор Орбан срещу  филантропа милиардер . Той използва  образа на Сорос  като плашило през последните месеци, обвинявайки го, че опитва да ислямизира Европа, и започна кампания срещу  финансирани от него образователни  и неправителствени организации.", "date": "2018.05.30", "title": "ООН призова Унгария да се откаже от закона срещу бежанците"}
{"url": "https://www.dnevnik.bg/evropa/2018/05/30/3186910_do_liatoto_shte_ima_zakonoproekt_razreshavasht_pravoto/", "text": "Ирландското правителство обяви вчера, четири дни след  историческия референдум за абортите , че до лятната парламентарна ваканция ще излезе със законопроект, разширяващ правото на аборт, предаде \"Франс прес\", цитирана от БТА. Ирландският министър на здравеопазването Саймън Харис заяви пред Ирландската телевизия, че се надява текстът да бъде оповестен и през идните седмици да започнат дебатите по него. Дъблин беше обявил, че възнамерява в случай на гласуване в подкрепа на либерализацията на абортите на референдума да разреши извършването на аборти до 12-ата седмица на бременността, а за изключителни случаи, когато е застрашен животът на майката - до 24-ата седмица. Три дни след резултата от вота, на който 66 процента от гласоподавателите казаха \"да\" на либерализацията, Саймън Харис заяви, че ще доведе докрай работата, която му е поверена от народа. Въпреки това той отбеляза, че ще трябва без съмнение да се изчака до края на годината, за да влезе реформата в сила. Той спомена за три нейни елемента - промяна на законодателния текст, установяването на нови клинични правила и разрешаването на нови медикаменти. Ирландският министър на здравеопазването започна консултации с представители на различните медицински професии, за да бъде обсъдено съдържанието на новия закон в светлината на практическото му приложение.", "date": "2018.05.30", "title": "До лятото ще има законопроект, разрешаващ правото на аборт в Ирландия"}
{"url": "https://www.dnevnik.bg/sport/2018/05/30/3186854_karfur_prekratiava_sponsorstvoto_si_v_tur_dyo_frans_i/", "text": "Веригата супермаркети \"Карфур\" (Carrefour) ще прекрати спонсорските си отношения с \"Тур дьо Франс\" и Френската футболна федерация. Промяната ще настъпи от 2019 г., обявиха от компанията. Обяснението е, че бюджетите за спонсорства ще бъдат пренасочени към събития, свързани с хранене и търговия на дребно. \"Карфур\" е официален спонсор на футболната федерация от 1998 г. Отношенията с водещото колоездачно състезание са от 1993 г. Досега договорите бяха подновявани на всеки четири години. След като изтекат през 2019 г., няма да бъдат продължени. Така последните две големи събития в партньорствата ще бъдат световното по футбол в Русия и Обиколката на Франция това лято. Гигантът в търговията на дребно обяви в началото на годината, че намалява разходите си с 2 млрд. евро от 2020 г. основно чрез икономии в логистиката и структурните разходи.", "date": "2018.05.30", "title": "\"Карфур\" прекратява спонсорството си за \"Тур дьо Франс\" и френския футбол"}
{"url": "https://www.dnevnik.bg/evropa/2018/05/30/3186912_noviiat_katalunski_lider_promeni_osporeniia_ot_madrid/", "text": "Новият лидер на испанската област Каталуня  Ким Тора  реши спора с Мадрид за бъдещото си правителство, като замени номинираните по-рано двама бивши министри сепаратисти, намиращи се в затвора, и други двама, които са в изгнание в Белгия, предадоха \"Франс прес\" и ДПА, цитирани от БТА. Мадрид определи правителството в предишния му състав като  нова провокация  и отказа да го утвърди, което е задължително условие за отменяне на въведеното от централните власти пряко управление в Каталуня. Испанският премиер Мариано Рахой заяви, че самоуправлението на областта ще бъде възстановено само след като Тора назначи жизнеспособно правителство, което спазва закона и е готово за сериозен диалог. С решението си да промени състава на кабинета си Тора на практика деблокира процеса по сформиране на каталунско правителство. Тора бе посочен за премиер на Каталуня от бившия лидер на областта Карлес Пучдемон, който в момента  живее в Германия . Там той очаква да разбере дали ще бъде екстрадиран в Испания заради обвинения в злоупотреба с държавни средства във връзка с организирането на референдума за независимост на Каталуня през октомври.", "date": "2018.05.30", "title": "Новият каталунски лидер промени оспорения от Мадрид състав на правителството си"}
{"url": "https://www.dnevnik.bg/evropa/2018/05/30/3186916_parlamentut_v_portugaliia_othvurli_legaliziraneto_na/", "text": "Португалският парламент отхвърли закон, предвиждащ легализиране на доброволната евтаназия за неизлечимо болни пациенти в страната, в която мнозинството от населението са католици, предаде \"Ройтерс\", цитирана от БТА. Законът бе отхвърлен със съвсем малка разлика в гласовете, но вотът събра достатъчна подкрепа, за да осигури по-нататъшни дебати по въпроса. Предложен от управляващите социалисти, проектът на закона събра 110 гласа \"за\" в 230-членния парламент, но беше отхвърлен със 115 гласа \"против\" и 4 \"въздържали се\" след разгорещени дебати и явно гласуване. Преди гласуването няколкостотин души от всички възрасти, основно от религиозни групи и католически училища, протестираха пред парламента, скандирайки:\"Да на живота, не на евтаназията!\". На национално ниво само няколко страни в света са легализирали евтаназията. Законите в Белгия, Холандия, Колумбия и Люксембург разрешават евтаназията. В Швейцария, Германия, Япония и Канада асистираното самоубийство е законно.", "date": "2018.05.30", "title": "Парламентът в Португалия отхвърли легализирането на евтаназията"}
{"url": "https://www.dnevnik.bg/sviat/2018/05/30/3186924_rusiia_obiavi_organizaciia_za_borba_s_diabeta_za/", "text": "Руското правосъдие категоризира като чуждестранен агент неправителствена организация, която оказва медицинска помощ на диабетици. Спорното название се прилага към организации, които получават  финансиране от чужбина  и според властите упражняват политическа дейност, предаде \"Франс прес\". Според руските медии  решението е било взето  за организацията за диабетично болни в Саратов, град с 840 000 жители на 700 км югоизточно от Москва. Мотивът е, че е получила пари от чуждестранни фармацевтични компании. Директорката на организацията Лариса Саигина заяви, че ще обжалва решението, и добави, че  проблемите й с правосъдието  вече възпрепятстват работата на нейната НПО с болните. \"Ще се борим докрай\", увери тя. Според опозиционния вестник \"Новая газета\" тази НПО е упрекната, че е подронила държавната власт с критики за действия на държавни представители в здравния сектор, включително с подлагане под съмнение на качеството на произвеждания в Русия инсулин. Закон от 2012 г. задължава организациите с чуждестранно финансиране и упражняващи \"политическа дейност\", което е твърде неясна формулировка, да се регистрират като  \" чуждестранен агент \"  и да се представят като такъв във всяка публична дейност или комуникация. Спорното название е използвано по времето на Сталин за опозиционери на властта, а през 70-те и 80-те години с него се окачествяват дисидентите, които са обвинени, че са платени маши на Запада. Оттогава множество НПО са категоризирани като \"чуждестранни агенти\", включително правозащитни и екологични организации.", "date": "2018.05.30", "title": "Русия обяви организация за борба с диабета за чуждестранен агент"}
{"url": "https://www.dnevnik.bg/razvlechenie/2018/05/23/3184095_dnes_zapochva_festivalut_varna_lit/", "text": "Днес започва  \"Варна Лит\"  2018 – фестивалът, който обединява писатели, журналисти, учители, актьори и изпълнители и ги превръща в преки посланици на литературата сред по-младото поколение, съобщиха организаторите от сдружение \"МЛФ Варна Лит\". Второто издание на фестивала ще продължи до 5 юни. Освен посещения в класните стаи, където учениците от почти всички варненски училища ще могат да се срещнат със своите любими автори, редица външни събития ще са отворени за широката публика. През първия ден на цветната програма жителите и гостите на Варна ще могат да посетят \"Пощенска кутия за детски приказки\", волейболен турнир с ученици от училище \"Ал. С. Пушкин\" и представяния на участници във фестивала, сред които Георги Тошев, Светослав Иванов, Иво Иванов и Георги Бърдаров, както и приятелска боксова среща на писателя Захари Карабашлиев с ученици от училище \"Георги Бенковски\" и театрална работилница с Явор Гърдев с възпитаници на варненските театрални школи в Младежки дом, зала \"Концертна\". Вечерната програма продължава с \"Пощенска кутия за морски приказки\" с организатор Гери Турийска, а малко преди това и с кръгла маса с участието на писателя Ей Джей Фин – автор на трилъра \"Жената на прозореца\" (издателство \"Сиела\"), който още с излизането си се превърна в бестселър от световен мащаб. В \"Разказване и измисляне\" ще се включат още българските писатели Теодора Димова, Алек Попов, Владимир Зарев и Захари Карабашлиев. Останалите три дни от фестивала включват мащабни събития като \"Разказване и истина\" – среща с Георги Тошев, Светослав Иванов, Иво Иванов и френско-българския изпълнител във френския The Voice Венсан Винел, презентация на проекта \"Българите! Забравените постижения\" от Делян Момчилов, който се превърна в една от най-търсените книги за изминалата година, макар да излезе в края ѝ, работилници с детските писателки Петя Кокудева (\"Лулу\", \"Лупо и Тумба\"), Радостина Николова (\"Приключенията на мотовете\", \"Моите красиви рога\"), Весела Фламбурари (\"Майстори на феи\", поредицата \"Мина\"), среща с художници, концерти на Михаела Филева (на 1 юни), както и на Стефан Вълдобрев, подводно четене и масова читателска среща пред Рапана.", "date": "2018.05.30", "title": "Днес започва фестивалът \"Варна Лит\""}
{"url": "https://www.dnevnik.bg/bulgaria/2018/05/30/3186926_mormoni_svideteli_na_iehova_mjusjulmani_i_evrei_sa/", "text": "Мюсюлмани, мормони и Свидетели на Йехова съобщават за случаи на физически атаки, тормоз и заплахи срещу членове на техните общности - това пише в частта за България в доклада на Държавния департамент на САЩ, посветен на състоянието с религиозните свободи по света през изминалата година. Мормони  и  Свидетели на Йехова  назовават многобройни случаи, в които правителството не предприема мерки спрямо членове на НФСБ и ВМРО, тормозили и заплашвали техните членове. Свидетелите още сочат, че много общини ограничават изразяването на религиозните им убеждения публично - чрез раздаване на листовки и посещения в домовете на гражданите. Мюсюлмански и к атолически общности  имат оплаквания по отношение на храмовете - мюсюлманите в Гоце Делчев, че все още нямат разрешително за строеж на джамия, а тези в София - че нямат разрешение за  изграждане на втора . Католически общностни лидери пък припомнят, че София отказва да признае статута на манастир, настоявайки, че той е жилищна сграда. Еврейската организация Б'най Б'рит многократно е сигнализирала пред медиите за политици с антисемитски и неонацистки възгледи от коалицията \"Обединени патриоти\". През юни Европейският съд за човешките права пък постанови, че правителственият отказ за регистрация на молбата на мюсюлманската общност  Ахмадия  представлява нарушение на религиозните свободи. В документа се припомня, че училищата продължават да забраняват носенето на религиозни символи. Протестанти и други малцинствени религиозни групи са сигнализирали за дискриминация от страна на правителствени представители, а въпреки липсата на официално разрешение за провеждане на \"Луковмарш\" шествието все пак е преминало по улиците на София. В правото Докладът припомня, че българската конституция осигурява свобода на религията и че религиозните групи могат да изповядват религията си, без да се регистрират. Допълва се, че онези религиозни групи, които се регистрират, получават известни ползи, в това число и правото да получават държавно финансиране, да отварят училища и болници, да се ползват от данъчни изключения във връзка с данъците върху собствеността. Припомня се, че конституцията признава  източноправославното християнство  за традиционна религия и че законът освобождава Българската православна църква от регистрация. Две дела В раздела за България се посочва, че повторното дело срещу 13-те регионални мюсюлмански лидери, обвинени в разпространение на салафитски ислям, продължава, както и процесът срещу 14-те ромски мюсюлмани, обвинени в пропагандиране на антидемократична идеология, подстрекаваща към война и подпомагане на чужди бойци. Частта за България се посочва още, че българското правителство е установило позицията на национален координатор за борба срещу антисемитизма и е приело работната дефиниция за антисемитизъм на Международния алианс за възпоменание на Холокоста.", "date": "2018.05.30", "title": "Мормони, Свидетели на Йехова, мюсюлмани и евреи са тормозени в България, показа доклад на САЩ"}
{"url": "https://www.dnevnik.bg/politika/2018/05/30/3186938_mareshki_iska_moratorium_vurhu_sdelkite_za/", "text": "Партията на Веселин Марешки \"Воля\" иска парламентът да наложи мораториум върху сделките за модернизация на армията. Става въпрос за искане за спиране на покупката на \"няколко самолета\", с която на ден щели да бъдат откратнати по 6 млн. лева, твърдят от политическата формация. \"България е изправена пред грабеж в пъти по-голям от този, който не сме се излекували - КТБ. Той може да бъде направен от глупост, от страх или от корупция\", посочи Веселин Марешки в парламента днес и изрази мнение, че военният министър Красимир Какарачанов не е глупак. Според него парите трябва да идат за разрешаване на всички проблеми в държавата. В отговор Искрен Веселинов от \"Обединените патриоти\" отправи критики към Марешки, че бил артист, който се опитвал да се превъплати в политик, но не изпълявал обещанията си. \"Покрай джендър идеологията политиците започнаха да си сменят не само пола, но и убежденията и предизборните програми\", каза още той. От ДПС обявиха, че трябва да има пари за отбрана, както и ясна концепция как да се изразходват. От БСП смятат, че не само превъоръжаването трябва да е приоритет, но и да се обърне внимание на личния състав. ", "date": "2018.05.30", "title": "Марешки иска мораториум върху сделките за модернизация на армията"}
{"url": "https://www.dnevnik.bg/bulgaria/2018/05/30/3186922_programata_za_sanirane_shte_produlji_po_novi_pravila/", "text": "Програмата за саниране на жилищни сгради, която досега беше безплатна за собствениците, ще продължи, но вече с тяхно финансово съучастие. Обмислят се варианти за \"диференциране в зависимост от климатичните или демографските обстоятелства в различните области и общини, както и в зависимост от икономическото състояние на гражданите\", съобщи пред Нова телевизия зам.-министърът на регионалното развитие Малина Крумова. В региони със забавено икономическо развитие има и застрашаване на жилищния фонд, подчерта тя. Все още не е взето окончателно решение как да се променят правилата, единственото ясно, по думите й, бил големият ефект и затова е решено програмите за жилищно обновяване да продължат. Зам.-министърът каза, че един унифициран модел не върши работа. Проучване показало, че около 40% от хората са готови да предоставят частично финансиране и това трябва да бъде използвано, добави тя. Общо 44 хил. сгради в страната се нуждаят от обновяване а до средата на следващата година около 2000 ще бъдат обновени. Критериите ще се изяснят при обществено обсъждане, а моделът ще е готов до края на годината, така че за следващите 25 г. да има яснота и всеки да прецени кога желае да мобилизира своите съседи, за да участва. Зам.-министърът напомни, че собствеността е не само право, но и отговорност и ако хората искат помощ за обновяването от държавата, следва и да поддържат собствеността си. Около 70000 са сдруженията на собственици, кандидатствали за помощ по програмата, докато сградите, подлежащи на саниране, са 42 хил.", "date": "2018.05.30", "title": "Програмата за саниране ще продължи по нови правила"}
{"url": "https://www.dnevnik.bg/bulgaria/2018/05/30/3186963_upraviteliat_na_zdravnata_kasa_e_podal_ostavka/", "text": "Управителят на Националната здравноосигурителна каса (НЗОК) Камен Плочев е уведомил надзорния съвет на касата, че не може да изпълнява длъжността си по здравословни причини,  съобщи \"Капитал\" , като цитира свои източници. Надзорният съвет на касата трябва да установи, че той не може да изпълнява длъжността си повече от три месеца. След това ще трябва да изпрати документите на парламента, защото само той може да прекрати правомощията му и да избира управител на здравната каса. В писмото до надзорния съвет на касата Плочев не подава оставка директно и държи това да се знае, са казали народни представители пред \"Капитал\". Той беше  назначен на ръководната позиция на здравната каса през юли 2017 г.  след конкурс, в който беше единственият кандидат. Камен Плочев беше кандидатура на предишния здравен министър Николай Петров. Плочев завеждаше клиниката по инфекциозни болести на ВМА, чийто началник беше Петров. Както и предишния управител на НЗОК Глинка Комитов, така и Плочев беше единствена кандидатура за поста и беше подкрепен от ГЕРБ. За разлика от другите управители обаче Плочев получи пълна подкрепа от всички парламентарни сили и за него гласуваха 205 народни представители и само един въздържал се, като аргументът беше неговия доказан професионализъм и авторитет. Дълъг болничен отпуск Плочев излезе в дълъг болничен отпуск, след като влезе в открит конфликт с министъра на здравеопазването Кирил Ананиев за размера на  дълговете на НЗОК към европейските здравни каси . Тогава Ананиев  поиска оставката му , а от  НЗОК отговориха , че здравният министър няма правомощия да иска оставката на шефа на касата. Парламентарната здравна комисия организира  изслушване на Плочев . След това финансовият министър поиска да не се подписва Национален рамков договор с Българския лекарски съюз, докато не се изясни размерът на дълговете. Оказа се, че Горанов е знаел  точния размер на дълговете  (271 млн. лв., като 134 от тях са просрочени) още в края на 2017 г., което личи по обобщената справка за просрочените задължения на централното правителство, общините и осигурителните фондове към 31 декември 2017 г., която на всяко тримесечие се публикува на сайта на финансовото министерство. В крайна сметка Национален рамков договор за цените и услугите, които покрива здравната каса, беше подписан. В скандала  се намеси и премиерът Бойко Борисов , който обяви, че всеки министър трябва да има възможност да си избира екипа, в което влиза и управителят на касата. Това беше сигнал за Плочев да се оттегли и той излезе в болнични. Според Закона за здравното осигуряване правомощията на управителя могат да се прекратят при невъзможност да изпълнява задълженията си за срок от три месеца. Този срок изтече на 28 май. \"  или извършил действия, водещи до уронване авторитета на институцията, която ми беше възложено да представлявам\", пише Плочев в писмото до надзорния съвет на касата. Той отрича заболяването му да е следствие от изострянето на тона между него и ръководството на Министерството на здравеопазването. \"Ще бъде спекулация, ако някой отправя обвинения за виновност за здравословното ми състояние, към когото и да е\", подчертава Камен Плочев. Междувременно премиерът извика при себе си лекарите, финансовия и здравния министър, като  настоя да бъде сключен рамков договор и това се случи . Кой ще заеме поста Засега не е публично известно кои ще бъдат кандидатурите за нов управител. Предполага се обаче, че това може да е  сегашният подуправител Йорданка Пенкова , която беше командирована от Шумен. Тя има подкрепата на управляващата партия ГЕРБ и до председателя на надзорния съвет на НЗОК Жени Начева, която е и заместник-министър на здравеопазването. Самата Начева беше управител на здравната каса и дългогодишен неин финансов директор и вероятно познанството им датира от този период, отбелязва \"Капитал\". Самата Пенкова пък беше уличена в конфликт на интереси. Тя е психиатър по професия и беше сключила договор за психиатрична помощ с медицинския център в Шумен, в който собственици се водеха баща й и сестра й. Освен това в момента тече процедура по прехвърляне на жилище от Министерството на здравеопазването към здравната каса, като според източниците на \"Капитал\" целта е Пенкова да бъде настанена в него. Според източници от НЗОК сега тя живее в хотел, за който плащала сама. До момента здравната каса е имала и други подуправители от провинцията, но никога не им е предоставяла жилище. В отговор на въпрос на \"Капитал\", зададен писмено, Пенкова коментира, че \"цялата държава знае, че откакто е помолена да изпълнява длъжността, живее на хотел и си го плаща сама\". В същото време здравната каса загуби на първа инстанция делото, което води срещу нея бившият подуправител Иванка Кръстева. Тя беше освободена от Глинка Комитов неправомерно и заведе дело за това. Вероятно в съвсем скоро време по казуса ще се произнесе и второинстанционният съд и Кръстева ще бъде възстановена на длъжността. Тя беше подуправител по времето на управлението на Петър Москов, а в момента е съветник на вицепремиера Валери Симеонов.", "date": "2018.05.30", "title": "Управителят на здравната каса е поискал да напусне (обновена)"}
{"url": "https://www.dnevnik.bg/photos/2018/05/30/3186957_fotogaleriia_policiiata_v_parij_razchisti_lager_sus/", "text": "Полицията започна да евакуира стотици мигранти, живеещи в импровизиран лагер в Париж, в сряда. Европейските политици продължават да се занимават с въпроса за бежанците, който подхранва възхода на крайнодесните партии в Европа.", "date": "2018.05.30", "title": "Фотогалерия: Полицията в Париж разчисти лагер със стотици мигранти"}
{"url": "https://www.dnevnik.bg/sport/2018/05/30/3186977_poslanieto_kum_vsichki_maiki_koeto_serena_uiliams/", "text": "Американската тенисистка Серена Уилямс е сред най-влиятелните личности в спорта и като такава се стреми да използва всяка възможност. При  завръщането си в турнирите от Големия шлем  след раждането на дъщеря си с мач на \"Ролан Гарос\", тя привлече вниманието с черно стягащо облекло. Трикратната шампионка от Париж посвети \"котешкия костюм\" на всички майки, които са имали трудно възстановяване след раждане. \"Ако аз мога да го направя, значи и вие можете. Обичам всички ви\", написа носителката на 23 титли от Големия шлем в \"Туитър\". Преди време  Уилямс призна, че е имала проблеми след раждането на дъщеря си . \"Късметлийка съм, че оцелях\", каза тя тогава.  След победата си срещу Кристина Плишкова в Париж, където температурите стигат около 25 градуса, тя посочи, че се чувства като супергерой в котешкия костюм. \"Чувствам се като воин в него, като кралицата от Уаканда (от филма \"Черната пантера\")\", заяви американката. \"Винаги живея в измислен свят. Винаги съм искала да бъда супергерой и това е моят начин да да бъда супергерой\", продължи тя. Уилямс посочи, че костюмът ѝ е бил удобен, а освен това ѝ помага покрай физическите проблеми след раждането. \"Забавен е, но в същото време е и функционален, така че мога да играя без проблеми\". В следващия си мач бившата водачка в световната ранглиста ще срещне поставената под №17 Ашли Барти. Австралийката преодоля първия кръг с убедителна победа срещу рускинята Наталия Вихлянцева - 6:3, 6:1.", "date": "2018.05.30", "title": "Посланието към всички майки, което Серена Уилямс отправи с костюма си на \"супергерой\""}
{"url": "https://www.dnevnik.bg/politika/2018/05/30/3187007_bsp_iska_izslushvane_na_vutreshniia_ministur_v/", "text": "БСП иска изслушване на вътрешния министър Валентин Радев в парламента заради частичните местни избори в селата Галиче и Беден, на резултатите от които иска касиране. Във вторник социалистите внесоха в прокуратурата седем сигнала за нарушения в изборния ден. От \"Позитано\" 20 твърдят, че бившият кмет на Галиче Ценко Чоков е звънял от затвора на хора от селото, за да ръководи изборния процес. Сред сигналите е и информация за дописвани избиратели. \"Вече близо тридесет години в България редовно се провеждат избори. И вече трето десетилетие процъфтяват порочните практики на \"купен\", \"контролиран\" и \"корпоративен\" вот. Професионални изборджии брокерстват с гласове, кметове и областни управители се ангажират с конкретни резултати, работодатели провеждат изборни оперативки и профилактики на своите работници – и това вече не прави впечатление на никого. Гочоолу, Дочоолу и Данчо Харсъзина се институционализираха в официални победители, защото според естествено наложилата се терминология в България избори не се печелят – на избори се бие\", обяви в декларация зам.-председателят на парламентарната група на \"БСП за България\" Крум Зарков. От БСП ще изпратят сигналите за нарушенията в европейските органи и на неправителствени организации. \"Лесно се говори за свобода и за демокрация. Но трудно се практикуват и още по-трудно се отстояват. Разбира се, всеки има право да замълчи. Но днес, когато знаете какво се случва, мълчанието не е неутрално. Мълчанието ви е избор. Избор в полза на ГЕРБ и на Чоков\", се казва в декларацията на БСП. В отговор от ГЕРБ посъветваха БСП да се научат да губят избори. Депутатът Тома Биков обяви, че БСП лъже, че са дописвани хора в избирателните списъци в Галиче. Лидерът на партията Корнелия Нинова каза, че единственият признат от съда лъжец е Бойко Борисов.", "date": "2018.05.30", "title": "БСП иска изслушване на вътрешния министър в парламента заради изборите в Галиче"}
{"url": "https://www.dnevnik.bg/bulgaria/2018/05/30/3187014_bulgarite_v_kosovo_poiskaha_oficialnoto_im_priznavane/", "text": "Около 500 етнически българи, живеещи в Косово, внесоха петиция в парламента на страната. Те настояват за официално признаване на българската общност. Петицията е подписана основно от живеещи в районите на областите Гора и Жупа, които се намират в южната част на Косово, съобщиха от пресцентъра на евродепутата Андрей Ковачев, който се срещна с премиера на страната Рамуш Харадинай и с председателя на парламента Кадри Весели. Документът беше официално представен на местните власти от организацията \"Обединени българи в Косово от Гора\". Очаква се скоро парламентът на страната да разгледа искането и да вземе решение дали българската общност да бъде добавена сред останалите официално признати. Според Ковачев това е историческо събитие, тъй като \"с десетилетия, ако не със столетия, тези хора не са имали възможност да се самоопределят свободно\". Ако се стигне до признаване на българското малцинство, тогава хората ще могат да кандидатстват и за българско гражданство, уточни евродепутатът. \"Официалният статут дава също и много други права като право на медии, на обучение на собствен език, политическо представителство в парламента, включително в съответните държавни органи, но това вече зависи от самата активност на нашите представители там\", допълни Андрей Ковачев. В края на миналата година президентът Румен Радев се срещна с косовския си колега Хашим Тачи в София, като по време на разговора им  поиска българското малцинство да бъде признато . През 2017 г. Албания прие закона за защита на националните малцинства, в който се признава съществуването и на българско. В страната живеят около 50 хил. души, които се определят като българи.", "date": "2018.05.30", "title": "Българите в Косово поискаха официалното им признаване за малцинство"}
{"url": "https://www.dnevnik.bg/evropa/regioni/2018/05/30/3186956_gorchiva_pobeda_za_jujna_evropa_koi_pecheli_i_koi_gubi/", "text": "Европейската комисия публикува във вторник  дългосрочните си планове  за кохезионната политика – парите и програмите, целящи намаляване на регионалните различия в блока, пише \"Политико\". Това финансиране съставлява около една трета от сегашния седемгодишен бюджет на съюза. В някои страни политиката има огромен ефект. В Полша например над 60% от публичните инвестиции между 2015 и 2017 г. идват именно от кохезионните еврофондове. С излизането на Великобритания от ЕС и усилията на съюза да се справи с новите предизвикателства като миграцията евркомисията  планира да ореже парите за кохезия  в следващия бюджетен цикъл между 2021 и 2027 г. Това все пак остава едно от най-големите пера в евробюджета, като комисията планира да предостави 373 милиарда евро за политиката за сближаване за седемгодишния период. И макар няколко държави вече да обявиха, че плановете на еврокомисията  са неприемливи , победителите и губещите не са толкова ясни, колкото на пръв поглед изглежда. Съобщението на Брюксел от вторник поставя само началото преговорите между държавите членки, комисията и Европейския парламент през следващите месеци, а вероятно дори и години. Ето четири извода от предложенията на комисията: Горчив вкус за Южна Европа  На пръв поглед гърци, италианци и испанци  би трябвало да празнуват . Макар да се планира средствата за кохезия като цяло да бъдат намалени, парите за Гърция ще са с 8% повече, за Италия с 6.4%, а за Испания с 5% повече.  Планът обаче идва с условия. Еврокомисията предлага да се засили връзката между еврофондовете и структурните и икономически реформи. С други думи – няма да получите пари, ако не следвате нашите предписания за икономическо управление. Дали подобна санкция всъщност ще се приложи остава под въпрос, но това все пак отнема част от блясъка на увеличаването на средствата. Някои правителства освен това може да сметнат, че след години на икономически проблеми трябва да получат повече подкрепа от бюджета на ЕС, а не само скромно увеличение. Освен това не всички южни държави ще се радват на повече пари. Португалия например в момента се справя относително добре икономически и затова за нея няма увеличение. Цената на икономическия успех Голяма част от Централна Европа през последните години премина през икономически бум и това означава, че ще получи по-малко кохезионно финансиране. Всяка от страните от Вишеградската четворка (Полша, Словакия, Чехия и Унгария) ще получи с по-малко от четвърт в следващия бюджетен цикъл. За Естония и Литва също е предвидено орязване на средствата с 24%. За по-бедните страни в Източна Европа като  България  и Румъния обаче ще има скромни увеличения. Полският министър по европейските въпроси Конрад Шимански коментира пред \"Политико\", че предложението на еврокомисията е неприемливо. \"Готови сме да търсим компромис, но Централна Европа трябва да бъде третирана справедливо спрямо други приоритети и региони. Полша върви по пътя на икономическото развитие и ролята на трансферите от бюджета на ЕС ще намалее, но ние не даваме съгласието си за бюджетна революция.\" Става въпрос за политика Критиците на кохезионната политика на ЕС се оплакват, че част от парите отиват за по-богатите страни. Големите бенефициенти включват части от Франция и Източна Германия. След като парите не стигат, защо да не се спрат кохезионните харчове за страни, които могат да плащат за проекти от националните си бюджети? Според еврокомисията обаче това не е добра идея. Тъй като Германия и Франция ще бъдат на-големите нетни платци в бюджета на ЕС след Брекзит, комисията знаеше, че не може да иска от тях да плащат повече в общата сметка, отнемайки им в същото време кохезионни средства. Един ясен сигнал към Западна Европа е предложението да се разшири средната категория региони, които могат да кандидатстват за кохезионни фондове. За \"региони в преход\" преди се смятаха онези, които имат брутен вътрешен продукт на глава от населението между 75 и 90% от средното за ЕС. Това обаче сега ще се промени на между 75 и 100%. Така повечето части на Франция ще се смятат не за \"развити\", а за \"региони в преход\" и следователно ще може да получават фондове. Франция ще загуби едва 5.4% от сегашното ниво на финансиране в следващия бюджет. По-зелени региони Към два от най-големите източника на кохезионно финансиране (Европейският фонд за регионално развитие и Кохезионният фонд) ще има стриктни насоки за това какви програми могат да подкрепят, а критерият, свързан с околната среда, ще играе важна роля. Според предложението на комисията 30% от фондовете за слабо развитите и за регионите в преход ще трябва да бъдат харчени за \"по-зелена, нисковъглеродна Европа\", а 25% от средствата в развитите региони ще трябва да са насочени към зелени програми. Екоактивистите обаче не са напълно доволни. \"Успех за зелените е, че Европейският фонд за регионално развитие вече няма да позволява инвестиции в изкопаеми горива, самолетна инфраструктура и сметища. Ние обаче сме най-обезпокоени от новината, че регионалното финансиране може да бъде прехвърлено в нов инвестиционен фонд на еврокомисията\", коментира Моника Вана, говорител за регионалното развитие на групата на Зелените в Европейския парламент.", "date": "2018.05.30", "title": "Горчива победа за Южна Европа: Кой печели и кой губи от плановете за кохезионните фондове (графика)"}
{"url": "https://www.dnevnik.bg/photos/2018/05/30/3187004_snimka_na_denia_izprashtaneto_na_premiera_za_moskva/", "text": "Активисти от \"Демократична България\" изпратиха премиера Бойко Борисов за Москва с транспарант с надпис \"Борисов васал на Путин\". Надписът беше разпънат на моста над бул. \"Брюксел\" на пътя на правителствения кортеж. Правителствена делегация, начело с Борисов, от днес е на", "date": "2018.05.30", "title": "Снимка на деня: Изпращането на премиера за Москва"}
{"url": "https://www.dnevnik.bg/sport/2018/05/30/3187015_muratoglu_grigor_dimitrov_triabva_da_podobri_servisa/", "text": "Григор Димитров трябва да подобри началния си удар, ако иска да постигне добър резултат на \"Ролан Гарос\", заяви експертът на \"Евроспорт\" Патрик Муратоглу. \"Клеят определено не е най-добрата настилка за Григор Димитров. Той никога не е преминавал третия кръг на \"Ролан Гарос\", а тази година отпадна още в първия кръг на турнирите в Мадрид и Рим. Най-явни са проблемите при сервиса му - Григор е загубил 24% от сервис геймовете си, а в 56% от случаите е бил изправен пред точка за пробив\", каза Муратоглу. Според него вторият сервис на Димитров е по-добър, но дори тогава му липсва достатъчно скорост. \"Средната скорост на втория му сервис на турнирите на клей тази година е 152 км/ч, което е доста по-малко от скоростта при Доминик Тийм (162 км/ч) и Александър Зверев (164 км/ч). Това се дължи на техниката при сервиса му. Подготвяйки се за удара, лакътят на Димитров остава доста ниско - значително по-ниско в сравнение с това, което се наблюдава при Роджър Федерер, който използва идентична техника\", обясни специалистът. И добави, че времето, което българинът губи при замаха, не може да бъде наваксано и това води до загуба на скорост. \"Този бавен сервис съвсем очевидно улеснява противниците му при ретура - в тези ситуации Димитров е отиграл само 23% от следващите топки в рамките на корта. В мача му срещу Рафаел Надал на турнира в Монте Карло испанецът спечели 74% от точките при втори сервис на Димитров.\" \"Ясно е, че ако иска да направи нещо голямо на \"Ролан Гарос\", Григор трябва много сериозно да поработи върху този елемент от играта си\", добави Муратоглу. Българинът  излиза днес за мача си с Джаред Доналдсън от втория кръг в надпреварата . При победа Димитров ще изравни най-доброто си класиране в \"Ролан Гарос\".", "date": "2018.05.30", "title": "Муратоглу: Григор Димитров трябва да подобри сервиса си, ако иска да постигне нещо в Париж"}
{"url": "https://www.dnevnik.bg/bulgaria/2018/05/30/3187019_kratki_novini_georgi_ushev_e_shef_na_apelativniia/", "text": "Полицай застреля мъж, нападнал с нож пътници във влак в Германия Германски полицай застреля мъж, който рани с нож двама души във влак в Северна Германия, предаде ДПА, като се позова на федералната полиция. Местни медии съобщиха, че мъж е наръгал с нож друг човек във високоскоростен влак от Хамбург до Фленсбург, близо до границата с Дания. Двама полицаи се опитали да задържат нападателя. Той наръгал единия полицай, преди другият да го застреля. Лекарите от болниците в Ловеч и Враца получиха забавените си заплати В областната болница в Ловеч служителите ще вземат заплатите си за февруари, март и април, а във Враца за март и април. Двете здравни заведения са получили над два милиона лева от здравното министерство. Парите трябва да се върнат, но без лихва. Съдебният инспекторат вече ще има достъп до банковата тайна на магистрати Парламентът гласува окончателно поредните промени в закона за съдебната власт, с които на Инспектората към Висшия съдебен съвет (ИВСС) се дава достъп дo бaнĸoвитe тaйни нa мaгиcтpaтитe. Промените предвиждат изpичнo и възмoжнocт cъдиитe, пpoĸypopитe и cлeдoвaтeлитe caми дa ce oтĸaжaт oт зaщитaтa нa тeзи тaйни. Според измененията, внесени от  управляващите  и които не предизвикаха особен дебат в залата cъдии, пpoĸypopи и cлeдoвaтeли c виcящи диcциплинapни дeлa, които са нaпycнaли мeждyвpeмeннo cиcтeмaтa c ocтaвĸa, няма да получават oбeзщeтeниeтo дo 20 зaплaти. Бившият шеф на общинския съвет в Септември влиза в затвора Районният съд в Пазарджик осъди на 3 години и 4 месеца затвор бившия председател на Общинския съвет в Септември Лазар Влайков. Той е признат за виновен, че  е допуснал  по време на празненство в ресторант с негово оръжие да бъде прострелян смъртоносно човек. Присъдата може да се обжалва. Полицай под прикритие помогнал за залавянето на 3 кг кокаин  Трима души от Свиленград и Ботевград са задържани за участие в престъпна група за наркотрафик. Арестите са били по време на сделка за продажба на над 3 кг. кокаин. Според разследващите групата е щяла да купи кокаина за 93 хил. евро и след това да спечели около 1 млн. лв. от продажбата му на дребно. Засега тримата са в ареста, но решението на съда не е окончателно. Двама от тях са криминално проявени и осъждани, единият е с чисто съдебно минало. При акцията е използван служител под прикритие, допълни прокурор Лидия Манолова, цитирана от БТА. Георги Ушев е шеф на апелативния спецсъд  Това се случи след окончателно решение на Върховния административен съд (ВАС). Ушев бе избран през лятото на 2017 г., но претендентът му Румяна Илиева обжалва избора. Аргументът ѝ бе, че тя е съдия от апелативния спецсъд, а Ушев идва от по-долната съдебна инстанция. ВАС е приел, че в конкретната ситуация Ушев може да се справи по-добре с проблемите на съда от Илиева, което прави изборът на съдия от по-долна инстанция такъв \"по изключение\" и в интерес на правосъдието, и правната сигурност и следователно е валиден. МВР обеща на Турция да ѝ предаде гюленистите в България Турция поиска от България да ѝ предаде хора, заподозрени във връзки с организацията на Фетуллах Гюлен. Това се е случило на вчерашна среща на четири очи между вътрешните министри на двете страни в Одрин, съобщава \"Нова телевизия\". По информация от Турция хората, за които има подозрения, че са близки до Гюлен, са свързани с 14 търговски представителства и училища в България. Българският вътрешен министър Валентин Радев обясни, че се чакат документи за тези хора и тогава те да бъдат разгледани, а ако са гюленисти - предадени на южната съседка.", "date": "2018.05.30", "title": "Кратки новини: МВР обеща на Турция да ѝ предаде гюленистите в България"}
{"url": "https://www.dnevnik.bg/biznes/2018/05/30/3187033_biznes_klimatut_se_podobriava_osnovno_zaradi/", "text": "През май показателят на бизнес климата в страната се повишава с 2.1 пункта спрямо април, като най-голямо подобрение е отчетено в строителството, съобщи Националният статистически институт. Единствено в търговията на дребно се отчита спад. В никой от секторите не се предвижда увеличаване на цените през следващите три месеца, като единствено в услугите има очаквания за леко поскъпване на услугите. Промишленост Заради оптимистичните оценки на промишлените предприемачи за настоящото бизнес състояние на предприятията показателят за бизнес климат в този сектор се увеличава с 1.4 пункта. Отчита се известно подобрение на осигуреността на производството с поръчки, което е съпроводено и с благоприятни очаквания за производствената активност през следващите три месеца. Несигурната икономическа среда и недостигът на работна сила продължават да са основните фактори, затрудняващи предприятията. Строителство Бизнес климатът в строителството се покачва с 8.1 пункта спрямо април в резултат на подобрените оценки и очаквания на строителните предприемачи за бизнес състоянието на предприятията. По тяхно мнение сегашната строителна активност е повишена, като и прогнозите им за следващите три месеца остават благоприятни. Основните фактори, затрудняващи дейността в сектора, продължават да са свързани с несигурната икономическа среда, конкуренцията в бранша и недостига на работна сила. Търговия на дребно Понижението на показателя в сектора е с 1.6 пункта в резултат на по-резервираните оценки и очаквания на търговците на дребно за бизнес състоянието на предприятията. Същевременно обаче прогнозите им за обема на продажбите и поръчките към доставчиците през следващите три месеца са по-благоприятни. През последния месец е отчетена по-сериозна конкуренция в бранша, което измества затрудненията, свързани с недостатъчното търсене и несигурната икономическа среда. Услуги През май съставният показател \"бизнес климат в сектора на услугите\" нараства с 0.9 пункта, което се дължи на по-благоприятните оценки и очаквания на мениджърите за бизнес състоянието на предприятията. Подобрени са мненията им за търсенето на услуги, като прогнозата е, че това ще продължи и в следващите три месеца. Конкуренцията в бранша и несигурната икономическа среда продължават да са основните пречки за дейността в сектора.", "date": "2018.05.30", "title": "Бизнес климатът се подобрява основно заради строителството"}
{"url": "https://www.dnevnik.bg/bulgaria/2018/05/30/3187038_bankoviiat_zakon_na_peevski_shte_bude_razgledan_ot/", "text": "Конституционният съд ще трябва да се произнесе по промените в Закона за банковата несъстоятелност, внесени от депутатите от ДПС Делян Пеевски, Йордан Цонев и Хамид Хамид. Това се случи, след като търговската колегия на Върховния касационен съд сезира Конституционния съд по въпроса,  информира news.lex.bg , което бе потвърдено от съда за \"Дневник\". Измененията бяха приети набързо през февруари, като  депутатите преодоляха и президентското вето  върху тях. Тримата депутати обявиха, че това е закон срещу вторичното разграбване на КТБ. Върховните съдии атакуват като противоконституционни нормите, на които се предава обратно действие. В Конституционния съд вече е образувано дело, по което докладчик е съдия Цанка Цанкова. С приемането на преходните и заключителни разпоредби в изменения Закон за банковата несъстоятелност законодателят придаде обратно действие към 20 юни 2014 г. на предвидените в чл. 59, ал. 5, 6 и 7 основания за относителна недействителност по закон на извършени от кредитори на банката или от самата банка прихващания. По-късно през деня от пресцентъра на съда изпратиха искането до медиите, от което се вижда, че според търговската колегия на ВКС по силата на придаденото обратно действие кредиторът на банката със заявено за прихващане и вече прихванато и погасено вземане, би се превърнал в неин длъжник, без да има възможност да реализира своето вземане в това или което и да е друго производство. В искането си върховните съдии посочват, че предвиденото обратно действие е противоконституционно, защото накърнява придобитите права, поради придаденото обратно действие на регулираща ги материалноправна норма (уреждащи права и задължения, а не процедури - бел.ред.), без изменението на закона да е обусловено от защита на важен обществен интерес, нито да е налице неотложна необходимост от такова изменение. Освен това чрез обратното действие се създават два успоредни режима, единият облекчава, а другият затруднява положението на всяка от страните по делата, с което се създава неравноправно третиране на граждани и фирми, участващи в производството по банкова несъстоятелност. Нарушено е и изискването за правова държава - законодателството да отговаря на принципа на стабилност и предвидимост, аргументира се в искането си върховните магистрати. Те заявяват, че с приемането на оспорената норма законодателят е преуредил приключени към момента на изменение на закона отношения - същинска ретроактивност, която, както многократно е имал случай да посочи Конституционният съд, е в разрез с основния закон, защото нарушава правната сигурност, погасява придобити права и руши доверието в правната система.", "date": "2018.05.30", "title": "Банковият закон на Пеевски ще бъде разгледан от Конституционния съд"}
{"url": "https://www.dnevnik.bg/bulgaria/2018/05/30/3187035_zatvurjdavane_na_demokraciiata_no_nisko_doverie_v_sud/", "text": "За последните десет години се забелязва решително повишаване на доверието към демократичната политическа система, два пъти са се увеличили хората, които смятат, че демокрацията е много добра система и тя се е превърнала в \"единствената възможна игра\". Българинът умерено е повишил своето доверие към публичните институции и в същото време мненията са се преместили от отчетливо от по-крайните положителни или негативни оценки към по-умерените възможности за оценка. Изключение в позитивните тенденции е негативното отношение към съдебната система и отчасти към парламента, а доверието в медиите е на равнището на доверието в Народното събрание. Това са част от изводите на българската част на Европейското изследване на ценностите, която беше представена днес в София от десетки учени, анализатори, политолози, коментатори. Те коментираха данните на социолозите от \"Алфа Рисърч\", които са събрали и обработили информацията за България за най-големият европейски проект в областта на социалните науки. В проучването, което се прави още от 1981 г., участват 47 страни, България се включва през 1990 г. Национален програмен директор на изследването е проф. Георги Фотев. В каква степен имате доверие на следните институции? Всяка епоха на сгъстена трансформация и отключващи се кризи подкопава стабилността на институциите, лидерството, общностната кохезия. Тези процеси наблюдаваме и в България, но важният извод от това изследване е, че те не са подкопали доверието в демокрацията като фундамент на европейските общества, посочи социологът от \"Алфа Рисърч\" Боряна Димитрова. Ако демокрацията е безалтернативна в нагласите, доверието в ключови демократични институции като партии, парламент, правителство продължава да бъде ниско, посочи политологът Даниел Смилов. \"България като цяло се вписва в общата европейска картина на ниско доверие в партии и национални парламенти. Българските особености са в това, че у нас доверието е ниско и в непредставителни институции като съд и прокуратура\", отбеляза той. Високата оценка на базовите принципи на демокрацията (свободни избори и права) в комбинация с ниското доверие в партии и парламент водят до които \"да не се занимават с парламент и избори\", коментира Смилов. В общи линии тези нагласи не са претърпели значима динамика в сравнение с 2008 г. – към 51% от хората продължават да виждат \"силния лидер\" като \"много добра\" или \"доста добра\" идея. Смилов посочи още, че хората са недоволни от съществуващите партии и представителства. Желанието да експериментират с нови \"лидери\" води до чести избори и политически трусове, вълни от протести и волатилност на политическата среда, посочи анализаторът. \"Преминаването от емоция към рационалност се очертава изключително мудно действие: само с 2% са намалели хората, които който да се оправя, без да се занимаваме с избори – но остават 60%, които мислят иначе\", посочи и политологът Татяна Буруджиева. По думите й за българите демокрацията остава харесвана, но все още нерационализирана ценност. Политологът Евгений Дайнов заяви, че българското общество е подложено на \"чудовищен политически и идеологически натиск по посоката на \"затваряне\" и излизане от модерността\". Въпреки някои успехи на този натиск (увеличение на нетолерантността, например) по ред базисни показатели България продължава бавно да напредва по пътя на \"отвореното общество\", каза той. Има основа за успех на бъдещи политики за отстояване на модерността и отвореността\", коментира Дайнов. Той открои данни, показващи отварянето на обществото, като повишаване на участието в обществения живот, в партии, в културни или природозащитни дейности, спорт. \"Обитателят на отвореното общество е убеден, че сам контролира живота си – че е автор, а не жертва. В това отношение наблюдаваме съществен напредък по посока на \"отвореност\". През 2008 г. общо 41.3 на сто са се съгласили с различните степени на опцията, че контролират живота си; през 2018 г. това са вече 52.5 – над половината\", отбеляза Дайнов. Аналогично е развитието и по въпроса дали отделният човек да носи отговорност за издръжката си, или това да прави държавата. Дайнов посоми и рязка промяна в разбирането за основните цели на държавата - докато през 2008 г. 55.2 на сто са смятали, че главната цел е висок икономически ръст, днес това са 74.2 на сто. Популистката опция (властта повече да слуша \"хората\") пада двойно: от 24.1 на 11.2 на сто. В отворените общества свободните индивиди имат активно гражданско поведение в интерес на общото благо. По тази линия наблюдаваме определен напредък. \"Когато сравним данните на изследванията за европейските ценности от 2008 и 2018 г., ние в едно по-добро съвместяване на демократичното представителство с институционалната ефективност\", коментира политологът Огнян Минчев. \"С изключение на негативното отношение към съдебната система и отчасти към парламента, българският гражданин е променил своето отношение към институциите в две основни измерения. Първо, за десет години той умерено е повишил своето доверие към публичните институции. Второ, неговите мнения са се преместили отчетливо от по-крайните положителни или негативни оценки към по-умерените възможности за оценка – \"отчасти одобрявам\", \"оценявам като доста важно\" и т.н.\", отбеляза анализаторът. По думите му това е кредит, който много задължава обществените лидери и институциите, които представляват, да работят за изпълване на това доверие с реално съдържание. Анализаторът Людмил Георгиев посочи, че повишаването на доверието към публичната администрация се дължи преди всичко на навлизането в тази сфера на по-млади, по-добре образовани и обучени хора и на по-високата степен на прозрачност в дейността им чрез въведената електронизация. \"Доверието към полицията има по-скоро емоционален характер, тъй като статистиката за броя на престъпленията и разкриваемостта им за този период показва, че с увеличаването на престъпността разкриваемостта рязко спада и обратното, което показва липсата на капацитет в полицейските органи\", коментира още Георгиев.", "date": "2018.05.30", "title": "Доверие в демократичната система, но не и в съда, парламента и медиите, сочи изследване"}
{"url": "https://www.dnevnik.bg/biznes/2018/05/30/3187043_promishlenoto_proizvodstvo_se_uvelichava_s_29_za_godina/", "text": "През април 2018 г. индексът на промишленото производство нараства с 0.7% спрямо предходния месец и с 2.9% спрямо година по-рано, съобщи Националният статистически институт. Спрямо март има увеличение в преработващата промишленост с 1.1%, а спад на цените е отчетен в добивната промишленост - с 1.3%, и при производството и разпределението на електрическа и топлоенергия и газ - с 0.2%. От преработващата промишленост с най-голям растеж е производството на тютюневи изделия – с 5.4%, и производството на основни метали - с 0.9%. Спад е отчетен при обработката на кожи и производството на изделия от обработени кожи без косъм - с 1%, както и при производството на химични продукти и печатната дейност и възпроизвеждането на записани носители - по 0.3%. През април се отчита ръст на цените в преработващата промишленост - с 0.8%, при производството и разпределението на електрическа и топлоенергия и газ - с 0.1%, а в добивната промишленост е отчетен спад с 1.7%. В преработващата промишленост по-високи цени спрямо предходния месец се наблюдават при производството на тютюневи изделия - с 8.1%, и при производството на мебели - с 0.9%. Спад е отчетен при производството на основни метали - с 1.4%, производството на автомобили, ремаркета и полуремаркета и печатната дейност и възпроизвеждането на записани носители - по 0.4%. За година общият индекс на цените на производител нараства с 2.9%. Увеличение е отчетено при производството и разпределението на електрическа и топлоенергия и газ - с 8.8%, в преработващата промишленост - с 1.3%, и в добивната промишленост - с 0.5%. В преработващата промишленост по-съществен ръст на цените се наблюдава при производство на дървен материал и изделия от него, без мебели - с 6.5%, и при производство на хартия, картон и изделия от хартия и картон - с 5.2%, а спад е регистриран при производството на химични продукти - с 2.2%, както и при производството на превозни средства, без автомобили - с 1.9%.", "date": "2018.05.30", "title": "Промишленото производство се увеличава с 2.9% за година"}
{"url": "https://www.dnevnik.bg/sviat/2018/05/30/3187040_severna_makedoniia_e_imeto_dogovoreno_v_spora_s/", "text": "Северна Македония е най-вероятно договореното име, което трябва да разреши продължаващия близо 30 години спор между Атина и Скопие. Това съобщи македонската телевизия \"Телма\", като се позова на свои дипломатически източници. Премиерът Зоран Заев междувременно настоява, че \"няма нищо договорено\" освен \"принципи и начала\", и дори не се ангажира да коментира пред медиите дали предложеният от него и отхвърлен вариант  Илинденска Македония  е все още е на масата, пише македонският сайт \"Нова ТВ\". Съобщението за избора на  Северна Македония  - един от четирите варианта, приети и от Атина, и от Скопие в хода на преговорите - следват заключителен разговор между двамата външни министри Никос Коциас и Никола Димитров в Брюксел. Там първите дипломати обявиха, че са  приключили частта от преговорите , която е било възможно да се води на ниво министри, и решението остава в ръцете на премиерите Алексис Ципрас и Зоран Заев. Разговорът се очаква, \"вярвам, тази вечер, утре, до петък\", каза междувременно самият Заев на пресконференция, посветена на първата година от работата му. Източниците на \"Телма\" потвърждават и плана от 11 точки, който според македонската опозиция вероятно са договорили Коциас и Димитров и който (с леки изменения) цитираха и гръцки телевизии (премиерът също потвърди плана и каза, че той досега \"не е бил тайна\"). За всеобща или външна употреба Други издания като сайта МКД допускат, че е възможно Ципрас и Заев да проведат двустранна среща още утре, а не само да разговарят по телефона (възможност,  съобщена от гръцки телевизии  по-рано тази седмица), за да договорят решението. \"Може би утре ще се разясни и дали (Северна Македония) е името за всеобща употреба, което е приел Заев, или е само за международна\", добавя изданието, имайки предвид изискването на Атина името, прието като окончателно решение, постепенно да се въведе и вътрешнополитически. Същите данни сочат, че Македония ще получи дата за преговори през юни, независимо дали се подпише окончателен договор с Гърция. Ако това не се случи, Брюксел би поставил въпрос за окончателно постигане да договор до декември. Гръцката опозиционна партия \"Нова демокрация\" междувременно призова Ципрас да не взима решения, които биха дали зелена светлина за евроатлантическа интеграция, но биха оставили договора за по-нататък. За медиите Заев потвърди и че референдумът в Македония, за който настоява Скопие (и който Атина премиера), действително би се състоял най-късно през септември или октомври. \"Телма\" посочва датата 8 септември като най-вероятна за допитването.", "date": "2018.05.30", "title": "Северна Македония е името, договорено в спора с Гърция, пишат медии в Скопие"}
{"url": "https://www.dnevnik.bg/sviat/2018/05/30/3187044_vrag_nomer_edno_na_putin_be_arestuvan_za_kratko_v/", "text": "Финансистът  Бил Браудър , критик на руския президент Владимир Путин, бе задържан за кратко в Испания по искане на Москва, съобщава Би Би Си. Миналата година Браудър бе осъден от руски съд на девет години затвор за измами и избягване на данъци. Около два часа след задържането му той съобщи в социалните мрежи, че е освободен - според източник на агенция \"Ройтерс\", защото заповедта за задържането му вече не е валидна. Браудър е роден в САЩ и живее във Великобритания, като бе един от основните лобисти за  закона \"Магнитски\" . Актът е кръстен на бившия адвокат на Браудър Сергей Магнитски, който разкри данъчни измами в Москва и почина в руски затвор през 2009 г. Този закон, приет от Конгреса, позволява на американското правителство  да защитава хора по цял свят , станали жертва на репресии и нарушения на правата им заради това, че са разкрили случаи на корупция по върховете. Благодарение на него САЩ могат да налагат санкции срещу всеки, който предприема действия срещу информатори, оповестили правителствена корупция Самият Браудър е един от най-големите външни инвеститори в Русия чрез фонда Hermitage и настоява, че обвиненията срещу него са политически. През 2006 г. Браудър е изгонен от Москва и е обявен за заплаха за националната сигурност. Именно заради опита да освети превземането на Hermitage руският одитор Сергей Магнитски е арестуван от руските власти. След 11 месеца умира в ареста при неясни обстоятелства, като по тялото му са открити следи от насилие. Браудър описва конфликта си с режима на Путин в книгата \"ЗАПОВЕД ЗА АРЕСТ. Как станах враг номер едно на Путин\", която е издадена и в България. (Откъс от нея  четете тук .) Това не е първото искане през Интерпол за неговия арест – през 2013 г. организацията отказа да изпълни друго такова с мотива, че то е \"предимно политическо\".", "date": "2018.05.30", "title": "\"Враг номер едно\" на Путин бе арестуван за кратко в Испания по искане на Москва"}
{"url": "https://www.dnevnik.bg/bulgaria/2018/05/30/3187047_borisov_shte_iska_ot_putin_gaz_ot_turski_potok_za/", "text": "Премиерът Бойко Борисов ще поиска от руския президент Владимир Путин газът от газопровода \"Турски поток\" да минава през бъдещия газов хъб \"Балкан\" към останалите страни от ЕС, научи \"Дневник\" от членове на българската делегация в Москва. Борисов и петима министри от днес са на двудневно работно посещение в руската столица. Срещата му с Путин е насрочена за 14 ч. Т. к. тръбата, по която Русия ще доставя газ до Турция свършва на стотина километра от границата с България и тази с Гърция, тя може да бъде транспортирана към ЕС през една от двете страни. Българското правителство се надява България да бъде предпочетена. Заради изискванията на третия енергиен пакет газът може да преминава транзитно през България и затова Борисов се надява това да става през бъдещия газов хъб, за който имало готовност. Борисов няма мандат да преговаря за транзит на руски газ през България, каквито са очакванията на руската страна.", "date": "2018.05.30", "title": "Борисов ще иска от Путин газ от \"Турски поток\" за газовия хъб \"Балкан\""}
{"url": "https://www.dnevnik.bg/photos/2018/05/30/3178571_fotogaleriia_mari_fredrikson_ot_rokset_na_60/", "text": "Мари Фредриксон е шведска певица, композитор, автор на песни, популярна като част от дуото \"Роксет\". За пръв път двамата с Пер Гесле се срещат в родния си град Халмщад през лятото на 1977. Днес певицата навършва 60 години.", "date": "2018.05.30", "title": "Фотогалерия: Мари Фредриксон от \"Роксет\" на 60 г."}
{"url": "https://www.dnevnik.bg/sport/2018/05/30/3187021_sudiite_na_svetovnoto_v_rusiia_shte_poluchavat/", "text": "Съдиите на световното първенство по футбол в Русия ще получават информация от системата за видеоповторения за нарушения на правилата, които са останали незабелязани от реферите, обяви Международният борд на футболните асоциации (IFAB). Технологията обаче ще сигнализира на реферите само при наличието на груби действия, които заслужават червен картон.  \"Ако нещо извън центъра на събитията убегне от погледа на съдията, но по-късно то попадне в полезрението на системата, ще бъде съобщено на рефера и той ще може да изгони даден играч. Не очакваме това да се случва много често, а само при инциденти за червен картон\", заяви директорът на IFAB и бивш съдия във Висшата лига Дейвид Елерей. През март  ФИФА одобри използването на системата на световното , въпреки че след въвеждането си видеоповторенията са обект на разнопосочни коментари. Шампионатът на планетата в Русия ще е първият в историята, на който ще се използва технологията.  Зрителите на световното ще имат възможност да гледат видеоповторенията на големи екрани  на стадионите. По този начин ФИФА цели да намали объркването сред феновете, които ще разбират в реално време доводите на съдията при решенията му в спорните ситуации.", "date": "2018.05.30", "title": "Съдиите на световното в Русия ще получават информация за незабелязани грубости"}
{"url": "https://www.dnevnik.bg/sviat/2018/05/30/3187054_franciia_razchistva_nai-golemiia_migrantski_lager_v/", "text": "Полицията започна днес да разчиства най-големия незаконен мигрантски лагер в Париж, предадоха световните агенции. В лагера \"Миленер\" в североизточната част на френската столица живеят около 1500-2000 души. Мигрантите, предимно от Африка, ще бъдат преместени в 20 центъра в района на Париж, каза вътрешният министър Жерар Колон. Хуманитарни организации критикуват лошите условия в палатковия лагер, който се намира на края на градаq близо до канал. Този месец двама мигранти се удавиха в канали край лагери в Париж. През последните три години полицията е евакуирала около 28 000 мигранти от лагери във френската столица, но пристигането на нови хора продължава. Лагерите са в сърцевината на политическите дебати между Колон и кмета на Париж Ан Идалго за това как да се реши въпросът с мигрантите.", "date": "2018.05.30", "title": "Франция разчиства най-големия мигрантски лагер в Париж"}
{"url": "https://www.dnevnik.bg/razvlechenie/2018/05/30/3187052_istoriiata_i_krasotata_na_burgas_ojiviavat_chrez/", "text": "Бургас избра иновативен подход за популяризиране на града като туристическа дестинация. Tой е чрез проект за изработване на мобилно приложение и интерактивен гайд за представяне на интересни обекти от историята на града. Специфичното и интересно съчетание между нова и стара градска архитектура, реконструираното ларго, малките улички, интересни места и гледки към морето вече са достъпни с един клик на  www.vrburgas.com . Проектът е дело на екип от бургаски дизайнери, програмисти, аниматори и фотографи. Главен герой във виртуалната разходка е бургаският гларус Руси. Създателите му го описват като \"любопитна и изключително осведомена птица, както и вечният събеседник на рибарите на Моста, свидетел на всички срещи при Часовника, посреща и изпраща влаковете на гарата, крачи гордо по площада пред кметството. Авторите на проекта искат да представят \"истинския Бургас - очарователен, романтичен, магнетичен, живописен, артистичен, свенлив за непознатите и щедър към всички, усетили емоционалния ритъм на морето\". Чрез разработката си, те целят и да предадат привлекателното усещане за свобода, артистичност, заряд и пулса на новото време, който носи градът. Начинанието им е подпомогнато от общината, общинското дружество \"Иновационни системи - Бургас\" и ИКТ Клъстер Бургас. Приложението VR Burgas може да бъде изтеглено от Google Play или AppStore.", "date": "2018.05.30", "title": "Историята и красотата на Бургас оживяват чрез разходка във виртуалната реалност"}
{"url": "https://www.dnevnik.bg/analizi/2018/05/30/3187050_a_da_ne_zabravia_-_prokleti_da_ste/", "text": "Допълнение в 17:20 на 30 май:  Бабченко е жив  и участва в брифинг на Украинската служба за национална сигурност, където бе обяснено, че това е било инсценировка за разкриване поръчково убийство от руските спецслужби. Журналистът се извини за тревогата, която е причинил на близки и приятели. Стар навик да си подбираш думите, за да не започнеш да виеш... Понякога помага. Първата мисъл след шока - нищо ново не се е случило... След февруари 2015 г. вече е неприлично да се съмняваме в това, че елитът на Руската федерация се състои от убийци и от такива, които прикриват убийства. Това стана повече или по-малко ясно отдавна - след смъртта на Юрий Шчекочихин*, но убийството на Борис Немцов и последвалият отказ да бъдат разпитани Руслан Геремеев и Алимбек Делимханов постави точка по този въпрос (за онези, които се още си задаваха въпроси).  Сегашните \"следствени органи\" на Руската федерация, нейната \"прокуратура\" и \"съдии\" са типичен бандитски \"чадър\", само че с неограничени възможности. Със същия успех може да се очаква от берлинската полиция от 30-те години на ХХ век да разследва Адолф Хитлер и неговия елит. Путинските   се научиха много добре и да убиват навън - списъкът с ликвидирани зад граница врагове на Путин започна със Зелимхан Яндарбиев и не завършва с Александър Литвиненко. Убиваха и в Лондон, какво да кажем за Киев! Там те все едно са си у дома. Втората констатация, произтичаща от първата, е, че  . За това съвършено не е задължително заповедта да идва лично от Путин. Достатъчна е личната или корпоративната мотивация на който и да е от многочислените въоръжени негодници във висшето обкръжение, както и многократно потвърждаваната увереност в безнаказаността на подобно престъпление. Путин отгледа и легитимира престъпна среда във властта и сега тези метастази се разрастват напълно самостоятелно. Третата констатация е, че   Оттогава убийствата и \"странната\" смърт на политически противници на режима станаха обичай и част от бита ни. Всеки път с подхилкване ни подхвърлят все тази вкиснала конспирологична пошлост. Да, човек с ръце, оплискани в кръвта на враговете му, теоретично може да бъде и жертва на целенасочени провокации. Но по-скоро той е просто убиец, нали? \"Бръсначат на Окам\", сещате се... (Контролна точка: за годините на управление на Путин не беше убит нито един политически противник на президентите, премиерите и канцлерите на САЩ, Канада, Франция, Великобритания, Германия, Япония, Австралия... Защо така? Няма желаещи да дискредитират Тръмп и Меркел? Или причината е в това, че властта в тези страни не е узурпирана, а прокуратурата не е в заговор с администрацията?) Четвърта констатация.   Да говорим за парламента е смешно, а \"либералите\" обслужват режима в статут на някакъв колективен Улюкаев**; с любимите сред тях във всеки момент може да направят каквото си пожелаят и те го знаят. Никакви икономически реформи не може да има в условията на масово разграбване и перманентна война и всичките наши Кудрин-Грефовци прекрасно го знаят, иначе ще се наложи да допуснем, че са идиоти. Но те не са идиоти. Уви, те са фалшификатори. Най-малкото в политическо отношение - като част от операцията за прикриване. Пета констатация и прогноза.   позволили си нещо подобно, и Русия няма да е изключение. Никакъв \"особен път\" в историята не е имало и няма (излъгали са ви). Има модел за развитие с ясни и отдавна изследвани характеристики. Затова, повярвайте ми, поели сме натам, където са Узбекистан и Уганда. Така и ни се пада на нас - глупаците и търпеливите. В деня на убийството на блестящия и честен журналист Аркадий Балченко дори не ми се иска друг изход. А, забравих да кажа - проклети да сте! * Юрий Шчекочихин бе известен разследващ журналист в \"Комсомолская правда\" още от 70-те години и в \"Новая газета\" след разпадането на бившия СССР, писател, драматург. Той почина през 2003 г. след скоротечно заболяване, съсипало го само за две седмици. В тялото му са открити необичайно големи количества фенол и лидокаин, предизвикали тежка интоксикация и синдром на Лайл. Защо и как веществата са попаднали в тялото му и до днес няма отговор. ** Алексей Улюкаев бе министър на икономиката и смятан за един от либералните членове на правителството, противник на превземането на частни компании от държавата. През ноември 2016 г. бе задържан при \"получаване на подкуп от 2 милиона долара\", което той настоява, че е инсценировка от ръководителя на \"Роснефт\" Игор Сечин. През декември 2017 г. бе осъден на 8 години лишаване от свобода в затворническа колония с особено строг режим.", "date": "2018.05.30", "title": "А, да не забравя - проклети да сте"}
{"url": "https://www.dnevnik.bg/sport/2018/05/30/3187059_putin_dade_rusko_grajdanstvo_na_amerikanski_sustezatel/", "text": "Владимир Путин даде руско гражданство на състезателя в Смесените бойни спортове (ММА) Джеф Монсън. От Кремъл обосновават решението си със спортната слава на американеца. Монсън, познат с прякора си Снежния човек, е свързван с руски политически лидери. В свое изказване той заяви, че се чувства \"руснак по душа\". Състезателят става поредната известна личност, получила руско гражданство. Американецът, който е бивш претендент за титлата в тежка категория на шампионата по смесени бойни спортове - UFC, се нареди до актьорите Жерар Депардийо и  Стивън Сегал  и до американския боксьор Рой Джоунс-младши. \"Той е много известна личност в спортните среди и е известен в своята сфера по целия свят\", каза говорителят на президентството Дмитрий Песков. По думите му Монсън е кандидатствал за гражданство по обичайния ред и е отговорил на всички изисквания. ММА състезателят е остър критик на външната политика на САЩ. \"Когато хората ме попитат защо съм поискал руско гражданство, е трудно да дам отговор. Предполагам, просто защото се чувствам руснак\", заяви Монсън наскоро.", "date": "2018.05.30", "title": "Путин даде руско гражданство на американски състезател от смесените бойни спортове"}
{"url": "https://www.dnevnik.bg/sviat/2018/05/30/3187078_singapurskite_aviolinii_shte_se_opitat_da_podobriat/", "text": "Сингапурските авиолинии обявиха, че през октомври ще се опитат да подобрят рекорда за най-дълъг граждански полет в света. Той ще е от града-държава до Ню Йорк, като продължителността му ще е около 19 часа. През февруари миналата година  \"Катар еъруейз\" осъществиха полет от Доха до град Окланд в Нова Зеландия,  който продължи 16 часа и 20 минути и измина разстояние от 14 535 километра. Това е и последният рекорд за най-продължителен полет. Сингапурските авиолинии си поставят за цел самолетът им Airbus A350-900ULR да премине без кацане разстоянието от 16 700 км за 18 часа и 45 минути. На борда му ще пътуват общо 161 пътници. От 2004 до 2013 г. линията между Сингапур и Ню Йорк се изпълняваше от редовни полети, които имаха поне по едно прекачване. Маршрутът обаче беше спрян, след като Сингапурските авиолинии отчетоха липса на интерес към линията. Сега компанията се надява да има положителни финансови резултати от маршрута, тъй като подобен тип дълги полети през прекачване са със значително по-скъпи билети. Обмисля се след кацането в Ню Йорк самолетът да продължи и към Лос Анджелис, но тази идея ще бъде обсъдена след извършването на първите няколко полета.", "date": "2018.05.30", "title": "Сингапурските авиолинии ще се опитат да подобрят рекорда за най-дълъг полет"}
{"url": "https://www.dnevnik.bg/sport/2018/05/30/3187057_robert_levandovski_iska_da_napusne_baiern/", "text": "Голмайсторът на \"Байерн\" Роберт Левандовски е пожелал да напусне клуба. Агентът на нападателя на баварците Пини Захави заяви, че полякът е готов да поеме към ново предизвикателство. \"Роберт усеща, че се нуждае от промяна и ново предизвикателство в кариерата си. Мотивите му не са за пари или конкретен клуб. Почти всички водещи тимове биха желали да имат в състава си най-добрите нападатели\", каза Захави в интервю за германския \"Билд\". Ръководството на \"Байерн\" неколкократно е заявявало, че не смята да се разделя с Левандовски. Нападателят е обект на критики от страна на феновете заради слабите му игри в края на сезона и конкретно при поражението срещу \"Реал\" в полуфиналите на Шампионската лига и  загубата от \"Айнтрахт\" във финала за Купата на Германия . \"Всички в ръководството на \"Байерн\" сами по себе си са имали значима кариера. Те трябва да разберат ситуацията\", каза още 74-годишният агент. Израелецът е на път да помогне за нов многомилионен трансфер, след като имаше роля за преминаването на Неймар от \"Барселона\" в ПСЖ през миналото лято за рекордните 222 милиона евро. Левандовски, който има договор с \"Байерн\" до лятото на 2021 г., е оценяван на около 100 милиона евро. Според \"Билд\" Захави е осъществил контакт с три клуба, сред които е ПСЖ. Израелецът иска да намери заместник на Левандовски в \"Байерн\", като е възможна размяна с Единсон Кавани. Интерес към поляка има и от \"Реал\". Левандовски е в състава на \"Байерн\" от 2014 г., когато премина като свободен агент от \"Борусия\" (Дортмунд). Полякът е основният реализатор на баварците за последните четири сезона със 151 гола в 195 мача.", "date": "2018.05.30", "title": "Роберт Левандовски иска да напусне \"Байерн\""}
{"url": "https://www.dnevnik.bg/sport/2018/05/30/3187095_metodi_manchenko_beshe_osvoboden_ot_sportniia_ekip_v/", "text": "Главният продуцент на продуцентския център \"Спорт\" в БНТ Методи Манченко беше освободен от екипа на националната телевизия. Освен това от 31 май се прекратяват договорите и на още няколко служители, сред които са финансовият директор Росица Григорова и главният счетоводител Елисавета Боянова-Канелова. Другите освободени са Зорина Бояджиева - началник на отдел \"Управление на собствеността\", Асен Илиев - началник на отдел \"Обществени поръчки\" и София Живкова - началник на отдел \"Маркетинг и продажби\" в дирекция \"Маркетинг и комуникации\", се казва в съобщение до медиите. В края на миналата година назначеният от новото ръководство на БНТ директор на \"Новини и актуални предавания\" Константин Кисимов подаде оставка, като  мястото му зае Уляна Пръмова . Решението му бе изненадващо за всички в медията. Повод за коментари и догадки бе и фактът, че Кисимов пожела да напусне телевизията веднага след като в нея като програмен директор на БНТ1  бе назначен Емил Кошлуков . През март тази години от БНТ беше уволнена ръководителят на дирекция \"БНТ Свят и региони\" Екатерина Генова. Пред \"Офнюз\" от пресцентъра на БНТ са коментирали само, че решението е в резултат на формирането на нов ръководен екип след избора на нов генерален директор -  избраният миналата година Константин Каменаров . В началото на май пък съкратен от обществената телевизия беше г лавният продуцент \"Вътрешна продукция\" Роберт Ковачев . Той е участвал в създаването на културните предавания \"Денят започва с култура\", \"История.бг\" и \"Вяра и общество\", както и публицистичното \"Референдум\", за което като създател има и авторски права. През януари, когато екипът на предаването \"Денят започва с култура\"  обвини Емил Кошлуков в намеса,  съветът на дирекция \"Информация\" поиска и получи на думи гаранцията на ръководството, че  ще спазва журналистическите стандарти . Имаше и слухове за опити за вмешателство в дневния ред на \"Референдум\". \"Не са без основание\", коментира Ковачев пред \"Дневник\". Раздялата с Манченко, който работи в БНТ от 2001 г., идва две седмици преди началото на световното първенство по футбол. В последните години той имаше основна роля в студийната програма около излъчването на големите футболни първенства. От БНТ заявиха пред \"Дневник\", че все още не е назначен нов директор на спортния отдел. Възможно е до края на деня да бъде обявено името на временно-изпълняващ длъжността. \"С настоящите промени приключва формирането на ръководния екип на БНТ. Българската национална телевизия благодари на колегите за работата им в медията\", се казва още в прессъобщението. Коментатори на мачовете от световното ще са Ивайло Ангелов, Стефан Георгиев, Георги Славчев и Петър Иванов, обявиха от БНТ пред \"Дневник\". Водещи на извънредните спортни предавания покрай световното ще са Камен Алипиев, Ивайло Ангелов, Радостин Любомиров и Илия Илиев. От 14 юни, когато започва световното, в следобедната програма стартира коментарното предаване \"Трето полувреме\". В своята рубрика  \"Световното на Христо Стоичков\"  бившият нападател ще представя своите виждания за всичко около световното. Всеки делничен ден в сутрешния блок на БНТ1 ще показва най-интересните моменти от изминалия футболен ден. След обедната информационна емисия \"По света и у нас\" спортният екип на БНТ ще представя в 30 минути \"Световното накратко\" - обзор на мачовете от деня, подробности за предстоящите срещи, преки включвания от репортерите и коментаторите по стадионите в Русия.", "date": "2018.05.30", "title": "Шефът на спорта в БНТ Методи Манченко е освободен"}
{"url": "https://www.dnevnik.bg/evropa/regioni/2018/05/30/3187091_v_noviia_programen_period_da_se_tursi_potenciala_na/", "text": "Трябва да се опитаме в следващия програмен период чрез възможностите и на европейските средства, но и чрез националната ни политика за регионално развитие да търсим възможностите и на по-малките и периферните населени места да развиват своя потенциал. Това заяви Деница Николова, зам.-министър на регионалното развитие и благоустройството, преди конференция, посветена на териториалното бъдеще на ЕС. Изказването й дойде, след като вчера Европейската комисия обяви  предложенията си за кохезионната политика  за периода 2021 - 2027 г. По думите на Николова трябва да се намери кой е този специфичен потенциал и той да бъде подкрепен, така че да доведе до позитиви в икономическите резултати и до подобрение на живота на хората. Тя отбеляза, че индикаторите за следващия програмен период трябва да следват малко по-интегрирана логика. \"В настоящия програмен период са формирани основно фокусирано върху секторите. Когато развиваме една територия глобално и интегрирано с мерки, които са от различен тип, трябва да имаме и един интегриран индикатор от различен тип, който да показва наистина какво е развитието на територията вследствие на тези мерки и тези инвестиции, които правим\", каза тя. По думите й с интегрираните индикатори в следващия програмен период ще може по-добре, от една страна, да се отчитат резултатите, а от друга, ще има възможност за по-голяма гъвкавост в инвестициите. Когато са фокусирани секторно индикаторите има ограничения по отношения на самия тип инвестиции, например трябва да бъдат само в околна среда или само в транспортна свързаност и други, обясни още Николова. От една година насам говорим много често за концентрацията на ресурса в големите градове, която води до негативни тенденции, свързани с миграцията към големите населени места, оттам идва и проблемът с демографията и включително с обезлюдяване на цели територии, допълни зам.-министърът. Трябва да търсим възможността за подкрепа на всички територии в зависимост от нуждите и спецификата, каза още тя. По думите й се появяват и нови предизвикателства в големите градове, например нужда от нови жилища там. Северозападна България, Северна и Централна България са с много лоша демографска тенденция, Родопите, Странджа, Сакар, това са региони, в които трябва да търсим какви са им потенциалите, какво точно можем да развием там, така че хората да останат и да имат възможности за развитие. Цялата политика за този програмен период доведе до концентрация на ресурси основно в големите градове, което се вижда и по икономическите им показатели и по миграционните процеси, отбеляза Николова. Според нея една бъдеща регионална програма има по-добра перспектива да постигне по-добри резултати, ако се финансира от всички фондове от Европейската комисия, за да има по-гъвкав модел на финансиране на ниво регион. Признание за България Тя припомни, че  България получава повече средства  в сравнение с предходния програмен период, което според нея \"е едно признание, че сме натрупали капацитета, за да можем да постигаме резултати. Те са видими за Европа и се търси възможност за подкрепа, за да постигнем по-бързо сближаването с по-развитите държави\". Николова обясни, че сега предстои политическият дебат на национално ниво и стратегическите решения, за да се възползва България най-добре от този ресурс. България може да разчита на над 1 млрд. евро увеличаване на подкрепата, но трябва да се изчака, за да се видят финалните преговори, допълни зам.-министърът. По думите й се търси вариант за интегрирано въздействие, което би означавало, че на регионално ниво ще има много по-голяма възможност да се селектират най-приоритетните проекти за финансиране по програма \"Регионално развитие\". В отговор на въпрос Николова обясни, че се търси и международен подход. Една от темите, които се дебатират, е принципът на сътрудничеството. Това означава, че в следващия програмен период междурегиналното въздействие все повече ще бъде в посока на цел на Европейската комисия. Това би означавало, че България ще може да партнира с други държави, за да изпълняват заедно съвместен проект със стратегическо значение за ЕС. Територията на България, ако има един Дунавски регион, ще може да се търси и взаимодействие с други държави, които да оформят проекти с дадена цел, каза още тя. По думите й сега още на етапа на програмиране твърде много се ограничават някои възможности, което не позволява да се търсят различни решения при специфичните нужди. Неравенства Професор Фабрицио Барка, който е бивш италиански министър, изрази съжаление, че неравенствата в отделните държави са се увеличили. Има разделения например между хората от центъра и тези от перифериите, между градовете и селските райони, между бедните и богатите градове. Това създава усещането за изоставеност. Притеснявате се за образованието, здравеопазването, бъдещето на децата, това създава напрежение и поставя в риск съществуването на Европа, подчерта Барка. Според него причината да се стигне до тази ситуация е, че забравихме за териториите и допуснахме грешката, която може да се обобщи с израза \"един размер не пасва на всички\". Добра политика за образование, за здравеопазване, за околна среда не може да се изготви и да се приложи еднакво. Направихме политика, която изглеждаше добре, но когато я приложихме, тя не беше добра за много други, каза още той. По думите му решението на проблема е териториален подход. Нуждаете се от центъра, но трябва да го свържете, така че познанията от него да са полезни за хората, каза още професорът. Според него много хора чувстват, че бъдещето им се е изплъзнало, но проблемите могат да се решат на местно ниво, ако хората бъдат овластени и това може да се постигне именно с кохезионната политика. Той обясни, че в Италия съществува т.нар. отворената кохезия и всеки гражданин може да разгледа проектите – къде са направени, колко са средствата, кога трябва да завършат. Тази прозрачност за това, което носи кохезионната политика, е фантастична, посочи Барка. Според него е необходим и по-модерен начин за управление, повече модерност в публичната администрация, което значи да не се използват тежки политики.", "date": "2018.05.30", "title": "С бъдещите еврофондове България ще развива потенциала на малките населени места"}
{"url": "https://www.dnevnik.bg/bulgaria/2018/05/30/3187096_shefut_na_lukoil_sudeistval_za_sreshtata_na_borisov_s/", "text": "Шефът на руската \"Лукойл\" Вагит Алекперов е съдействал на българския министър-председател Бойко Борисов да се срещне в Москва с руския си колега Дмитрий Медведев. Това се разбира от съобщение за срещата на руската държавна агенция ТАСС. \"Благодарим за хубавото време.. Благодарим на екипа ви, на министрите, на г-н Алекперов (участващ в разговора ) за възможността да се срещнем с вас\", е цитиран да казва Борисов. Уточнението, че Алекперов е участвал в срещата е на ТАСС. Пресслужбата на българското правителство съобщи, че Борисов и Медведев са обсъдили \"задълбочаването на търговско-икономическото сътрудничество между България и Русия в енергетиката, туризма и транспорта\". Според прессъобщението Медведев е подчертал, че в последните години партньорството между двете страни се активизира. \"Сега можем да обсъдим отделни параметри от нашето търговско-икономическо сътрудничество\", е казал руският премиер. Борисов е посочил, че приоритетните теми в отношенията между България и Русия остават борбата с тероризма и сигурността, икономиката, туризмът и енергетиката. \"Светът действително е едно много тежко място с неспирните конфликти. Ние и Европа сме много потърпевши от мигрантската вълна\", е казал Борисов. На срещата от българска страна са присъствали заместник министър-председателят Томислав Дончев, министърът на финансите Владислав Горанов, министърът на културата Боил Банов, министърът на енергетиката Теменужка Петкова и министърът на туризма Николина Ангелкова. В съобщението на ТАСС се допълва, че Медведев е предложил да се обсъдят и \"други актуални въпроси\". Агенцията изброява и кои са участвали в руската делегация: министърът на промишлеността и търговията Денис Мантуров (той е съпредседател от руска страна на двустранната междуправителствена комисия за икономическо и научно-техническо сътрудничество), министърът на енергетиката Александър Новак, министърът на икономическото развитие Максим Орешкин, зам.-министърът на външните работи Александър Грушко, президентът на \"Лукойл\" Вагит Алекперов и др.", "date": "2018.05.30", "title": "Шефът на \"Лукойл\" съдействал за срещата на Борисов с Медведев"}
{"url": "https://www.dnevnik.bg/politika/2018/05/30/3187105_prezidentut_s_vdigane_na_telefona_borisov_vurti_na_180/", "text": "Ден след критиките към премиера Бойко Борисов, че се опитва \"да тегли каруцата към автокрация\", президентът Румен Радев обяви: \"Дайте ми определение за политическа система, в която премиерът може да се отбие на кафе в Народното събрание и да си тръгне след двадесет минути с оставката на председателя на парламента, който би трябвало да го контролира\", заяви държавният глава. В Пловдив държавният глава каза, че Борисов изобщо не се отзовава на исканията за изслушване в парламента, но може с вдигане на телефона да \"завърти\" на 180 градуса всички народни представители от мнозинството, за да прегласуват обратно решение, което са приели вчера. \"Не мисля, че има война между институциите, има напрежение, но трябва да гледаме националните интереси – какви са целите пред нас, така че българите да имат много по-голяма сигурност, високо качество и стандарт на живот, за това трябва да работим всички\", призова още Румен Радев. Той каза още, че модернизацията на българската армия няма алтернатива. \"При посещението си в Русия поставих въпросите за оптимизация на цените и условията за доставки на руски енергийни ресурси за България, а също така и за по-добри условия за присъствието на българския бизнес в Руската федерация. Много се надявам българското правителство да оползотвори всички тези възможности след възобновяването на диалога на най-високо равнище между двете държави\", каза още Радев в отговор на въпрос за очакванията си за визитата на Борисов в Москва.  Държавният глава призова да се даде възможност на правителството да анализира всички варианти по отношение на обявената идея за възобновяване на работата по проекта АЕЦ \"Белене\" и за вдигане на мораториума върху реализацията на проекта. \"Това решение трябва да изключва финансовия риск за държавата и да има действени механизми за контрол на ядрения риск\", обяви президентът.", "date": "2018.05.30", "title": "Президентът: С вдигане на телефона Борисов върти на 180 градуса мнозинството в парламента"}
{"url": "https://www.dnevnik.bg/bulgaria/2018/05/30/3187068_bulgarinut_-_mejdu_debalkanizaciiata_i_straha_ot/", "text": "Възможност за дебалканизация на отношенията. Промяната в отношението към съседните на България страни и отстъпление на напластяваната през вековете подозрителност и враждебност. Много сериозна положителна нагласа към съседните балкански страни, в това число подкрепа за членство в ЕС. И в същото време стремеж за отграждане от чуждото, непознатото, неразбираемото. Това са някои от изводите на българската част на  Европейското изследване на ценностите, която беше представена днес  в София от десетки учени, анализатори, политолози, коментатори. Те коментираха данните на социолозите от \"Алфа Рисърч\", които са събрали и обработили информацията за България за най-големият европейски проект в областта на социалните науки. В проучването, което се прави още от 1981 г., участват 47 страни, България се включва през 1990 г. Национален програмен директор на изследването е проф. Георги Фотев. Какви да са отношенията между България и: \"Впечатляващи са отговорите на въпросите, засягащи съседите на България. Подкрепата за членството на съседите ни в ЕС е между 58 на сто (за Албания) и 75 на сто (за Македония), а отрицателните отговори са между 8 и 15 на сто\", посочи политологът Огнян Минчев. Още по-впечатляваща е подкрепата за добросъседски отношения със съседните на България страни - между 90 на сто (за Румъния) и 64 на сто (за Турция) от пълнолетните български граждани категорично подкрепят добросъседството като основа на отношенията с нашите съседи. \"Този резултат показва възможност за една на отношенията в нашия регион, особено ако бъде споделен и от общественото мнение в страните съседки на България\", коментира анализаторът. Момчил Дойчев отбеляза, че около и над в това число подкрепа за членство в ЕС. \"Това е феноменална промяна в съпоставка с историческото минало на региона, което се характеризира с натрупани негативни нагласи и взаимно недоверие. Позитивната промяна изразява един завършен европейски облик на България по отношение на останалите балкански страни. В днешното българско общество няма следа от мрачното минало на балканизацията\", каза той. Подкрепа да стане член на ЕС: \"Отвореност към света и жажда за национално попечителство са две ценности, между които се люшка днешният българин\", отбеляза социологът от \"Алфа Рисърч\" Боряна Димитрова ( ). От едната страна стои промяната в отношението към нашите съседи - напластяваната през вековете подозрителност и враждебност отстъпва, посочи тя. В същото време Димитрова посочи, че изследването ясно показва и срещуположна тенденция – стремеж за отграждане от чуждото, непознатото, неразбираемото. \"Искаме да сме в големия свят, но е все по-силна носталгията по малкото общество, към обществото с ясно очертани граници. Солидарността от разширяваща света на човека към всеки \"ближен\" се превръща в коментира социологът. Тази нова ситуация, отключена с бежанската криза, проблематизира редица ценностни репери – границите на солидарност, динамиката на политическата общност, точката на пречупване, отключваща страховете за промяна на национална и европейска идентичност, допълни тя.", "date": "2018.05.30", "title": "Българинът - без балкански комплекси, но със страх от непознатите"}
{"url": "https://www.dnevnik.bg/ot_vas/novini_ot_vas/2018/05/30/3187116_kakva_e_tazi_sgrada/", "text": "В центъра на Варна...", "date": "2018.05.30", "title": "Каква е тази сграда?"}
{"url": "https://www.dnevnik.bg/bulgaria/2018/05/30/3187112_za_karakachanov_bulgarskata_armiia_se_namira_v_zlatno/", "text": "Днес в Пловдив започна 13-ата специализирана международна изложба за отбранителна техника \"Хемус 2018\". Тя се провежда в Международния панаир в града и ще продължи до 2 юни. Откриването ѝ даде повод на министъра на отбраната Красимир Каракачанов да заяви, че \"изложбата се случва в златно време за българската отбрана\", съобщиха от пресцентъра на ведомството. Повод за коментара му станаха  гласуваните преди две седмици от правителството два проекта за модернизация на армията.  Единият предвижда купуването на нов изтребител за българските военновъздушни сили, а другият - придобиването на нова бронирана техника за сухопътните войски. \"Очаква се до няколко седмици да бъде гласуван и третият ни проект, свързан с военноморските ни сили\", уточни Каракачанов. По думите му броят на участниците в изложението \"определя амбицията на България да става все по-сериозен фактор при разработването и производството на продукция, свързана със сигурността и отбраната\". В \"Хемус 2018\" има представители на държави от Европа, Азия и Африка. Каракачанов разкритикува искането на зам.-председателя на Народното събрание и лидер на \"Воля\"  Веселин Марешки, който настоя парламентът да наложи мораториум върху сделките за модернизация на армията . Той поиска спиране на покупката на самолети. Според министъра на отбраната армията и тема за националната сигурност на страната и не е поле за евтин популизъм. В откриването на събитието се включи и президентът и върховен главнокомандващ Румен Радев. Той също коментира думите на Марешки, като заяви, че модернизацията на армията няма алтернатива.", "date": "2018.05.30", "title": "За Каракачанов българската армия се намира в златно време"}
{"url": "https://www.dnevnik.bg/sviat/2018/05/30/3187109_evrokomisiiata_predloji_udvoiavane_na_sredstvata_za/", "text": "За следващия дългосрочен бюджет на ЕС за периода 2021 - 2027 г. Европейската комисия предлага да се удвои финансирането за програмата \"Еразъм\" до 30 милиарда евро. От тях 25.9 милиарда евро ще отидат за образование и обучение, 3.1 милиарда евро за младите хора и 550 милиона евро за спорта, се казва в специалното съобщение. Целта на предложението на комисията е: - да се увеличи броят на бенефициерите; - програмата ще обхване хора от всички социални слоеве; - изграждане на по-силни връзки с останалата част на света; - акцент върху насърчаването на ориентирани към бъдещето области на обучение; - укрепване на европейската идентичност чрез пътувания. \"Трябва да укрепим програмата \"Еразъм\", която над 30 години е една от най-важните програми, тъй като свидетелства за това какво означава интеграцията. Тя е самата същност на Европа без граници\", заяви при представянето на предложението заместник-председателят на комисията Юрки Катайнен, който отговаря за работните места, растежа, инвестициите и конкурентоспособността. \"Това засега е най-голямото предложено увеличение за програма в бюджета на ЕС. Трябва да сме амбициозни. С тази програма ще подкрепим големите си амбиции за овластяването на младите хора, за изграждането на европейско пространство за образование [до 2025 г.] и за укрепването на европейската идентичност\", добави комисар Тибор Наврачич, отговарящ за образованието, културата, младежта и спорта. Какво по-точно означават предложенията: - възможност  , отколкото през текущия период на финансиране; сред бенефициерите са ученици, студенти във висши училища, стажанти, учители, инструктори, специалисти, работещи с младежи, треньори по спортни дисциплини, както и обучаващи се в сферата на професионалното образование и обучение и персонал, зает в обучението за възрастни, включително и тези, които участват в \" ЕразъмПро\" - ще обхване  чрез нови формати и по-лесен достъп за по-малките и местните организации, включително за хората в неравностойно положение - насърчаване на  , а не само между тези от ЕС - акцент върху  на обучение като възобновяемата енергия, изменението на климата, екологичното инженерство, изкуствения интелект или дизайна -   ще даде възможност на младите хора да открият културното наследство и многообразие в Европа. Европейската комисия призовава до края на 2019 г. (тогава има избори за Европейски парламент през май и съставяне на нова комисия през есента) да бъде одобрен дългосрочният бюджет за 2021 - 2027 г., защото забавянето само по програма \"Еразъм\" би означавало, че \"близо 1 милион души не биха могли да отидат в чужбина и че стотици хиляди финансирани от ЕС проекти в областта на образованието, обучението, младежта и спорта не биха започнали навреме.", "date": "2018.05.30", "title": "Еврокомисията предложи удвояване на средствата за програма \"Еразъм\""}
{"url": "https://www.dnevnik.bg/sport/2018/05/30/3187087_krasen_kralev_iska_vuzmojno_nai-mnogo_hora_s/", "text": "Министърът на младежта и спорта Красен Кралев заяви, че целта му е хората с увреждания да тренират системно. Думите му дойдоха при среща с президента на Европейския параолимпийски комитет Ратко Ковачич, който е в България за европейското първенство по канадска борба за юноши и девойки, хора с увреждания, мъже и жени. Кралев е говорил за реформите в програмите за финансиране на спорта за хора с увреждания. Според ММС от промените вече са се възползвали множество спортове, сред които канадската борба, баскетбол в колички, тенис в колички, гребане и конна езда.  \"Много е важно да обхванем възможно най-много хора с увреждания за системни занимания със спорт. Именно затова и направихме реформа в начина, по който се финансира спортът за хора с увреждания. Необходимо е да се повиши и информираността им относно това къде и какви спортове могат да практикуват\", каза Кралев. Според Ковачич мотивирането на един човек с увреждания да започне да се занимава със спорт е много по-трудно от това после той да продължи да тренира. Кралев е дал пример как със съдействието на министерството през 2016 г. са купени екипировка и колички и заедно с федерацията по баскетбол е организирано първенство за хора с увреждания. В момента в България има пет отбора по баскетбол в колички, като е сформиран и национален отбор, посочват от ММС. На срещата присъстваха също председателят на Българската параолимпийска асоциация Илия Лалов и президентът на българската и международната федерации по канадска борба Асен Хаджитодоров. До момента България има две финалистки и един бронзов медал в турнира за хора с увреждания от европейското първенство по канадска борба. ", "date": "2018.05.30", "title": "Красен Кралев иска възможно най-много хора с увреждания да спортуват системно"}
{"url": "https://www.dnevnik.bg/evropa/2018/05/30/3187120_eksperti_zapochnaha_izgotvianeto_na_kodeks_za/", "text": "Българският еврокомисар по цифровата икономика и общество Мария Габриел свика вчера в Брюксел първото заседание на Форума за разпространението на дезинформация онлайн, който беше предложен от нея като част от пакета мерки на Европейската комисия за борба с явлението, представен през април. Форумът включва представители на онлайн платформи и техните асоциации, рекламната индустрия, медиите, гражданското общество, проверители на факти (т.нар. фактчекъри) и академичната общност. Основната задача на форума е да изработи Кодекс за поведение относно дезинформацията онлайн. Структурата на форума е двустепенна – работна група и борд. Водещата задача на работната група, в която влизат представители на онлайн платформите и рекламната индустрия, е да изготви проекта на Кодекса за поведение. След това бордът, който е формиран от представители на печатните и електронните медии, гражданското общество, фактчекъри и представители на академичната общност, ще предложи ключовите индикатори за изпълнение, базирани на деветте цели, определени в пакета на Европейската комисия от април. Изработеният Кодекс за поведение трябва да бъде готов до юли и представен на Европейската комисия. От август до октомври Форумът за дезинформацията онлайн ще насърчи компаниите да въведат в практиката си кодекса и ще информира Европейската комисия за резултатите от работата си. От ноември до декември ще представи цялата налична информация с оценка на напредъка в постигането на деветте цели. \"Със започването на Форума за дезинформацията онлайн изпълняваме още един ангажимент в борбата ни с това явление, което не познава граници и мащаби. Очаквам към Кодекса за поведение, който форумът ще изготви, да се присъединят възможно най-голям брой онлайн платформи и заинтересовани лица\", каза Габриел. \"Надявам се доброволните мерки, които кодексът ще предложи, да постигнат резултати. През декември ще оценим прогреса и ще преценим има ли значителни подобрения или е необходимо адаптиране на кодекса. Ако резултатите са неудовлетворителни, си запазваме правото да обмислим допълнителни действия, включително от регулаторен характер\", допълни тя.", "date": "2018.05.30", "title": "Експерти започнаха изготвянето на Кодекс за поведение срещу фалшивите новини в ЕС"}
{"url": "https://www.dnevnik.bg/evropa/2018/05/30/3187145_poiaviha_se_novi_vuzmojnosti_za_sustaviane_na/", "text": "Номинираният за министър-председател на Италия  Карло Котарели  каза, че са се появили \"нови възможности\" за съставяне на правителство въз основа на резултатите от парламентарните избори на 4 март, предаде \"Асошиейтед прес\", цитирана от БТА. Той се срещна днес с президента Серджо Матарела, който му възложи в началото на седмицата мандат за съставяне на служебно правителство, след като двете антисистемни партии - Движението \"Пет звезди\" и Лигата,  не успяха да сформират коалиция през уикенда , предаде ДПА. Няма информация какво е било решено на срещата. Двете партии казаха, че ще използват парламентарното си мнозинство, за да саботират съставянето на служебно правителство, оглавено от Котарели. Източник от Лигата заяви днес, че неговата партия няма да блокира решения, които може да уредят спешни въпроси, но добави, че иска да бъдат произведени нови избори възможно най-скоро, предаде \"Ройтерс\". Матарела  разгневи популистите  с отказа си да приеме кандидатурата на предложения за министър на икономиката евроскептик Паоло Савона. \"Ройтерс\", цитира източник, близък до \"Пет звезди\", според когото партиите се опитват да постигнат компромис за друг човек, който да оглави министерството на икономиката. Хора, близки до разговорите, предупредиха, че шансовете за помирение на различията между лидерите остават проблем, пише \"Файненшъл таймс\". В сряда сутринта Салвини настоя за нови избори. \"Това е моят призив: Серджо Матарела трябва да ни каже деня на вота и италианците ще раздадат справедливост за случилото се\", посочи той. Ди Майо, който е по-склонен да поднови преговорите, каза: \"Пред нас има два пътя: или даваме разумно решение за правителството на (Джузепе Конте), или гласуваме веднага\".", "date": "2018.05.30", "title": "Появиха се нови възможности за съставяне на правителство в Италия"}
{"url": "https://www.dnevnik.bg/bulgaria/2018/05/30/3187150_utre_obshtinskite_suvetnici_shte_izbirat_nov_vremenen/", "text": "На утрешното си заседание Столичният общински съвет ще опита да избере нов временно изпълняващ длъжността кмет на район \"Младост\". В избора ще участват действащите зам.-кметове на района - кои и колко са те обаче трябва да се разбере от списък, който от \"Младост\" да изпратят до Столичната община до края на работния ден. Това се разбра от изказване на председателя на общинския съвет Елен Герджиков пред журналисти. Днес той имаше среща с юристи и двама от зам.-кметовете на \"Младост\" – Владимир Клисуров и Петър Кърджилов. На консултацията се е стигнало до извода, че след като общинските съветници са посочили Клисуров за временен кмет на \"Младост\", заповедите и решенията на арестуваната Десислава Иванчева са нелегитимни. Клисуров назначил за зам.-кмет пиара на общината Петър Кърджилов. Преди това той подаде  преизвестие за напускане и излезе в отпуск , като предаде правомощията си на другия зам.-кмет на района - Румен Русев. Малко след това се разбра, че  Десислава Иванчева е освободила Русев . На фона на този \"хаос\" - по думите на Герджиков, Владимир Клисуров е обещал до 17:30 днес са изпрати до общината списък с действащите зам.-кметове и заповедите, с които са назначени. В най-добрия случай общинските съветници ще могат да избират между Петър Кърджилов и Румен Русев, а в най-лошия - между нито един от двамата. \"Това е правен вакуум, който законът не е предвидил\", каза Герджиков. Съмнение за това дали всички назначения в района са законни създава и това, че от близо седмица голяма част от администрацията там не ходи на работа. По време на срещата двамата представители на \"Младост\" са попитани за причината за това, като Елен Герджиков предаде отговорите им: \"В района има грипна ваканция\", каза единият. \"Едните са в отпуск, а другите - на семинар\", казал другият.", "date": "2018.05.30", "title": "Утре общинският съвет ще избира нов кмет на \"Младост\", ако узнае кои са зам.-кметове"}
{"url": "https://www.dnevnik.bg/sport/2018/05/30/3187170_salah_triabva_da_se_vuzstanoviava_ot_3_do_4_sedmici/", "text": "Голмайсторът на \"Ливърпул\" Мохамед Салах трябва да се възстановява между три и четири седмици. Египетският национал получи контузия в рамото  във финала на Шампионската лига срещу \"Реал\" (1:3) , което постави под въпрос участието му в световното първенство в Русия. Най-големият футболен форум стартира на 14 юни, а първият мач на Египет е на 15 юни срещу Уругвай. От медицинския екип на \"Ливърпул\" обявиха, че ще направят всичко възможно нападателят да бъде готов още за началото на турнира. \"Той е много тъжен от случилото се, но е напълно фокусиран върху възстановяването си. По принцип би трябвало да се възстановява между три и четири седмици, но ще опитаме да съкратим този период. Това е голямата цел\", каза физиотерапевтът на \"Ливърпул\" Рубен Понс пред в. \"Марка\". На този етап изглежда малко вероятно най-добрият реализатор във Висшата лига да бъде на линия за първия мач на Египет. Следващите два двубоя на африканския тим са срещу домакина Русия на 19 юни и срещу Саудитска Арабия на 25 юни. Египет се класира на световното първенство за пръв път от 28 години, а Салах беше с основна заслуга. Той стана голмайстор на квалификациите в зона \"Африка\" и отбеляза победното попадение за успеха с 2:1 срещу Конго, който подпечата визите на отбора му за Русия. Салах направи изключителен първи сезон в \"Ливърпул\". 25-годишният футболист вкара 44 гола и направи 14 асистенции в 52 мача във всички турнири.", "date": "2018.05.30", "title": "Салах трябва да се възстановява от 3 до 4 седмици"}
{"url": "https://www.dnevnik.bg/zelen/2018/05/30/3187127_surfistko_predizvikatelstvo_nasochva_vnimanieto_kum/", "text": "Със скоростно прекосяване на цялото българско морско крайбрежие с уиндсърф доброволци ще се опитат да привлекат внимание към проблема със замърсяването на Черно море с пластмаса. Предизвикателството се нарича WIND2WIN Challenge и е насрочено за септември 2018 г. , а спортистите, които ще се включат, са Илияна Стоилова и Йоан Колев от сърф училище Akasha. Те ще направят опит за скоростно изминаване на разстоянието между селата Дуранкулак и Резово по вода, което се равнява на 300 км по крива линия. Коя от двете точки ще е начална ще се определи спрямо метеорологичните условия. Организаторите доброволци от организацията Surfrider Foundation Sofia разказват, че след техни прочувания са установили, че проблемът е много голям, но до този момент не е добре изследван. От 8 години те почистват плажове и отчитат като най-голям процента на пластмасови отпадъци. Според тях това е резултат от свръхконсумация и многото консумативи за еднократна употреба. Преди същинската част - през септември, предстоят поредица от събития. На 5 юни групите \"Мерудия\", Van Cock, и ThaCrew ще изнесат благотворителен концерт в клуб \"Маймунарника\" (Борисова градина, София), който има за цел да привлече съмишленици в каузата за намаляване на човешкия отпечатък върху морската вода. Предвидено е и заснемането на документален филм.", "date": "2018.05.30", "title": "Сърф предизвикателство ще търси решение на проблема с пластмасата в Черно море"}
{"url": "https://www.dnevnik.bg/sviat/2018/05/30/3187132_latviia_proveriava_dali_bankovata_sistema_e_izpolzvana/", "text": "Латвия разследва дали банките ѝ са били използвани като проводници на руски средства, използвани за намеса в избори и в политическия процес в различни държави, съобщиха за \"Ройтерс\" представители на страната. През февруари третата най-голяма банка прекрати дейността си заради  обвинения от Съединените щати  в пране на пари. Това възроди съмненията дали Латвия не се използва като канал за руски пари, пренасочвани към Запада. Граждани на Русия и на бивши съветски републики - включително такива, санкционирани от Съединените щати - са влагали пари в латвийски банки и част от средствата може да са били използвани за политическа манипулация, казва за агенцията бившият външен министър Едгарс Ринкевичс. Той вижда връзка и с \"хибридната война\" и с възможността пари, преминали през или съхранявани в латвийската финансова система, \"да се използват, за да подкопаят... политическите системи на други страни\". Дана Рейзниеце-Озола, финансовият министър на Латвия, потвърди, че правителството е започнало такова разследване, след като получило надеждна информация от \"стратегическите партньори\" - с тази фраза според \"Ройтерс\" тя има предвид САЩ. \"Това е ключовата тема... за цяла Европа, особено ако се окаже истина, че са били използвани пари, за да се манипулират резултатите в няколко европейски страни\", продължава тя. През Латвия за Черна гора? Министрите не навлизат в подробности за кои случаи на манипулация и опити за влияние става дума. Според трима високопоставени латвийски представители един от случаите, по които се разследва възможна \" прибалтийска  връзка\", е пренасочването на средства от Русия към латвийска банка за подкрепа на опита за преврат в Черна гора през 2016 г. Тогава 20 сръбски граждани бяха арестувани по обвинение в заговор за планирани въоръжени атаки срещу държавата. И Сърбия съобщи, че е открила доказателства за евентуалното им участие, включително 125 хил. евро в брой и скрити униформи, а специалният прокурор на Черна гора обвини Русия, че е замесена в опита, за да попречи на страната да влезе в НАТО - твърдения, които Кремъл отхвърля. Един от служителите, пожелали да запазят анонимност, обяснява, че прехвърлените за опита за преврат средства \"може да са били разделени на части - плащания от рода на 15 хил. долара - така че никой да не забележи\". Попитан от \"Ройтерс\" дали Русия е използвала Латвия за прехвърляне на средства, използвани за политическа намеса в Европа, дали санкционирани от САЩ руски граждани имат банкови сметки в Латвия и дали Москва има нещо общо с опита за преврат в Подгорица, екипът на говорителя на Кремъл Дмитрий Песков казва: \"Отговорът на всички тези въпроси е не.\" Говорител на кабинета в Черна гора не е дал коментар на агенцията. Да променим концепцията  Предупреждението на американските власти през февруари беше, че третата най-голяма латвийска банка - ABLV, e нарушила санкциите, наложени на Северна Корея. Затварянето ѝ след обвиненията доведе до най-лошата финансова криза в страната от десетилетие. Това породи въпрос за бъдещето на банковата тайна в Швейцария, предлагана на някои клиенти. Външният министър Ринкевичс казва, че ще се изисква страната да промени подхода си и заради \"агресивната руска външна политика\" - по думите му \"има връзка между  прането на пари  и възможността да се използват черни пари, също за да се повлияе... на политическата система на съседите\". \"Имахме концепцията, че Латвия може да е мостът между Запада и Изтока. Трябва... да кажем \"сбогом\" на цялата тази концепция\", смята Ринкевичс. Откакто Латвия възвърна независимостта си през 1991 г., редица банки се рекламират като врата към западните пазари за клиенти в Русия и бивши съветски републики като Украйна с швейцарски тип банкова тайна. През 2015 г. банковата система на Латвия бележи рекорда си, като държи около 12 млрд. евро активи на чуждестранни клиенти. Промяната в подхода към банкирането е трудно предизвикателство за Латвия в опита ѝ да балансира, пише \"Ройтерс\". Вашингтон е важен съюзник на Рига, за която обаче Москва е важен търговски партньор -  четвъртият най-голям за миналата година  по официални данни.", "date": "2018.05.30", "title": "Латвия проверява дали банковата ѝ система е използвана за руски операции в Европа"}
{"url": "https://www.dnevnik.bg/evropa/regioni/2018/05/30/3187100_miroslav_ianchev_kmet_na_zlatograd_vseki_uspeh/", "text": "- През последните няколко години, от края на 2007 до сега, положихме много усилия за подобряване визията на родния край с една-единствена цел - да превърнем Златоград във възможност за развитие на всеки, избрал общината ни за свое място за живеене. И резултатите от тези усилия са видими - те са и в основата на местното ни икономическо развитие. Въпреки че местната икономика е силно повлияна от процесите на национално ниво (по-специално от стресиращата тенденция на увеличаване на миграцията, предимно на млади хора и семейства в трудоспособна възраст), смятам, че община Златоград има още доста потенциал и възможности за развитие. И именно затова структурните фондове на Европейския съюз са важни за нас. Бюджетът ни е твърде ограничен, за да може да се благоустрои в такъв мащаб една територия като нашата община. От тази гледна точка използването на всякакви външни финансови инструменти е голяма помощ на местната власт в стремежа ѝ да подобри живота на своите жители. - Реализирахме доста свои проекти с финансовата подкрепа на структурните фондове чрез различните оперативни програми и Програмата за развитие на селските райони, а така също и от други донорски програми като Програмата за хуманитарна помощ към посолството на САЩ в България, МФ \"Козлодуй\", посолството на Япония в Република България и други. Проектите, които промениха визията на Златоград, са свързани с благоустрояване на централната градска част, като реализирахме едновременно няколко мащабни инфраструктурни инициативи, финансирани от различни европейски програми: (финансиран по програма \"Европейско териториално сътрудничество Гърция - България 2007 - 2013\") подобри достъпността на транспортната мрежа от двете страни на границата. С отварянето на четвъртата транспортна връзка между България и Гърция през Златоград се увеличава на потокът на пътници през ГКПП и в двете направления. В рамките на проекта изградихме мостово съоръжение и покрита една част от речното корито, с което се осигури нормално и безопасно движение на автомобилния трафик и се благоустрои съществуващата пътна инфраструктура в центъра на града. Изграденият, прилежащ към комуникационното трасе, паркинг със 72 паркоместа решава дългогодишен проблем в централната част на града и е удобство за гости и туристи, решили да разгледат за кратко Златоград, преди да се отправят към друга туристическа дестинация. Новоизграденото трасе облекчава движението в други натоварени улици - към Многопрофилната болница за активно лечение, детските градини и училища.  (ПРСР 2007 - 2013). С този проект засадихме дървета и храсти, оформихме цветни алеи, обособихме зони за отдих и детски кътове - общо реконструирахме зелените площи в централната градска част на град Златоград върху 11 980 кв.м.  (ПРСР 2007 - 2013). С финансовата помощ по този проект подменихме настилката на площада в гр. Златоград със съвременни материали със здрава основа, обединихме пешеходни пространства, увеличихме зелените площи и реновирахме паметника на Делю войвода. (ПРСР 2007 - 2013). Тук направихме няколко неща в две посоки. От една страна, реконструирахме водопроводна мрежа в с. Долен, махала Доганица и махала Станкова. От друга, се реконструира общински спортен комплекс в Златоград така, че да отговаря на съвременните тенденции и очаквания към спорта. Така обновеният и модернизиран спортен комплекс вече предлага възможности за упражняване на високо ниво на различни спортни дисциплини, включително и с футболно игрище, лекоатлетическа писта с четири пътеки за бягане и 7 сектора за лекоатлетически дисциплини, сред които и за хвърляне на копие. Има и обслужваща сграда на два етажа към спортния комплекс, приютила още лекарски кабинет, тепих за борба, фитнес кът... - Аз съм кмет на община Златоград от края на 2007 г. България е член на Европейския съюз от януари 2007 г. Разбира се, преди 2007 година в България и в община Златоград също се усвояваха средства по предприсъединителните фондове на Европейския съюз, което даде възможност да се натрупат знания и придобият умения за писане и управление на проекти. Качественият административен ресурс е ключов фактор за ефикасната работа на кмета и същевременно е и гарант за ефективно и отговорно управление. Още в първата година от първия си мандат назначих в екипа си експерти, които имаха опит с писането и управлението на проекти по различни европейски програми. \"Инвестирайки\", така да се каже, в административен капацитет, успяхме да реализираме много проекти, които промениха коренно облика на общината ни. Така че направената \"инвестиция в човешки ресурс\" бе с голяма възвращаемост. Придобитият опит в управлението на европейски проекти по предприсъединителните фондове, а сега и по структурните, направиха администрацията по-гъвкава и способна да реагира по-бързо на възможностите за външно субсидиране на поетите пред съгражданите ми ангажименти. - Да, община Златоград е една от българските общини с дългогодишен опит в областта на трансгранично сътрудничество с гръцка община. През 1994 г. е подписан протокол за побратимяване между двете общини от пограничните райони – Златоград и Хрисуполис в Република Гърция. Заедно, вече 24 години, постигнахме: - сътрудничество между местните власти; - междукултурен обмен; - бизнес сътрудничество; - младежки инициативи, в областта на образованието и спорта. В резултат на няколко трансгранични проекта, реализирани във времето преди откриването на ГКПП край Златоград, местните власти на двете общини подпомогнаха междукултурния обмен, бизнес сътрудничеството и контактите между самите жители. Разработваме заедно различни проектни идеи, обменяме опит и добри практики от реализирани проекти по европейски програми, провеждаме съвместни заседания на общинските съвети. Имаме побратимяване на пет публични институции – пожарна, полиция, училища, болница и държавно лесничейство... С успешната реализация на тези проекти поставихме началото на бизнес взаимоотношенията между икономическите субекти от двете страни на границата, които продължават и до днес, а с отварянето на границата се улесни значително тяхната комуникация. Община Златоград разшири трансграничното си сътрудничество, като подписа и споразумение за партньорство за управление на горски пожари и природни бедствия с гръцката община Терми. Това не остава незабелязано: - през 2014 година община Златоград получи две номинации за най-добра практика в европейското териториално сътрудничество; - проектът на община Златоград ZLATEX бе номиниран за най-добра практика в категорията \"Трансевропейска мрежа\" на Първата конференция за европейско териториално сътрудничество: представяне на най-добри практики и споделяне на опити, която се проведе в Солун; - в категорията \"Институционално партньорство и проектно управление\" бе номиниран за най-добра практика и проект OUTLAND, в който община Златоград участва като партньор на община Терми, Солун. - В миналото Златоград е бил значим търговски център, свързващ Централните Родопи с Беломорието чрез важния път, останал известен в историята с името Ксантийски друм. Той минава през връх Костадин, намиращ се на 4 км от Златоград, на самата българско-гръцка граница. В древността на върха е имало светилище, а през епохата на ранното християнство е бил изграден параклис, носил името на св. Равноапостоли Константин и Елена. През 2006 година той бе възстановен и преосветен. Под върха е Делювата чешма - любимото място на легендарния Делю хайдутин, чието име се носи из Космоса със златоградската песен \"Излел е Делю хайдутин\", изпята от Валя Балканска и записана на диск на борда на космическата станция \"Вояджър\". Разказвам това, защото искам да наблегна на факта, че това не е само важна транспортна връзка със съседната ни държава, а и значимо културно-историческо място. На този връх в миналото жителите от днешните две погранични общини са се събирали на празника на светите Константин и Елена и заедно са празнували. 15 януари 2010 г. е паметна дата за Златоград, защото отварянето на граничния преход е отговор на стремежа на хората да осъществяват бързи контакти, да имат възможност за търговски и културен обмен и по-добро сътрудничество с гръцките ни съседи в различни области. Всички ние ясно разбираме колко важно е отварянето на повече гранични коридори между България и Гърция, защото по продължение на 370 километровата ивица между Свиленград и Гоце Делчев до 15 януари 2010 г. нямаше нито един отворен граничен пункт, свързващ двете държави. Новият ГКПП Златоград - Ксанти означава развитие не само на Златоград, но и на целия регион – по-добра интеграция в европейските структури, по-тясно сътрудничество с гръцките ни партньори от взаимен интерес, модернизация на инфраструктурата, съживяване на икономиката и по-бързо утвърждаване на европейските стандарти у нас. С отварянето на ГКПП Златоград – Ксанти се създаде възможност за стимулиране и устойчиво развитие на трансграничните бизнес отношения. Значително се засили туристическият обмен и използването на туристически пакети планина - море, предлагани от туроператорски фирми от двете страни на границата. Туристическият път през връх Костадин дава възможност от Златоград до Беломорието да се стига за около един час и тридесет минути. - Разбира се, че е важно една община да търси различни източници на финансиране, като искам да подчертая, че без ясна визия и без начертани конкретни идеи за реализиране е планиран провалът. Смятам, че в основата на успеха стоят поставените цели и тяхното преследване чрез кандидатстване по различни програми, но не заради самото усвояване на повече финансов ресурс, а заради възможността да се материализират тези цели. Моето разбиране за добро управление е подчинено именно на качественото планиране в началото и търсене на подходящи донорски програми, които да подпомогнат осъществяването на планираните дейности. - Според мен тук е голямата роля на държавата ни да защити интереса си, така че да не се допусне драстична промяна на размера на средствата, които Европейският съюз ни отпуска, за да може по-бързо да се изравним с европейската икономика. - Днес въпреки всичките усилия, които полагаме за развитие на местната общност, основното предизвикателство, което смятам, че стои и пред много други малки български общини, е свързано с преодоляване на демографската криза и стопиране на масовите миграционни процеси. От тази гледна точка, разполагайки с ресурси за развитие на местната ни икономика, е важно да се стимулира преди всичко предприемаческата активност на хората и развитието на собствен бизнес, разкриващ нови възможности за осигуряване на работни места, като фактор с най-голямо влияние за задържане на населението в общината. Без предприемаческата активност на бизнеса усилията ни ще бъдат безплодни. Искам силно да подчертая, че в такива райони като нашия - малка, планинска община със застаряващо население, е изключително важно да има и държавна подкрепа за стимулиране на общински проекти с добавена стойност, какъвто е например нашият проект за използване на термоминералната ни вода. Той е и най-важният ни за развитие на местната икономика, привличане на чужди инвестиции и задържане на местното население. Така с обединените усилия на местна и централна власт се увеличават значително шансовете за привличане на инвеститори, за насърчаване на икономическата активност, предприемаческия дух и инициатива, което неминуемо ще намали отрицателните демографски показатели.", "date": "2018.05.30", "title": "Мирослав Янчев, кмет на Златоград: Всеки успех започва с поставяне на цели и качествено планиране"}
{"url": "https://www.dnevnik.bg/sport/2018/05/30/3187092_prikazkata_na_arjentinskiia_puteshestvenik_na_rolan/", "text": "Загуба в последния кръг от квалификациите на \"Ролан Гарос\", връщане в Барселона, място в последния момент в основната схема на турнира като щастлив губещ, близо 10-часово пътуване до Париж с кола и победа в първия кръг след няколко часа... Това накратко е част от историята за преживяванията и емоциите на тенисиста Марко Трунхелити в последните няколко дни. Аржентинецът написа своята приказка, която приключи днес със загуба в три сета от Марко Чекинато във втория кръг от втория за годината турнир от Големия шлем. Историята на Трунхелити започна с поражение на крачка от основната схема на надпреварата. След това той се завърна в Барселона, където му гостува семейството му. Те наемат кола, с която да обиколят Испания, която обаче влиза в употреба с променена крайна точка - в Париж. По-малко от 24 часа преди първия кръг на \"Ролан Гарос\" Трунхелити разбира, че ще участва в основната схема на турнира след отказването на Ник Кириос заради контузия в лакътя. Аржентинецът е втора резерва, но първият избор Пранеш Гунешваран вече участва в друга надпревара от сериите \"Чалънджър\" в Виченца. \"Баба ми се къпеше и ѝ казах: \"Добре, отиваме в Париж.\" Имаше много отменени полети, като най-добрата възможност беше да пътуваме с кола. Не ни отне много време да се подготвим. Със сигурност имах нужда от баба си\", разказа Трунхелити. Той, брат му, майка му и баба му изминават дистанцията от малко над 1000 км за близо 10 часа. Трунхелити признава, че най-важното за него по време на пътуването е било да остане психически спокоен. \"Слушахме традиционна за моя град фолклорна музика. Спирахме на всеки два часа за кафе, защото дотогава не знаех, че ще играя. Нямаше нужда да бъда стресиран\", каза аржентинецът. Той пристига в полунощ във френската столица и има няколко часа, за да се подготви за мача срещу Бърнард Томич. В 10.00 часа местно време двамата излязоха на корта, като Трунхелити записа победа с 6:4, 5:7, 6:4, 6:4. С представянето си на \"Ролан гарос\" 28-годишният аржентинец заслужи 79 хиляди евро. Той достигна до втория кръг за трета поредна година.", "date": "2018.05.30", "title": "Приказката на аржентинския \"пътешественик\" на \"Ролан Гарос\" приключи"}
{"url": "https://www.dnevnik.bg/evropa/2018/05/30/3187218_spiraneto_na_pari_ot_budeshtiia_bjudjet_na_es_shte/", "text": "Спирането на финансирането от Европейския съюз се предвижда като крайна мярка в бъдещия бюджет на съюза до 2027 г., заяви днес на пресконференция заместник-председателят на Европейската комисия Валдис Домбровскис, цитиран от БТА. Ако държавите не вземат мерки по препоръките, отправени от еврокомисията, средства могат да бъдат размествани между различните фондове, а  спирането на финансирането е крайна мярка . Предлагаме да закрепим връзката между изпълнението на препоръките и отпускането на средства и да въведем механизъм на препрограмиране, поясни той. Еврокомисарят по заетостта Мариан Тейсен добави, че държавите подписват в началото на бюджетния период споразумения с комисията накъде ще насочат фондовете. Няма значение дали междувременно правителствата се променят. За седем години навсякъде правителствата се сменят, посочи тя. Ако задачите пред правителствата се променят, готови сме да преговаряме, ще проявим гъвкавост, заяви тя. При пълно неспазване на договореностите ще възникне проблем, който ще трябва да решаваме, но не очаквам това да се наложи, добави Тейсен. Преди седмица еврокомисията представи най-новите си препоръки за отделните държави в ЕС, като за България те бяха три. Първата бе да се подобри събираемостта на данъците и ефективността на бюджетните разходи, включително чрез действия за ограничаването на \"сивата\" икономика. Препоръчваше се подобряване на управлението на държавните дружества на основата на международния опит. Втората препоръка бе да бъдат предприети последващи действия за осигуряването на надзор и сигурност на финансовия сектор. Препоръчваше се оценка на банковите обезпечения и завършване на промените в правилата за несъстоятелност, както и да бъде насърчена работата на вторичния пазар за необслужвани заеми. На трето място се препоръчваше да бъде повишена заетостта сред хората в неравностойно положение чрез повишаване на уменията им. Еврокомисията предложи да се подобри предоставянето на качествено общо образование, особено за ромите и други групи в неравностойно положение. Комисията препоръча страната да подобри достъпа до здравни услуги, да се справи с недостига на здравни работници, както и да въведе постоянна и прозрачна схема за определяне на минималния доход. /БТА", "date": "2018.05.30", "title": "Спирането на пари от бъдещия бюджет на ЕС ще бъде крайна мярка, заяви еврокомисията"}
{"url": "https://www.dnevnik.bg/sviat/2018/05/30/3187072_evropeiskite_pomoshti_nevinagi_sa_spasenie_za/", "text": "Когато неуспешният опит на Фату Кине да стигне до Европа я оставила безработна и без пукната пара в Алжир, тя се обърнала към агенция, за която била чувала, че помага на мигранти да се върнат у дома. Международната организация на ООН за миграцията (МОМ) направила това за нея и дори нещо повече. Тя върнала жената със самолет в Сенегал през януари миналата година и ѝ дала над 1000 долара, за да започне шивашки бизнес в крайбрежната столица Дакар. Една година по-късно обаче Кине е на ръба на оцеляването. След като плати наема за магазин от 25 кв.м, ѝ остават около 16 000 СЕФА франка (централноафрикански франка, 29 долара), и то ако месецът е бил добър - не много повече, отколкото изкарвала като чистачка в болница, преди да замине за Алжир. МОМ и Европейският съюз активизират усилията си  да върнат африканските мигранти  в родината им, след като хиляди загинаха по време на опасното морско пътуване към Европа, а правителствата на някои страни настояват за по-строги правила, които да намалят рязко броя на пристигащите. Мигрантите често биват репатрирани от страни като Алжир и Либия, където мнозина засядат на път за Европа, както и от самата Европа. Усилията се активизираха особено през последните шест месеца след разкритията за пазари за робски мигрантски труд в Либия. Но интервютата с мигранти като Кине разкриват недостатъците на репатрирането дори за онези, които са имали достатъчно късмет да получат грант за стартиране на бизнес. В страни като Сенегал, където локалната икономическа активност често е слаба, мнозина трудно оцеляват. В нейния магазин в оживено предградие на Дакар миналия месец, заобиколена от три шевни машини и два манекена, които гордо демонстрират разноцветните западноафрикански роби \"бубу\", които шие, Кине сподели, че иска отново да пробва да стигне до Европа, защото трудно свързва двата края. \"С моите две деца не мога да се справя\", каза 26-годишната жена. МОМ признава, че  репатрираните мигранти  са изправени пред предизвикателства, аналогични на тези, които по начало са ги подтикнали да напуснат родината си, и че те често се опитват да заминат отново. В такива случаи организацията се старае да осигури за мигрантите точна информация за миграционното пътуване и потенциалните рискове, казва говорителката ѝ Флоранс Ким. МОМ издава брошури на няколко езика, които информират кандидат-мигрантите за това какво може би ги очаква. Няма \"сребърен куршум\" В края на 2016 г. ЕС и МОМ стартираха най-големия си проект за репартиране досега: фонд от 174 млн. евро (203 млн. долара), който да помага на мигрантите да се върнат у дома и да получат нов старт в живота по начин, който би премахнал необходимостта да потеглят за Европа. Той бе иницииран под натиска на европейски страни, разтревожени от имиграционните равнища и нарастващия брой на смъртните случаи сред африканците, опитващи се да прекосят Средиземно море с претоварени лодки. МОМ е регистрирала 171 635 мигранти,  пристигнали с лодки от Африка  през 2017 г., което не включва онези, вероятно хиляди на брой, които са се опитали и не са успели. Новата програма досега е върнала над 25 000 души в 14 африкански страни, а 2700 от тях са получили пари за стартиране на бизнес или проект в местната общност. Други мигранти, включително Кине, са се върнали у дома през същия период с помощта на фондове от предишни проекти, но МОМ не разполага с данни за общия брой. Говорителката на организацията каза, че е прекалено рано да се прецени колко добре работи най-новата програма, но призна, че репатрирането само по себе си не е достатъчно и че репатрираните мигранти трябва да имат възможност да оцелеят финансово. Експерти обаче изразяват опасения относно дългосрочната ефективност на стратегията, особено предвид нарастването на работната сила в Африка през следващите десетилетия, което ще увеличи демографския натиск. \"Тези проекти са много важни и доста необходими, но ние всъщност не знаем какво се случва с тези хора\", казва Камий льо Коз, анализатор в Института за миграционна политика в Брюксел, която е проучвала новата инициатива. Според нея не се правят достатъчно проучвания, които да гарантират, че бизнесът на репатрирания мигрант ще бъде жизнеспособен. Хадим Файе е един от завърналите се мигранти, които трудно се справят, въпреки че е получил 2400 долара от италианска агенция за хуманитарна помощ, за да отвори железария в Сенегал. Той живеел от 15 години в Италия, където берял плодове и изпращал спестените пари у дома, когато срокът на документите му изтекъл и той бил изхвърлен на улицата. Грантът в началото на 2017 г., който бил отделен от програмата на МОМ, но финансиран от ЕС, отишъл за купуване на материали и наемане на помещение в Туба, в родния му Сенегал. Оттогава той води мъчителна борба с местните конкуренти. На 43 години, с три малки деца и болна майка, Файе мисли да затвори магазина и да се върне в селото на рода му и да отглежда фъстъци. \"Търговията не върви. Един ден продадеш нещо, на другия - нищо\", каза Файе, с когото разговаряхме в малкия му железарски магазин в Туба - отдалечен прашен град навътре в сушата, на 200 км от Дакар. МОМ твърди, че проследява напредъка на репатрираните мигранти, като взима телефонните номера на хората, които са се върнали с нейна помощ. Според организацията често трябва да минат месеци, за да могат да се почувстват наистина у дома. Говорителка на ЕС заяви, че този подход \"позволява на мигрантите да се върнат у дома по сигурен, достоен и доброволен начин\", но добави, че репатрирането е тежко и те често искат да се върнат в Европа. \"Контекстът е труден. Няма \"сребърен куршум\", няма бързо решение\", каза тя. Известен успех Много от репатрираните се чувстват не на мястото си, безпомощни след продължително отсъствие. Други казват, че са чували слухове за възможна помощ, но не са знаели как да достигнат до нея. МОМ репатрирала 43-годишния Хадим Диав със самолет от Мюнхен през 2017 г. Той каза, че отчаяно искал да работи в Германия легално, но не успял да получи убежище. МОМ му дала 400 евро при пристигането и още 400 евро шест месеца след връщането у дома. По думите му въпреки помощта той преживява също толкова трудно, колкото и преди да замине за Европа през 2010 г. Парите, които изкарва от малката си птицеферма в град Пикине, отиват за изплащането на дългове. Понеже не може да си позволи собствено жилище, живее със сестра си. Твърди, че не е знаел, че има достъп до безвъзмездна помощ за откриване на бизнес, иначе щял да кандидатства. \"Седем години в Европа и се връщаш в родината с празни ръце. Трудно е\", каза той. Според говорителката на МОМ организацията напоследък е активизирала усилията да информира мигрантите за възможностите, които са на тяхно разположение при завръщането им. Тя добави, че в рамките на съвместната инициатива с ЕС МОМ се старае да се фокусира не просто върху индивидуални проекти, а върху такива, които помагат на цели общности. Този подход е показал известен успех. След като бил репатриран в Сенегал от Либия в края на 2016 г., Матар Худея Ндиайе миналата година започнал работа в птицеферма заедно с група други мигранти. МОМ платила за петчленния му екип пари за 2000 пилета, за фураж, фризер и наем за три месеца. За тези три месеца Ндиайе спечелил 3 млн. CFA франка (5205 долара). С тях 27-годишният мъж започнал онлайн бизнес за продажба на облекло, музика и аксесоари. Построил собствена птицеферма в родния си град Лингере с 1500 пилета. Работи за МОМ, като убеждава другите да не заминават за Европа. \"Имам приятели в Италия. Те казват по \"Уотсап\", че нямат работа, че спят на улицата\", каза Ндиайе, седнал на матрака, на който спи в скромната си стая в околностите на Дакар. \"Казват, че ако са знаели, че ще живеят така, нямало да си губят времето\", добави той. /БТА", "date": "2018.05.30", "title": "Европейските помощи невинаги са спасение за върнатите в Африка мигранти"}
{"url": "https://www.dnevnik.bg/bulgaria/2018/05/30/3187301_pravnata_komisiia_podkrepi_promenite_sreshtu/", "text": "Правната комисия в парламента одобри на второ четене промените в Закона за обществените поръчки срещу злоумишленото обжалване на търгове. Измененията с вносител - председателят на комисията Данаил Кирилов и други депутати от ГЕРБ, бяха подкрепени от представителите на управляващата коалиция и на партия \"Воля\". Против бяха народните представители от левицата. Настояването за законовите промени дойде от премиера Бойко Борисов заради тенденциозно и неоснователно обжалване на поръчки. Целта е да не бъдат спирани с години значими проекти, което води до загуба на средства и невъзможност да бъдат реализирани важни за обществото политики. С предлаганите изменения се въвежда нов текст, според който \"участващите в производството страни и техните представители са длъжни да упражняват предоставените им процесуални права добросъвестно. Отговорността за вреди при недобросъвестното им упражняване се реализира по общия исков ред\". Преценката за недобросъвестност ще се прави от съда. За подаване на жалба срещу търг пред Комисията за защита на конкуренцията ще трябва да се обосновава и заинтересованост на жалбоподателят, когато това е приложимо. На заседанието на комисията днес основния спор породи разпоредбата, която предвижда, че страните в производство по обжалване пред Комисията за защита на конкуренцията се смятат уведомени ако им бъде изпратена призовка или съобщение на електронната поща и по факс в един и същи ден. Според депутатите от БСП е неправилно да се иска от фирмите задължително да имат факс. Те не приемат и тезата, жалбоподателите да общуват с администрацията само по тези два начина. Най-проблемна според тях е презумпцията, че съобщенията се считат връчени с изпращането им, обясни Пенчо Милков от левицата. По думите му така ще се създаде несигурност. Представител на Комисията за защита на конкуренцията заяви пред правната комисия, че изискването за едновременно изпращане на съобщенията и по факс, и по електронна поща няма да доведе до бързина в производството. За сметка на това може да създаде противоречива практика и проблеми, свързани със случаите, при които фирмите нямат факс или той не работи и дали в тази хипотеза изпратеното на електронната поща ще се смята за връчено. Данаил Кирилов обясни, че в промените присъства изискването за факс, защото в момента има проблем с връчването и фирми умишлено се криели да не получават съобщения, с което бавят производствата. От думите му се разбра, че жалбоподателите ще са длъжни да си купят факс. След подмятане от депутатите от БСП, Кирилов заяви на шега, че и сателитен телефон може да ги накарат да си вземат, но това ще е на някое от следващите обсъждания. Кирилов бе подкрепен от депутата от \"Обединени патриоти\" Християн Митев, който заяви, че за факс е нужно устройство, но за поддържане на електронна поща също трябва компютърна конфигурация и договор с интернет. Като се очаквало кандидатите за обществени поръчки да имат техническо обезпечение, в което според Митев явно влиза и факсът. Това е още една цедка за дружествата, които обжалват поръчки само да изнудват коректните участници. След което се включи в спора отново Кирилов, за да заяви, че не е необходимо отделно устройство за факс, трябвало само да имат телефонна връзка. Накрая депутатите записаха и нов текст в законопроекта, според който спрямо подадените пред КЗК жалби преди влизането в сила на закона ще се прилагат разпоредбите преди промяната. Предстои гласуване на измененията в пленарна зала.", "date": "2018.05.30", "title": "Правната комисия подкрепи промените срещу злоумишленото обжалване на търгове"}
{"url": "https://www.dnevnik.bg/bulgaria/2018/05/30/3187343_vsichki_durjavi_v_es_iskali_mehanizum_za_opredeliane/", "text": "Всички държави в Европейския съюз искат да бъде изработен механизъм, който да доведе до определяне на адекватни минимални доходи във всички страни от него, каза днес по Би Ти Ви заместник-министърът на труда и социалната политика Султанка Петрова. Тя допълни, че вече се подготвя карта за определянето на базата, на която да се прави мониторинг и да се подпомагат страните според нуждите. Султанка Петрова обяви, че предстои в рамките на 60 дни идеята да се обсъжда и след това ще се прави анализ. Според нея важното е да има изработени точни и коректни правила и стандарти, по които се определя адекватният минимален доход. Стикер ще отличава стоките, произведени от социални предприятия По повод подготвяният Закон за предприятията от социалната и солидарна икономика социалният заместник-министър уточни, че България вече има 4700 такива предприятия. При тях високота печалба не била цел, а печалбите се реинвестирали за социални и екологични цели. Министерството на труда и социалната политика иска да се изработи национален регистър на тези предприятия и да се въведе сертификационна марка \"Стока, произведена от социално предприятие\".", "date": "2018.05.30", "title": "Всички държави в ЕС искали механизъм за определяне на адекватни минимални доходи"}
{"url": "https://www.dnevnik.bg/sviat/2018/05/30/3187327_abramovich_dalech_ne_e_purviiat_ruski_oligarh_koito_se/", "text": "Внезапното имигриране на руския милиардер Роман Абрамович го прави поредния от руските евреи олигарси, които са се установили в Израел последните години. Абрамович  получи израелското си гражданство  при пристигането си в Израел с личния му самолет, като незабавно стана най-богатият човек в страната, със състояние, което се оценява на повече от 11 млрд. долара. Израел дава автоматично гражданство на всяко лице с еврейско потекло.  Собственикът на футболния клуб \"Челси\" предприе тази стъпка, след като британската му виза не беше подновена, изглежда, в рамките на кампания на британските власти за натиск над приближени на руския президент Владимир Путин. Великобритания бе обещала да преразгледа дългосрочните визи на богати руснаци след отравянето през март на бившия руски агент Сергей Скрипал и дъщеря му в английския град Солсбъри,  за което Лондон обвини Русия . Случаят предизвика  дипломатическа криза в стила на студената война , която доведе до изгонването на стотици дипломати и от двете страни. Тогавашната министърка на вътрешните работи на Великобритания Амбър Ръд заяви, че британското правителство преразглежда визите за инвеститори от първи клас, издадени на около 700 богати руснаци. Британското правителство отказва да коментира индивидуалните случаи, включително този на Абрамович. От канцеларията на премиера Тереза Мей заявиха, че молбите за визи от Русия се разглеждат \"стриктно и адекватно\". Засега не е ясно колко време Абрамович ще прекарва в Израел. Той притежава луксозно жилище в модния квартал \"Неве Цедек\" в Тел Авив, което купи преди няколко години от Яарон Версано, съпруг на актрисата Гал Гадот, известна с ролята на \"Жената-чудо\". Негов представител не пожела да отговори какви са плановете му, като нарече това личен въпрос. Предимствата Абрамович е може би най-популярният руски олигарх, който се мести в Израел, но съвсем не е първият. Алекс Коган, журналист, който е отразявал феномена с руските олигарси в Израел за местната рускоезична преса, твърди, че около 30-40 магнати са взели израелско гражданство или право на пребиваване, като повечето живеят там само спорадично или временно, понеже делата им стават обект на бдителен контрол. Според него олигарсите - бизнесмени, натрупали значителни богатства в приватизационния процес, последвал разпадането на Съветския съюз, са мотивирани от разнообразни интереси. Някои са избягали от Русия поради финансови нарушения или драматични конфликти с Путин, които биха могли да ги изложат на риск да попаднат в затвора. Други са били по-близки до правителството и са търсили предимствата на израелския паспорт, например безвизово влизане в Европейския съюз. Някои са били привлечени от данъчните облекчения за новите имигранти в Израел. Те са били и по-защитени в Израел от заплахата за екстрадиция, по истински или изфабрикувани обвинения. \"Всеки има различни причини\", каза Коган и добави: \"Има още много други, които може да дойдат в близко бъдеще.\" Някои милиардери като Михаил Фридман и Герман Хан са взели израелско гражданство, същевременно запазвайки основните си жилища в Лондон и Москва. Те поддържат силно присъствие в Израел благодарение на благотворителната си дейност, например основавайки частна фондация, която спонсорира ежегодната награда \"Генезис\", известна като еврейската Нобелова награда. Кои са другите Ето още неколцина, които са предприели тази стъпка и са имигрирали в Израел, поне временно.  - най-известният сред бизнес сътрудниците на Михаил Ходорковски, е избягал след издаването в Русия на заповеди за задържането му през 2003 г. Ходорковски, някогашният шеф на петролния гигант ЮКОС, лежа в затвора няколко години след конфликт с Путин. Невзлин и приближените му Михаил Брудно и Владимир Дубов лобираха от Израел за освобождаването на Ходорковски. През годините оттогава Невзлин се наложи като влиятелен бизнесмен и филантроп. Той беше президент на Руския еврейски конгрес, стана председател на настоятелството на \"Бейт Хатфутсот\" - Музея на еврейския народ, член на няколко органа на Еврейската агенция, Еврейския национален фонд, Еврейския университет и Университета на Тел Авив. Освен това инвестира в местни недвижими имоти. Дъщеря му Ирина е омъжена за Юли (Йоел) Еделщайн, председател на израелския парламент, самият той бивш политически затворник в Съветския съюз.  - известно време той бе една от най-любимите местни знаменитости в Израел. Притежаваше популярния футболен клуб \"Бейтар Ерусалим\", купи болница и радиостанция и раздаде милиони на местни благотворителни организации. По време на войната с ливанската \"Хизбула\" през 2006 г. той построи плажен комплекс за евреите, избягали от ракетния обстрел срещу Северен Израел, като изхарчи около 200 хил. долара за палатки, храна и развлечения за 5000 души. Политиците се редяха на опашка за разточителните му партита и той си спечели постоянно присъствие в местните таблоиди.  Престоят му обаче беше помрачен от скандал около международна заповед за арест във връзка с предполагаема контрабанда на оръжие за Ангола. След неуспешен опит да се кандидатира за кмет на Ерусалим Гайдамак напусна страната през 2008 г., компрометиран от финансови скандали в Израел и Европа.  - бивш бизнес партньор на Абрамович, първоначално заминава за Израел, за да се скрие от руските прокурори, разследващи негови начинания като строителството на огромни молове в Москва и планове да построи най-голямата сграда в Европа. Той избяга от Русия през 2009 г. след борба за власт със съперници в бизнеса и с кмета на Москва.  - смятан за съюзник на Путин, собственик на московското летище \"Домодедово\", най-голямото в Източна Европа. Според израелски медии той е инвестирал най-малко 100 млн. долара, за да построи най-луксозното имение в Израел през 2013 г., проектирано в стил, наподобяващ Белия дом, след което продаде имота. Според информациите после е поставил рекорд за пазара на недвижими имоти в Израел, купувайки апартамент от 1000 кв.м в Тел Авив за 31 млн. долара. Съвсем неотдавна, миналата година, според медийните информации е платил милиони на Марая Кери и Елтън Джон, за да пеят на сватбата на внучката му. /БТА", "date": "2018.05.30", "title": "Абрамович далеч не е първият руски олигарх, който се мести в Израел"}
{"url": "https://www.dnevnik.bg/analizi/2018/05/30/3187321_za_otbranata_hibridnata_agresiia_i_cennostite_na/", "text": "В началото си поставям за задача да поспоря с организаторите за темата на тази конференция - отбраната на България, като част от евроатлантическата, не е само задача и съответно отговорност на Министерството на отбраната. Това не е обикновен сектор - отбраната би трябвало да бъде едновременно дълг и чест на цялото общество и държава. Това не е стар шаблон. Веднага ще дам конкретен пример: Министерството на образованието е отговорно с учебните програми по български език и литература, по \"Свят и личност\", да подготвя зрелостниците за тази тяхна първа гражданска отговорност - какво да ценят, какво да пазят. Ако зрелостниците не знаят, че имат европейска идентичност, ще я загубят. Ако преподаватели влизат в аудиторията на Военната академия с разказ за това как НАТО и Европейският съюз ще се разпаднат, България няма да има никакви офицери. Ако европейските и атлантическите ценности нямат своите бранители, тази цивилизация и култура на демокрация и конкурентна пазарна икономика просто няма да я има. Това трябва да е ясно на абсолютно всички. Тези неща се правят, те се защитават. И се защитават на първо място от хора. След това се защитават с техника, с технологии, със съоръжения и прочее. Хората трябва да бъдат подготвени за тази защита.  Преходът е мъчителен не само защото секторът, а и цялото българско общество и политическата прослойка, а и Така изглежда към днешна дата - стоят раздвоени и уплашени между два съвсем различни свята. При това тези два свята са в тежък конфликт помежду си, който ние се правим, че не забелязваме. Има конфликт и той е много тежък. Свързан е с нарушаване на международното право, с окупиране на чужди територии. Конфликтът се изразява в една пропагандна агресия, в една хибридна агресия срещу България включително.  Това, за което говорим, не е проект за изтребител. Това е големият проблем според мен. Отбраната не е интелектуално занимание. Не е тема на морала, на човешки права и свободи, не става за популизъм, не е туризъм, не е либертарианство. Отбраната е най-суровата и тежка реалност. Там компромиси не могат да се правят, а виждаме, че се правят постоянно опити за такива. И затова българската отбрана е в днешното критично състояние - встрани от интересите на политиците, от вниманието и грижите на обществото.  Моето разочарование е, че казаното във висока степен важи за много европейски страни и особено за тези с най-големи отбранителни ресурси. за отбраната си. Това е невъзможно и няма да продължи дълго. И ако не е Тръмп, то някой следващ президент ще постави тези неща на техните места и аз приветствам управляващите, че имат стратегическия поглед да увеличат разходите за отбрана до необходимото за страната ниво, като при това заделят една пета от тези разходи за създаване на отбранителни способности. Това е абсолютно належащо.  Аз приветствам изготвената визия  Наистина това е един ценен подарък за правителството, управляващите, политическата класа. Тя е обхванала тематично всички съществени въпроси, развила ги е на едно много добро ниво и аз благодаря на авторите за полезното усилие. Искам да кажа няколко неща с идеята да бъда полезен, ако мога, при доработването или при изготвянето на такъв документ, който - както правилно са подчертали авторите - не е работа на неправителствени организации, а дълг на държавните институции, и то на всички държавни институции. Трябва да се приеме календар, който да бъде развит. Всяко решение за създаване на отбранителни способности изисква много комплексна експертиза. Такава за съжаление и може би по обективни причини няма нито в Министерството на отбраната в момента, нито в Министерския съвет. Къде е големият проблем? Големият проблем е, че Влагането им изисква специална система за управление. Това не е явяване на обикновен конкурс или търг за доставяне на бойна техника. Това е изключително сложна задача на управление на огромни по размерите си средства. Такива огромни инвестиционни средства в развитите държави ги управляват специални институции. Те имат правомощия и потенциал да правят това. Ние досега сме показали като държава колко сме слаби в управлението на проект с големи инвестиции - вижте какво се случи с  АЕЦ \"Белене\" и направете заключение. Става въпрос за абсолютно същото нещо. Защото единственото, което трябва да се добави във визията, е да се оцени колко приблизително са тези инвестиции и да бъдат съпоставени с възможностите на страната.  Най-важното доказателство за безсилието на Министерството на отбраната беше злополучният избор на изтребители. Този провал започна с неспособността да се направи задание, защото даването на задачата е един пъзел от много силно сплетени военнополитически и геополитически въпроси; въпроси, свързани с отбранителните технологии и внедряването им в България, за развитието на отбранителна индустрия в България; въпрос за финансови възможности, но и въпрос за човешка интеграция; въпрос за научна интеграция, за обучение на кадри, за принадлежност към дадена общност. Това е много комплексен, стегнат възел. И когато този възел не е разплетен, когато заданието не е поставено както трябва, очевидно е, че не може да бъде решено - един дърпа в една посока, друг в друга и ние ставаме жертва на разнородни интереси. Накрая обаче векторът на сумарните интереси се оказва нулев - на практика не се вземат решения за създаване на нужната на страната отбранителна способност. Няма смисъл да се дават други аргументи, за да доказваме това. Министерството на отбраната не е реформирано така, че да може да решава подобни задачи, и трябва да го направи колкото се може по-бързо.  Как би трябвало правителството да подходи към задачата да доработи - ако има добрата воля - тази визия за отбрана? Авторите на визията са посочили как се решава този въпрос - прави се макроикономическа прогноза, на базата на която се оценяват вероятните приходи в бюджета и потенциалът, който може да бъде изразходван като финансови средства за отбраната на страната. Ако към днешна дата брутният вътрешен продукт е 100 млрд. лв. и имаме решението, че 2% от него ще бъдат заделени за отбраната, това са 2 млрд. лв. И започваме да слизаме надолу към определяне на потенциалните възможности - от тези 2 млрд. лв. се свалят - както е направено, текущи разходи и други подобни, за да се стигне до тези 20%, които трябва да бъдат инвестирани за създаване на нови отбранителни способности. Тези 20% са 400 млн. лв. в момента и те не бива да се разглеждат като разход. Много сложната задача, която трябва да реши Министерството на финансите, е да използва тези пари като обезпечение, като потенциал, като гарант, за да може да вземе кредити, с които да реши задачата за отбраната. В цялата си история България така е решавала повишаването на своите отбранителни способности. Няма нито един случай в нейната 140-годишна история, в който да ги е решавала, бъркайки в джоба си и изразходвайки пари. Винаги тази задача е била решавана с инвестиции, с кредити, с разчет на възможностите да бъдат обслужвани и т.н. Тази задача трябва да бъде решена колкото се може по-бързо, което да отвори възможности пред военните да изберат тези способности, които могат и трябва да бъдат развити в страната.  Защо е много сложна тази задача? Защото решаването й означава и вграждане на българската икономика в една комплексна способност да се изготвят средства и технологии с военни цели. Българската икономика има своя военнопромишлен комплекс, но какво от него може да има в общия отбранителен комплекс, какво допълнително може да даде България за този комплекс - това са задачи, които трябва да бъдат решавани преди всичко с дълбок анализ на икономическите възможности и на специализацията на страната. Защо не българските IT фирми да участват в тази международна кооперация и да създават съответни софтуер и решения, за да подпомагат развитието на тази техника и технология. Защо да не може, след като при нас този отрасъл е добре развит и се развива все повече? Проблеми от такова естество стоят пред страната и те трябва да бъдат отчетени не само като финансови възможности, а и като перспективи. Защото няма икономическо развитие, без да се участва в развитието, свързано с повишаване на отбранителната способност. Няма страна, която да се развива, без да отделя тези усилия.  И накрая, считам, че тук много правилно беше повдигнат въпросът за хибридната война. и не само срещу нея. Не се крият тези цели, това вече е известно. За съжаление стана ясно със закъснение. Бяха нанесени много тежки щети. Аз пледирам тук, че единственото място, където трябва да бъде адресиран рискът от хибридна агресия, на който трябва да се противодейства, е Министерството на отбраната. Това е задача на отбраната на страната. Не въобще на някакви институции, не на медии, не на някаква аморфно определена система за национална сигурност, това е задача на отбраната на страната. Защо? Защото когато хибридната война и нейната пропагандна част постигне своите цели, българското общество се разколебава в ключовите си ценности. То престава да ги споделя, престава да вярва в тях и започва да вижда чужди ценности, започва да вижда други неща, на които да се опитва да служи. Нека си спомним защо падна Константинопол навремето от турците? Защото защитниците му казаха \"По-добре чалма, отколкото митра да влезе в града\", защото се разколебаха, защото вече не искаха да го защитават, защото не вярваха на собствения си живот. До това нещо води пропагандната агресия и когато хората започнат да споделят такива мнения и нагласи, те задават тона и на днешната политическа прослойка, защото тя се стреми да отразява това, което хората искат. Така се получава този пробив - първо през нагласите на обществото и след това с въздействие върху политическата класа да взема съвършено вредни за страната решения. Затова аз считам, че трябва да се адресира този въпрос към Министерството на отбраната. Пропагандната агресия не е шега, не е нещо мимолетно, това са най-модерните средства днес да се разбиват съпротивителните възможности на противника. И това според мен е едно от най-важните неща, които трябва да бъдат обсъдени.", "date": "2018.05.30", "title": "За отбраната, хибридната агресия и ценностите на обществото"}
{"url": "https://www.dnevnik.bg/sviat/2018/05/30/3187341_epul_blokira_vsichki_obnovleniia_na_telegram_po_sveta/", "text": "Американският технологичен гигант \"Епъл\" вече блокира всички обновления за чат приложението \"Телеграм\" за операционната система iOS по света. За това съобщиха американски специализирани издания, руският сайт РБК и самият сайт на \"Телеграм\", в раздел  \"Често задавани въпроси\" . Компанията съобщава, че мярката е влязла в сила в средата на април. По това време руският комуникационен регулатор \"Роскомнадзор\" блокира достъпа до \"Телеграм\", тъй като компанията - собственик на приложението, е в  спор със специалните служби  заради нов закон в Русия. Освен това \"Роскомнадзор\" иска от \"Епъл\" и  \"Гугъл\"  да не предлагат приложението в магазините си и да не разпространяват известия на \"Телеграм\" на територията на Русия, съобщиха \"Комерсант\" и американският технологичен сайт The Verge. Руският регулатор преговаря и с \"Гугъл\", за да бъде изтрито приложението от магазина, използван от устройства с \"Андроид\" - \"Гугъл плей\". Към момента \"Гугъл\" дава възможност \"Телеграм\" да бъде обновяван, включително с последната версия, пусната след влизането в сила на  Общия регламент за защита на личните данни  (GDPR). Приложението обаче не е могло да пригоди последната си версия за iOS към изискванията на GDPR. За \"Епъл\" това не е първата отстъпка пред искания на държави, на чийто пазар развива активна дейност - това например се случи с  управлението на облачни услуги  в Китай. Продължаващият месец и половина блокаж на \"Телеграм\" същевременно е засегнал едва 15 до 30 на сто от  операциите на приложението  в Русия, смята \"Роскомнадзор\".", "date": "2018.05.30", "title": "\"Епъл\" блокира всички обновления на \"Телеграм\" по света"}
{"url": "https://www.dnevnik.bg/sviat/2018/05/30/3187322_zakon_ogranichi_visochinata_do_koiato_mogat_da_se/", "text": "От днес във Великобритания влезе в сила закон, който регламентира използването на дронове. До приемането се стигна след зачестили инциденти с летателните апарати, които дори пречеха на нормалното кацане и излитане на самолетите. Законът предвижда всички дронове над 250 г да бъдат регистрирани. Освен това в радиус от 1 километър около което и да е летище ще бъде забранено използването им. Също така дроновете няма да имат право да летят над 122 метра височина, а на места с хора и сгради трябва да се издигат на не по-малко от 45 метра. Нарушилите закона ще бъдат глобявани, като дори ги заплашва затвор до 5 години. Всеки, който управлява дрон, пък ще трябва да издържи онлайн тест за безопасното му използване. Глобата за липса на лиценз или забравено вписване на летателния апарат ще е 1000 британски лири. Според властите във Великобритания в страната има все повече дронове, които се използват както за комерсиални цели, така и за забавление. Целта на закона е те да бъдат контролирани, за да се сведе до минимум всеки риск от удар на дрон със самолет или хеликоптер. За пример се посочва, че през 2014 г. е имало 6 подобни инцидента, докато през миналата година са били 93.", "date": "2018.05.30", "title": "Закон ограничи височината, до която могат да се издигат дроновете във Великобритания"}
{"url": "https://www.dnevnik.bg/sport/2018/05/30/3187200_grigor_dimitrov_se_promukna_v_tretiia_krug_sled/", "text": "Григор Димитров се промъкна в третия кръг на \"Ролан Гарос\" след петсетова битка и драматичен обрат срещу американеца Джаред Доналдсън. Българският тенисист спечели с 6:7 (2), 6:4, 4:6, 6:4, 10:8 след четири часа и 20 минути игра. Димитров показа голямо непостоянство, а играта му беше изпълнена с възходи и спадове. Той направи някои запомнящи се отигравания и пласира 67 печеливши удара. Шампионът от финалите на АТП обаче допусна и 49 непредизвикани грешки, цели девет от които двойни. Доналдсън играеше вдъхновено, а ретурите му създадоха сериозни проблеми за Димитров. За разлика от американеца българинът изпитваше големи трудности при посрещане, което превърна двубоя в оспорвана битка с непредвидим край. Отличната подготовка на световния №5 се оказа ключът към победата. В края на мача Доналдсън, за когото това беше втори пореден петсетов двубой, започна да получава схващания в бедрените мускули. Американецът не издържа физически, а Димитров остана свеж до последната точка. С успеха днес българският тенисист изравни най-доброто си класиране в \"Ролан Гарос\". Той достигна до третия кръг едва за трети път при осмото си участие в турнира. Миналата година на пътя му към осминафиналите застана  Пабло Кареньо Буста (5:7, 4:6, 4:6) , а през 2013 г. беше спрян от  тогавашния №1 Новак Джокович (2:6, 2;6, 3:6). В опит да се стигне до втората седмица в Париж за пръв път в кариерата си Димитров ще се изправи срещу испанския ветеран Фернандо Вердаско. 34-годишният тенисист от Мадрид преодоля третия кръг с безпроблемна победа срещу аржентинския квалификант Гуидо Андреоци - 6:3, 6:2, 6;2. Мачът с Доналдсън започна кошмарно за Димитров. Българинът направи цели три двойни грешки в откриващия гейм и беше пробит на 15. Доналдсън стартира на другия полюс. Два отлични сервиса, които останаха без отговор, последвани от още две бързи точки осигуриха на американеца безпроблемно затвърждаване на пробива. Димитров заигра по-стабилно от дъното на корта и това даде мигновен резултат. Грешките на Доналдсън се увеличиха и пробивът бързо беше върнат - 2:2. Димитров загуби осем от първите девет точки в двубоя, но спечели 12 от следващите 14 и поведе с 3:2. Българинът получи възможност за втори пореден пробив, но Доналдсън се спаси с ас. Световният №5 получи още два шанса да спечели подаването на съперника за 4:2. 21-годишният американец обаче успя да ги отрази и да измъкне гейма. След добрите минути се стигна до нов спад в играта на Димитров. Той направи нови две двойни грешки и изостана с 0:40 в деветия гейм. Първата точка за пробив беше спасена, но при втората Доналдсън закачи основната линия и българинът изпрати бекхенда си в мрежата - 4:5. Доналдсън не успя да се справи с напрежението, сервирайки за спечелването на сета. Той изостана с 15:40, спаси двете поредни точки за връщане на пробива, а след това отрази и трета. Американецът стигна до сетбол, но Димитров отговори с брутален ретур от форхенд по късия обратен диагонал. Последваха две поредни непредизвикани грешки на 57-ия в света и пробивът беше върнат в последния момент - 5:5. В крайна сметка двамата стигна до тайбрек. Доналдсън нанесе първия удар в решаващия гейм. Той реализира два поредни минипробива и поведе с 4:1, а диреткна точка от сервис му осигури аванс от четири точки при смяната на полетата. Американецът не допусна срив и след 7:2 взе първата част. След като в първия сет имаше цели 12 точки за пробив, вторият предложи само една възможност. Тя се откри пред Димитров и беше достатъчна за спечелването на сета. Българинът доста подобри началния си удар. Той загуби само пет от разиграните 25 точки в подаванията си и не даде нито един шанс за пробив на съперника. Шампионът от финалите на АТП продължи да има проблеми с ретура си и печелеше малко точки при посрещане, въпреки че Доналдсън вкара само 44% от първите си сервиси във втория сет. Димитров обаче се добра до шанс за пробив в петия гейм и го реализира, след което затвърди предимството си и поведе с 4:2. Българинът беше стабилен в следващите си две подавания, като особено във второто направи няколко впечатляващи отигравания, които сложиха край на втория сет. Димитров не успя да пренесе инерцията в третия сет. Той се разви по идентичен начин - сервиращите отново имаха предимство и се стигна до една-единствена възможност за пробив. След като в първите си четири подавания нямаше никакви проблеми, Димитров се пропука при 4:5, когато сервираше за оставане в сета. Той допусна много лека грешка от печеливша позиция и изостана с 15:30. Последваха още два непредизвикани пропуска от ракетата на българина, които подариха третия сет на Доналдсън. Двубоят продължи в същия ритъм. Продължителните разигравания бяха рядкост, а точките най-често продължаваха до три-четири удара и приключваха в полза на сервиращите. Димитров се добра до ранен шанс да спечели подаването на Доналдсън и го реализира, за да поведе с 2:1. Това се оказа първата и единствената точка за пробив в четвъртия сет. Българският тенисист затвърди пробива, след като му се наложи да обръща четвъртия гейм от 15:30. При 4:3 за Димитров Доналдсън поиска медицински таймаут заради болки в бедрото. След подновяването на играта световният №5 спечели убедително следващите си две подавания и вкара мача в решаващ пети сет. Финалната част на дуела вървеше гейма за гейм. Сервиращите печелеха убедително подаванията си, а посрещащите не получиха нито един шанс за пробив в първите 14 гейма. Доналдсън все по-често изпитваше болки в лявото бедро, а накрая започна да се хваща и за дясното. Почти при всяка почивка той получаваше медицинска помощ, но се връщаше изпълнен с желание за борба. Димитров най-накрая се възползва от проблемите на съперника и проби на нула, за да поведе с 8:7. Българинът обаче допусна неочакван срив, сервирайки за спечелването на мача, и Доналдсън веднага върна пробива. Физическите сили на американеца все пак го напуснаха. Димитров отново спечели подаването на съперника за 9:8 и този път не пропусна възможността да сложи край на драматичната битка при свой сервис. Още двама от големите претенденти в Париж оцеляха след петсетови битки - Александър Зверев и Кей Нишикори. Поставеният под №2 Зверев губеше с 1:2 сета срещу сърбина Душан Лайович, но направи обрат и спечели с 2:6, 7:5, 4;6, 6:1, 6:2 след 3.24 часа игра. Германецът, който спечели мастърса в Мадрид и игра финал в Рим, е сочен от букмейкърите и специалистите за най-голямата заплаха за трона на Рафаел Надал. Следващият съперник на 21-годишния тенисист е босненецът Дамир Джумхур, който също трябваше да премине през петсетова битка - 6:3, 6;3, 5:7, 1:6, 7:5 срещу Раду Албот от Молдова. Нишикори също беше в тежка ситуация, след като изоставаше с 1:2 сета срещу бурно подкрепяния от публиката на централния корт Беноа Пер. Японецът обаче показа здрави нерви и спечели с 6:3, 2:6, 4;6, 6:2, 6:3 след три часа игра. В спор за място на осминафиналите той ще се изправи срещу още един французин - Жил Симон. Поставеният под №8 Давид Гофен премина най-лесно през втория кръг от водещите тенисисти. Белгиецът надигра участващия с \"уайлд кард\" Корентин Муте със 7:5, 6:0, 6:1 и очаква победителя от мача между Гаел Монфис и Мартин Клижан.  Новак Джокович също спечели в три сета , но трябваше доста да се потруди срещу испанския дебютант Хауме Мунар.", "date": "2018.05.30", "title": "Григор Димитров се промъкна в третия кръг след 260-минутна битка и обрат в пет сета"}
{"url": "https://www.dnevnik.bg/sviat/2018/05/30/3187349_diavolut_v_detailite_na_putin_purvo_iskame_garancii_ot/", "text": "Русия е готова на сътрудничество с България в мащабни енергийни проекти, но ако за реализирането им бъдат предоставени гаранции от правителството в София или от Европейския съюз. На разговорите между президента Владимир Путин и премиера Бойко Борисов в Кремъл днес не е простигнато съгласие газ от \"Турски поток\" да бъде търгуван през планирания на газов хъб до Варна. Русия настоява преминаването на горивото през България да е транзитно, като спорът ще бъде решен със съдействието на Брюксел. Русия е готова да се върне към проекта за строителство на АЕЦ \"Белене\", но Борисов каза, че \"всички са добре дошли на пазарен принцип\". Тези и други подробности от първите от 8 години преки разговори между Путин и Борисов започнаха да излизат на пресконференцията в Москва и от първи реакции по руските медии на представители на Русия. \"Разбираме, а и българската страна прекрасно го разбира, че при реализирането на големи проекти са нужни гаранции - преди всичко финансови гаранции - които може да се изразяват било в суверенни гаранции от правителството на България, било под формата на съответни решения на Европейската комисия. Друг въпрос е, че всички знаят, че никой не иска да се повтарят накакви сривове, напротив - всички искат да се върви напред\", каза Путин. Борисов добави: \"Този път много принципно и твърдо съм си поставил условията в Брюксел\". \"Турски поток\" през морето? Премиерът допълни, че ще се обсъди и възможността да се построи и тръба до България през морето. Дмитрий Песков, говорителят на Кремъл, внесе допълнителен елемент по този повод - че може втората тръба от \"Турски поток\" или разклонение от нея, да бъде пренасочена към българския черноморски бряг. Президентът Путин заяви на пресконференцията, че \"ние съжаляваме - аз така го разбирам и виждам - българската страна съжалява по повод \"Южен поток\", защото, и никой не се съмнява в това, реализирането му щеше да е много изгодно за България. Но ще опитаме да минем от друга страна, в дадения случай - през Турция\". \"Южен поток\" се реализираше да излезе в България, докато \"Турски поток\" фактически е реализиран и, разбира се, тук е по-сложно, но все пак и двете страни имат интерес\", казва Песков,  цитиран от \"Интерфакс\" . Агенцията допълва, че той е посочил и вариант за разклонение към България от страна на Черно море. Преди броени дни - на 26 май 2018г. - \"Газпром\" подписа с Турция протокол за строителство на 180 км сухопътен участък на втората тръба по турска територия и за създаване на смесено проектно дружество с по 50% участие на всяка от страните. Това обаче не е окончателен документ, решаващ съдбата на подобно съоръжение. Идеята част от \"Турски поток\" да бъде пренасочена към България се появи след интервюто на президента Румен Радев за \"Комерсант\" (точно преди визитата му в Москва и Сочи), в което той предложи директен газопровод до България, условно наречен \"Български поток\". От втората тръба са положени около 230 км от общо почти 1000 км в морския участък. В момента няма строителство, защото специалният кораб напусна Черно море и ще се върне около септември. \"България проявява интерес, а реализирането на практика зависи от редица причини, т.е. няма да има реализация без предоставянето на определени гаранции от Европейската комисия, от самата България, имайки предвид опита от миналото. Този интерес и в полза и на самите българия, и на Москва, поради което работата вече ще се води в практически план\", допълва Песков. Той оставя отворен отговора на въпроса \"откъде, по кое разклонение, през кои граници\" България ще получи исканото запълване на газов хъб. Транзитният газ зависи от това какво ще иска Европа Готови сме да запазим транзита през Украйна, каза още Путин, който също напомни, че \"работата по \"Турски поток\" почти е завършена и в момента започва работа на суша в Турция\". \"Въпросът за обемите на транзитния газ през България трябва да бъде обвързан с обема на доставките за цяла Европа\", допълни президентът. Борисов, цитиран и от правителствената пресслужба в София, обаче посочва, че \"количествата газ, които биха могли да идват към България от съществуващата газова връзка през Украйна и това, което се очаква през \"Турски поток\", ще възлизат общо на около 34-35 млрд. куб. метра природен газ\". \"Това е сериозно количество, за което трябва да намерим формула да го разработим през европейския газоразпределителен център. И нашите колеги поеха ангажимент, заедно с Европейската комисия, да намерят приемлива формула.\"", "date": "2018.05.30", "title": "\"Дяволът\" в детайлите на Путин: Първо искаме гаранции от България или ЕС"}
{"url": "https://www.dnevnik.bg/sviat/2018/05/30/3187363_v_reporteri_bez_granici_sa_vuzmuteni_ot_insceniranoto/", "text": "Международната организация \"Репортери без граници\" изразява \"силното си негодувание\" от новината, че убийството пред дома му в Киев на руския журналист Аркадий Бабченко, за което властите на Украйна съобщиха във вторник вечерта, е било тяхна инсценировка. \"Това винаги е много опасно - държавите да си играят с факти, а още повече за сметка на журналистите\", написа в профила си в \"Туитър\" Кристоф Делоар, генерален секретар на базираната в Париж организация. Той нарича действията на украинските тайни служби \"манипулация за целите на тяхната информационна война\". Делоар допълва, че \"очевидно с облекчение научаваме, че Аркадий Бабченко е жив, но изобщо не биваше да преминаваме през мъката за това, че е бил убит\".", "date": "2018.05.30", "title": "В \"Репортери без граници\" са възмутени от инсценираното убийство на Бабченко"}
{"url": "https://www.dnevnik.bg/zelen/2018/05/30/3187362_lekari_i_zdravni_organizacii_se_obediniha_za_obshti/", "text": "Български здравни организации и експерти се обединиха публично за спешни мерки срещу замърсяването на въздуха в България. Те излязоха с общ меморандум, с който предупреждават обществото за сериозността на проблема, засягащ пряко здравето на хората. Като се позовават на конституционното право за предотвратяване риска за здравето от неблагоприятни фактори на жизнената среда и задължението на държавата да опазва здравето на гражданите като национален приоритет, от лекарското съсловие подписаха документа с конкретни ангажименти, които поемат, както и мерки за справяне с опасното за здравето запрашаване на въздуха. Български лекарски съюз, Факултет по обществено здраве, Националната пациентска организация, Национална асоциация за профилактика на белодробни болести, Българско дружество по алергологии са част от организациите, които ще се борят срещу мръсни въздух. Документът беше подписан от организациите по време на експертен форум, на който лекари и представители на здравни организации обсъдиха стратегии и мерки по-чист въздух в София. Събитието се организира от сдружение \"Въздух за здраве\" и алианс \"Здраве и Околна Среда\" (HEAL). София: и сега сред най-замърсените градове в ЕС И в момента София – наред с други български градове, е от най-замърсените градове в Европейския съюз. \"Това е причината ние, здравните организации, експерти и представители на пациентските организации да не стоим безучастни, защото замърсяването на въздуха е проблeм, който касае цялото общество,\" заявяват в меморандума. България плаща огромна здравна цена за високите нива на замърсяване на въздуха в урбанизираните зони. По ниво на смъртност в Европа България се нарежда назад в класацията, сред страните, които не са членове на ЕС – Сърбия, Беларус – нито една друга страна-членка не е с такива високи нива. По данни на Световната здравна организация през последните години броят на смъртни случаи в България дължащи се на високите нива на замърсяване с фини прахови частици варира между 14 000 и 18 000 души годишно, посочи в презентацията си Михаил Околийски от българското представителство на СЗО. \"Би трябвало всички да гледат през призмата на превенцията в здравните грижи, за да преодолее тази висока заболяемост в страната. Министерството на здравето в момента е Министерство на болестите – ние сме на първо място по сърдечно съдови заболявания,\" подчерта Околийски. Този висок процент на заболяемост се дължи най-вече най-фините прахови частици – ФПЧ 2,5, които причиняват инфаркти, сърдечни и белодробни заболявания. Превенция и профилактика: ключова мярка Представителите на здравните организации и институции са категорични, че една от важните мерки е засилване на превенцията и профилактиката в лекарските практики. \"По закон хората са длъжни да се явяват на профилактични прегледи, дори подлежат на глоба 50 лв. при неявяване, но тази санкция никога не е била прилагана. Това може и трявба да се промени,\" посочи в тази връзка д-р Галина Павлова. Това налага засилен контрол, промени в нормативната уредба, но и съществено увеличение на финансирането за този вид лекарска грижа (в момента то е едва 3% от бюджета на здравната каса, 90% се заделя за болести). В тази посока ще е и една основните препоръки към минстърството на здравеопазването от страна на СЗО. Според доклад на Европейската комисия от февруари 2017 г., разходите в България за здравеопазване, произтичащи от замърсяване на въздуха, са над 3 милиарда евро годишно. Редица хората са потърпевши от заболявания свързани със замърсения въздух – респираторни, сърдечносъдови, нервно-мозъчни, репродуктивни, включително, а най-засегнати са уюзвимите групи – възрастните хора и децата. Науката доказва, че дори и малки подобрения в качеството на въздуха, особено в гъсто населените райони, водят както до измерими ползи за здравето, така и до икономически ползи. Тези предимства включват по-високo качество на живот за гражданите, които страдат по-малко от заболявания, свързани със замърсяването, по-висока производителност поради намаляването на дните в отпуск по болест, по-малко медицински разходи за обществото и други. Здравните експерти се ангажират – чрез своята експертиза да допринасят за подобяването на ситуацията в градовете като популяризират значението на чистата околна среда за качествен начин на живот; да информират обществеността за здравните последици от замърсяването на въздуха; да разясняват на пациентите здравните рискове, които носи замърсяването на въздуха; да отчитат екологичните фактори при диагностицирането на пациентите; да партнират с местните и регионалните власти в търсенето на работещи политики за намаляване на вредните емисии.", "date": "2018.05.30", "title": "Лекари и здравни организации се ангажираха с мерки срещу мръсния въздух"}
{"url": "https://www.dnevnik.bg/sviat/2018/05/30/3187354_ukraina_zaplashi_da_izzeme_aktivi_na_severen_potok/", "text": "Президентът на Украйна Петро Порошенко е наредил на държавната газова компания \"Нафтогаз\" да конфискува активи на руския газов гигант \"Газпром\", за да приложи решението на арбитражно дело, предаде \"Файненшъл таймс\". Стокхолмският арбитражен съд нареди \"Газпром\" да изплати почти 2.6 млрд. долара на Украйна заради спор за цените, който изгуби и който е свързан със спорен договор за доставка на газ от 2009 г. Руският гигант обаче отказва да ги плати. Самата \"Нафтогаз\" също съобщи, че е \"започнала да прилага\" решението. Порошенко вече е заявявал, че Киев може да опита да конфискува такива активи, каквито е позволено съгласно международното право като част от споразумението. Това би могло да включва и части от \"Северен поток\" - газопровода, който минава по дъното на Балтийско море и чието \"разширение\", проектът \"Северен поток 2\", се изгражда в момента и поражда разнобой в Европа. Междувременно Nord Stream 2 AG - дъщерна компания на \"Газпром\", създадена, за да работи по проекта - обяви днес, че е получила известие за запор на активите си. Съобщението на компанията, което последва това на \"Нафтогаз\", гласи още, че процедурата няма да се отрази на проекта \"Северен поток 2\". За агенция \"Интерфакс\" същевременно \"Газпром\" казва, че не е получавала \"официално известие за процедурата\" и ще може да коментира едва след като се е запознала с документите. Страховете на Украйна \"Северен поток 2\", с дължина 1200 км, трябва да захранва Европа с 55 млрд. куб. м каз годишно. Украински политици вече са изразявали притесненията си, че с пускането на \"Северен поток 2\", който заобикаля Украйна, ще се прекрати транзитът на газ през страната. Тези притеснения се опита да смекчи германският президент Франк-Валтер Щайнмайер, който вчера беше в Киев, предава телевизия \"112 Украйна\". По думите на Щайнмайер Германия ще положи усилия Украйна да продължи да транзитира газ. \"Не трябва да критикувате Германия за \"Северен поток 2\", тъй като Германия полага усилия да обезпечи транзита през Украйна. Руският президент Владимир Путин същевременно каза на пресконференция с германския канцлер Ангела Меркел, че доставките през Украйна ще продължат и след завършване на \"Северен поток-2\", ако са икономически обосновани.", "date": "2018.05.30", "title": "Украйна заплаши да изземе активи на \"Северен поток\" заради спора с \"Газпром\""}
{"url": "https://www.dnevnik.bg/tehnologii/2018/05/30/3187380_purviiat_suzdaden_izcialo_v_bulgariia_satelit_e/", "text": "Първият създаден изцяло в България сателит вече е в Космоса, съобщи БНА. \"ЕндуроСат Едно\" е излетял към Международната Космическа Станция на 21 май и сега е на борда ѝ в очакване да бъде пуснат в орбита. Мисията на сателита е изцяло посветена на научни и образователни цели. Ще се използва за практическо обучение по сателитна комуникация, а радиолюбители от целия свят ще могат да се свързват с него. Създателят на \"ЕндуроСат \"и програмата \"Космичеки предизвикателства\" Райчо Райчев отбелязва, че проектът е започнал от нулата. \"Това е космически кораб, сателит, създаден изцяло в България, тоест няма нито една технология на борда, която да е произведена или измислена някъде другаде, което за нас е много голяма гордост. Асемблирането на сателита е направено в България\", уточнява той пред БНТ. Сателитът е с размери 10 на 10 на 10 сантиметра и е бил част от пратка от 3300 кг оборудване и провизии, доставени на Международната космическа станция. Спътникът ще лети с близо 30 000 км в час, ще обикаля Земята 16 пъти на денонощи, разполага с автономна система за навигация и контрол в орбита и ще бъде следен денонощно от команден център в София. Всеки радиолюбител ще може да засича съобщенията на сателита и да получава телеметрични данни от него.", "date": "2018.05.30", "title": "Първият създаден изцяло в България сателит е изведен в Космоса"}
{"url": "https://www.dnevnik.bg/photos/2018/05/30/3186935_fotogaleriia_svetovnite_snimki_na_denia_-_30_mai_2018_g/", "text": "Лавата от вулкана Килауеа пресича път близо до магистрала 132 близо до Паоа, Хавай.", "date": "2018.05.30", "title": "Фотогалерия: Световните снимки на деня - 30 май 2018 г."}
{"url": "https://www.dnevnik.bg/sport/2018/05/30/3187379_nacionalniiat_fenklub_na_levski_pripozna_basketbolnata/", "text": "Националният клуб на привържениците на \"Левски\" поздрави \"Левски Лукойл\" за спечелването на титлата в баскетболното първенство. Тимът, воден от Константин Папазов,  вдигна трофея след 3:1 победи във финалната серия с \"Балкан\" (Ботевград). \"Благодарим ви за сладката победа, за емоциите в последните дни и за гордостта, която ни донесохте. Благодарим ви за мъжката борба, за достойната битка и за големите сърца, които оставихте на паркета, за да спечелим тази титла\", се казва в обръщението на НКП, озаглавено \"Честито, сини шампиони!\". До създаването на настоящия баскетболен проект  се стигна в началото на годината, когато изпълнителният директор на \"Лукойл България\" Валентин Златев реши да  пренасочи спонсорството от \"Лукойл Академик\" към основания от Папазов \"Левски 2014\". Всички основни играчи на \"студентите\" преминаха в столичния тим заедно с изпълнителния директор Тодор Стойков. Отборът в Правец продължи съществуването си като \"Академик\" с идеята там да се обиграват млади състезатели. Папазов създаде \"Левски 2014\" през 2015 г.  след срива на КТБ, който доведе до оттеглянето на Цветан Василев от оригиналния БК \"Левски\". Тогава треньорът обясни, че това се налага заради противоречия с председателя на сините Юлия Боянова. БК \"Левски\" на Боянова продължава да съществува, като има отбори във всички възрастови дамски и мъжки формации. \"В последните няколко години баскетболният \"Левски\" се бореше за своето съществуване. В един момент дори разчиташе само на млади момчета и юноши. В началото на годината голяма компания в лицето на \"Лукойл България\" повярва в нашите възможности и потенциал и ни протегна ръка с така ценното спонсорство за съвременния спорт. Немислимо е съществуването на който и да е клуб без подобна подкрепа. Благодарим ви\", заявиха още от НКП. \"В Левски дойдоха няколко момчета, които не започнаха сезона със синия екип, но го завършиха, демонстрирайки висок професионализъм и огромно уважение към емблемата на \"Левски\". В \"Левски\" останаха момчета, които показаха, че екип и отбор са в пъти по-важни от личното его и индивидуални амбиции. Благодарим ви\", продължиха от фенклуба. \"Те го казаха - беше тежко и трудно. Беше битка срещу чужди и свои. Изля се много помия, много негатизвизъм и злоба. Затова сега победата е сладка. Горчилката остава в устата на другите. Благодарим на всички левскари, които подкрепиха отбора в залата и без които със сигурност нямаше да е такъв празник. \"Левски никога не се предава и го доказахме за пореден път и за ужас на враговете ни. Но ние сме създадени с любов и с тази любов ще пребъдем. А в бъдеще ни очаква нещо хубаво и вълнуващо. На есен с лъвски скок в евротутнирите. Гответе се, момчета и момичета. Тази трибуна ще се тресе\", завършва обръщението на феновете.", "date": "2018.05.30", "title": "Националният фенклуб на \"Левски\" припозна баскетболната титла"}
{"url": "https://www.dnevnik.bg/zelen/2018/05/30/3187385_recikliraneto_na_kenove_shte_novoto_goliamo/", "text": "Разделното събиране и рециклирането на алуминиевите опаковки или т.нар кенчета е новото голямо предизвикателство за бизнеса и организациите за оползотворяване на отпадъците. Това съобщи изпълнителният директор на \"Екопак България\" Тодор Бургуджиев по време на отчета за дейността на организацията за 2017 г. И представянето на новите цели за 2018 г. Досега алуминят се събираше заедно с другите метални опаковки, но според новоприетите регламенти на Европейския съюз кеновете ще трябва да се събират и да се рециклира отделно. До момента такава цел не е била поставяна. Според пакета \"Кръгова икономика\" новата цел е до 2030 г. страните-членки да събират и рециклират 85% от този вид опаковки.  Причината за тази борба конкретно с алуминия е  големият ръст в потреблението на кенове  за последните години в Европа. Ако не се отделя обаче, този материал пречи на рециклирането на другите метали в металургичните предприятия. Иначе той е лесно рециклируем като материал. \"Това е огромно предизвикателство за бизнеса, на практика означава всеки продаден кен да бъде събран разделно и рециклиран. Ако не постигнем тези амбициозни цели, следват много строги санкции от страна на Европейската комисия, които ще плащаме ние като данъкоплатци\", обясни Бургуджиев.  Той обясни за \"Дневник\", че Екопак ще се опита да постигне зададените нови европейски цели за кеновете чрез въвеждане на специални магнитни устройства по лентите за разделно събиране на отпадъците, които ще отделят механично алуминиевите отпадъци. Освен това от Екопак смятат да изкупуват алуминий от пунктовете за вторични суровини. Запитан дали въвеждането на т.нар. депозитна система (машини в магазините, в които се връщат кенове срещу заплащане) би улеснила събирането на алуминий, Бургуджиев заяви, че Екопак е категорчино против тази система. Според него, депозитната система е несъвместима с въведената практика за разделно събиране на отпадъците в България и предразполага към злоупотреби.  Според него предложенията на ЕК за намаляване на продажбата на пластмасови изделия за еднократна употреба, замяната на пластмасовите опаковки с рециклируеми или биоразградими материали и въвеждането на екодизайн в опаковките, ще доведат до значително намаляване замърсяването. През септември Екопак ще открие в София нова вискотехнологична инсталация за сортиране само на пластмаса и хартия, която ще отделя алуминия механично. Тя ще се намира до гара Искър. Капацитетът й за сортиране ще е 20 хил. тона годишно, а инвестицията за изграждането й възлиза на 1,2 млн. лв. Инсталацията ще може да отделя RDF, но отпадъкът няма да се изгаря в столицата, а в циментови заводи, където при темепература от 2000 градуса по Целзий, за се избегне замърсяване на въздуха. Там ще бъде изграден и информационно-образователен център. През 2017 г. \"Екопак България\" е събрала и рециклирала 96 209, 96 т отпадъци от опаковки. Това е 61,25% от декларираните от производителите количества опаковки на българския пазар. Определената от МОСВ цел е била 60%. ", "date": "2018.05.30", "title": "Рециклирането на кенове ще е новото \"голямо предизвикателство\" за бизнеса"}
{"url": "https://www.dnevnik.bg/citat_na_deniia/2018/05/30/3187388_citat_na_denia_shte_tancuvam_na_groba_na_putin/", "text": "Майната им! Няма да дочакат. Обещал съм да умра на 96 години, след като танцувам върху гроба на Путин и си направя селфи върху \"Абрамс\" на булевард \"Тверской\". Ще се постарая да го направя. Очевидно, такъв е бил планът - да възкръсвам на всеки четири години. Господи, как ми умръзна да умирам. Добро утро.\" Това  написа в профила си във \"Фейсбук\"  руският журналист Аркадий Бабченко, който днес за удивление на колегите си, пристигнали на брифинг в Киев по повод \"убийството\" му предната вечер, се появи и разкри, че е участвал в инсценировка заедно с украинските спецслужби. Целта била да се разкрие как руските спецслужби организират убийството на противници на Кремъл зад граница. Аркадий Бабченко е на 41 години и е бил досега в поне три военни конфликта на територията на бившия СССР.", "date": "2018.05.30", "title": "Цитат на деня: Ще танцувам на гроба на Путин"}
