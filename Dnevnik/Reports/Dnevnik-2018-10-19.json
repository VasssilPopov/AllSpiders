{"url": "https://www.dnevnik.bg/sviat/2018/10/19/3330438_raiuner_se_sporazumia_s_niakolko_pilotski_sindikata/", "text": "Ирландската нискотарифна авиокомпания \"Райънер\" (Ryanair) обяви, че е постигнала няколко споразумения за условията на труд с пилотски синдикати в няколко европейски страни в момент, когато кабинният персонал на компанията заплашва с нови стачки, предаде \"Франс прес\". Споразуменията представляват напредък за \"Райънер\", но те далеч не уреждат социалните искания на пилотите в някои страни и преди всичко на кабинния персонал, който бе начело на неотдавнашните стачки в нискотарифната компания, отбелязва АФП. В съобщение днес компанията посочва, че е подписала тази седмица споразумение с пилотския синдикат Ес Пе А Се (SPAC) в Португалия, с Балпа (Balpa) във Великобритания и с АНПАК (ANPAC) в Италия, като се предвиждат по-добри условия на труд, както и договаряне на колективен трудов договор. Подписването на колективен трудов договор би трябвало да позволи на пилотите да имат договори, отговарящи на законодателството на страната на пребиваване на пилота, а не на законодателството на Ирландия. Синдикатите настояват за това от месеци. \"Райънер\" очаква също така да подпише скоро споразумение със синдикатите, представляващи испанските пилоти - СЕПТА (SEPTA), което също ще открие пътя към подписването на колективен трудов договор. Белгийският синдикат Се Ен Е (CNE) посочи в изявление снощи, че \"поставя на изпитателен срок\" компанията, както прави тя със служителите си, съобщи \"Индипендънт\". Профсъюзът заплаши да организира още няколко стачни дни преди края на годината, ако авиокомпанията не промени радикално позицията и отношението си. По-рано тази седмица ръководителят на авиокомпанията Майкъл О'Лиъри каза, че в Германия е възможно да бъде постигнато споразумение през следващите три седмици със синдикатите на пилотите и кабинния персонал. Германският министър на труда и социалните въпроси Хубертус Хайл се срещна днес със служители на \"Райънер\" на летището във Франкфурт и предложи инициатива за промяна на законодателството, информира германския в. \"Ханделсблат\". В момента се предвижда летателният персонал да има право на представителство пред работодателя само когато преди това е сключен колективен трудов договор. Усилията за постигане на подобно споразумение обаче се провалиха и тази \"вратичка\" трябва да бъде затворена, отбеляза министърът.  На 28 септември пилотите и кабинният персонал на \"Райънер\" в Германия, Белгия, Португалия, Холандия, Испания и Италия стачкуваха за 24 часа, което принуди авиокомпанията за отмени 250 полета в Европа. Засегнати бяха 40 000 пътници, припомня АФП. /БТА", "date": "2018.10.19", "title": "\"Райънер\" се споразумя с няколко пилотски синдиката пред заплахата от стачки"}
{"url": "https://www.dnevnik.bg/bulgaria/2018/10/19/3330486_ideiata_4_ot_stepite_na_kaliakra_da_budat_zastroeni/", "text": "Членове на Инициативния комитет \"За туризма на Калиакра\" оспориха идеята на каварненския кмет Нина Ставрева 4% от защитената зона \"Комплекс Калиакра\" да бъде предвидена за застрояване и да бъде компенсирана с изкуствено засадени степи върху общински терени. Това става ясно от писмо, изпратено до министър Нено Димов и Генерална дирекция \"Околна среда\" на Европейската комисия. В него са оспорени и останалите предложения на Ставрева, направени в края на септември т.г. във връзка с обсъжданията на проекта за общ устройствен план на община Каварна. Предложенията, направени от Нина Ставрева и изпълнителя на обществената поръчка по изработката на общия устройствен план \"Национален център за териториално развитие\" ЕАД,  бяха приети от прокметското мнозинство в общинския съвет в Каварна . Но според членовете на \"За туризма на Калиакра\" те не само не решават проблемите, които пречат за изработването и приемането на работещ план, но и напълно блокират работата по него. Посочената причина за това е в сферата на опазването на природните местообитания и на дивата флора и фауна. Според предложенията, направени от Нина Ставрева със съгласието на Министерството на околната среда и водите, бариерата за допустимост на увреждане (застрояване - бел. ред.) в \"Комплекс Калиакра\" трябва да бъде вдигната от 1% на 4%. Освен това пак със съгласието на екоминистерството трябва да бъде предложена промяна в картите на понто-сарматските степи, за да бъде усвоена територия от 816 дка, като тя бъде предвидена в общия устройствен план на Каварна за застрояване. Третото предложение на Ставрева е степна растителност да бъде засята в общински земи, с които да бъдат компенсирани допуснатите за застрояване територии от защитените степи. Според възраженията на инициативния комитет \"За туризма на Калиакра\"  бариерата за допустимост на застрояването в степите няма как да бъде вдигната до 4,  тъй като става дума за местообитание, застрашено от изчезване. По тази причина в съответствие с изискванията на европейското и националното законодателство Според експертите на инициативния комитет прекартиране на териториите с понто–сарматски степи изобщо не се налага, тъй като то е било извършено само преди четири години от Института по биоразнообразие и екосистемни изследвания към Българска академия на науките. Промяната в картите е извършена по проект за безвъзмездно финансиране от Европейския съюз и е завършила с доклад пред Националния съвет за биологично разнообразие към Министерството на околната среда и водите. \"Този докладът потвърждава разпространението и ключовото значение на защитена зона \"Комплекс Калиакра\", пише в писмото на \"За туризма на Калиакра\" до Нено Димов. Според текста му втори път картата на \"Комплекс Калиакра\", включително и на понто–сарматските степи е била прецизирана и в периода 2015 - 2017 г. Колкото до край носа, от инициативния комитет коментират, че пак според експертите от Института по биоразнообразие и екосистемни изследвания към Българската академия на науките срокът, в който един терен би могъл да бъде превърнат в степ, е над три пъти по-дълъг от трите години, заявени в предложението на Нина Ставрева. \"Европейските директиви дават основание да се извършат компенсаторни мерки за замяна на територии, но чак когато местообитанието е сто процента възстановено като площ, пише в писмото до Нено Димов. Това се установява с международен експертен доклад, а самата замяна на териториите става факт след процедура за нанасяне на промени в общия устройствен план.\" По тази причина членовете на \"За туризма на Калиакра\" считат, че подобна идея би довела до отлагане на приемането на общия устройствен план на Каварна за не по-малко от още 10 години, В писмото до Димов и Генерална дирекция \"Околна среда\" на Европейската комисия се припомня още, че именно Министерството на околната среда и водите е органът, който е натоварен да изпълни  решението на Съда на Европейския съюз по делото за увреждането на понто–сарматските степи край Калиакра 2016 г . \"Задължително трябва да спазим решението на съда, да не се допуска никакво увреждане на степите, включително и останалите приоритетни местообитания от защитената зона, пише в писмото. Това трябва да бъде извършено независимо дали имотите, попадащи в територията на степите, са вече урбанизирани и дали за тях има действащи разрешения за строеж.\" От инициативния комитет твърдят също, че част от имотите, които според Нина Ставрева трябва да бъдат извадени от територията на \"Комплекс Калиакра\", тъй като там вече е започнала реализацията на инвестиционни намерения, са с за опазване на околната среда и биологичното разнообразие. Те са изготвени, без да е извършена преценка на необходимостта от оценка на въздействието върху околната среда. Това е следвало да бъде направено още преди одобряването на инвестиционните проекти, както е предвидено в Закона за устройство на територията. Става дума за проект на дружеството \"Калиакра инвест\", чийто собственици са Николай Мартинов, брат на бившия депутат от ГЕРБ Живко Мартинов, и парламентарния му съветник Валентин Николов - Цуци. В терена си, граничещ с резервата \"Калиакра\" те вече са изляли три бетонни плочи, като основи на административни сгради  . Заповед на министъра на околната среда и водите от декември м.г. разрешава строителството в територии, маркирани като понто–сарматски степи, да продължи само и единствено там, където вече е започнало – обект, сграда, застроена площ, но не и целите поземлени имоти в степите, в които те се намират, се припомня още в писмото до Нено Димов. В неговия край от \"За туризма на Калиакра\" припомнят, че Каварна трябва да приеме нов общ устройствен план не по-късно от края на годината, за да не се наложи цялостната му преработка след влизане в сила на промените в Закона за устройство на територията, които се очаква да станат факт в началото на 2019 г.", "date": "2018.10.19", "title": "Идеята 4% от степите на Калиакра да бъдат застроени беше оспорена пред екоминистерството"}
{"url": "https://www.dnevnik.bg/bulgaria/2018/10/19/3330472_maikite_na_deca_s_uvrejdaniia_izlizat_na_protest_s/", "text": "Майките на деца с увреждания организират протест срещу вицепремиера Валери Симеонов, на който ще поискат неговата оставка. Недоволството е планувано за понеделник от 12:30 ч. пред сградата на Министерския съвет.  Протестът се организира във \"Фейсбук\"  от организацията на майките \"Системата ни убива\". Повод за реакцията им станаха думите на вицепремиера след заседанието на Националния съвет за тристранно сътрудничество във вторник (16 октомври), на което беше подкрепен частично проектът на Закон за хората с увреждания. Ден по-късно  Министерският съвет прие и подсигури с близо половин милиард лева закона. \"Законът за хората с увреждания беше започнат като  опит да се угоди на една група кресливи жени , които спекулираха с децата си, изкарваха на пек и на дъжд тези уж болни деца без грам майчинско чувство и грижа за тях. Просто ги използваха (децата - бел. ред.) по най-безсъвестния начин като инструмент за постигане на техните чисто материални цели. Затова казвам, че законът за хората с увреждания е заченат в грях\", каза Симеонов пред телевизията на партията му НФСБ – \"Скат\". Коментарът му предизвика реакция от страна на премиера Бойко Борисов, който го призова да се извини за думите си. Майки на деца с увреждания пък поискаха оставката на Симеонов. Това направи и лидерът на БСП Корнелия Нинова. Борсов обаче уточни, че  на този етап тази тема не е на дневен ред. След реакциите вицепремиерът използва профила си във \"Фейсбук\", за да напише, че \"истината боли, но не се отказвам от нито една своя дума\". \"Смисълът на изказването ми е, че с децата инвалиди се спекулира, дори и след като правителството прие законопроект и удовлетвори всички искания на майките. Очевидно в случая става въпрос за политическа кампания. Маските паднаха, в общ хор реват БСП, АТАКА, някои лидери на протеста на майките и всякакви политически маргинали\", написа Симеонов и подчерта: \"В семейството си имам човек с тежка инвалидност, за когото полагам грижи, но когото никога няма да изкарам на показ, за да постигна политическа цел (сваляне на правителството).\"", "date": "2018.10.19", "title": "Майките на деца с увреждания излизат на протест с искане за оставка на Валери Симеонов"}
{"url": "https://www.dnevnik.bg/sport/2018/10/19/3330461_kralev_vidia_nastupvane_na_nova_vulna_bulgarski_atleti/", "text": "Министърът на младежта и спорта Красен Кралев заяви \"новата вълна атлети в българския спорт настъпва\" и че \"сме на прав път\". Думите му дойдоха след края на младежките олимпийски игри в Буенос Айрес, които той обяви за \"най-успешните за България\".  България  завърши на 33-о място по медали  с две златни, две сребърни и две бронзови отличия. Българските спортисти спечелиха още четири отличия от третото издание на най-големия форум за спортисти до 18 години. Те обаче бяха в състезания със смесени националности, които не се зачитат към актива на отделните държави в класирането по медали. То е неофициално и се изготвя от от Международния олимпийски комитет (МОК), като отличията в интернационалните състезания са в отделна графа. \"Българските спортисти заслужават само суперлативи за представянето си в Буенос Айрес. В Аржентина изпратихме 24 атлети, които се състезаваха в 14 вида спорт и спечелиха 10 медала - пет златни, три сребърни и две бронзови. Толкова, колкото от всички младежки игри, проведени до момента\", написа Кралев във \"Фейсбук\", взимайки предвид и медалите от смесените състезания. Преди четири години в Нанджин българите също спечелиха шест медала след две титли и четири втори места, като завършиха 26-и в класирането по медали. Тогава имаше и още едно злато на Лидия Ненчева с партньора ѝ от Владимир Свечников от Узбекистан в надпреварата на 10 м въздушен пистолет. При дебюта на надпреварата през 2010 г. в Сингапур българският отбор завърши 30-и с две олимпийски титли и един бронз. \"За да са съвсем ясни нещата, е необходимо да се знае, че квотите за участие в тези олимпийски игри се печелят далеч по-трудно от тези за същинската олимпиада\", написа Кралев. Ако се броят и отличията в отборните състезания със смесени националности, България има медал в седем от 14-те спорта, в които участваха 24-ата й представители.  Към успеха на младите спортисти министърът добави и трите титли и единия сребърен медал от европейското по бокс за юноши. \"Пьотр Нестеров поведе световната ранглиста в тениса за юноши до 16 г., а Адриан Андреев ще финишира сезона под номер 4 в света при младежите до 18 години. Новата вълна в българския спорт настъпва и дава сериозна заявка за присъствие по световните върхове през следващите осем години. Знам, че сме на прав път и благодаря на младите българи и техните треньори, че го доказаха\", заяви Кралев. Министърът добави, че поради изключителното представяне премиите за медалистите ще бъдат увеличени, като такива ще получат и тези, взели отличия в отборните състезания. Медалистите в индивидуалните състезания ще получат по 15 000 лева за спечелен медал, а отличията, спечелени в отборните смесени състезания с атлети от различни националности, ще бъдат премирани с по 10 000 лева.", "date": "2018.10.19", "title": "Кралев видя настъпване на \"нова вълна български атлети\" и обяви увеличени премии"}
{"url": "https://www.dnevnik.bg/sviat/2018/10/19/3330137_zashto_voinata_kitai-sasht_tepurva_zapochva/", "text": "Търговската война е само прелюдия към един глобален сблъсък. Вашингтон се опитва да попречи на Китай да се превърне в суперсилата на XXI век. Реч в духа на времето на студената война. В четвъртък, 4 октомври, докато американците са вперили очи в Капитолия за дебатите около кандидатурата на Брет Кавано за Върховния съд, на няколко метра встрани една голяма промяна в китайско-американските отношения придобива измерения. От трибуната на института \"Хъдсън\", консервативен мозъчен тръст във Вашингтон, вицепрезидентът на САЩ Майк Пенс се е впуснал в най-острата обвинителна реч, произнасяна някога от американски представител срещу Китай след размразяването на двустранните отношения преди четири десетилетия. Всичко е казано в тази 40-минутна обвинителна реч. Вицепрезидентът на САЩ отива далеч отвъд нелоялната  търговска конкуренция , кражбата на интелектуална собственост и принудителния трансфер на технологии. Той критикува дипломатическия експанзионизъм и \"опасната военна игра\" в Южнокитайско море, изразява подкрепата си за Тайван, чийто демократичен модел е \"най-добрият път за всички китайци\", осъжда \"държавата на незаконно следене\", изградена от Китай, и неговото \"драстично връщане назад\" в областта на обществените свободи и, за капак, \"зловредното влияние\" на Пекин в изборния процес в Съединените щати. Последният да затвори вратата! Фронтална атака Докато китайците се радват на почивни дни по случай националния си празник - Деня на провъзгласяването на републиката, 1 октомври - комунистическият режим лаконично определи като смешни обвиненията, отправени от Пенс. Те обаче трябва да са накарали китайските лидери да се намръщят. Никога досега Китай не е бил атакуван публично по такъв начин. Фронтална атака от всички посоки. За Пекин вече е сигурно: Вашингтон се опитва да не позволи Китай да стане доминираща сила през XXI век. И следователно е уместно да се подготви за дълга конфронтация. Съединените щати имат основания да се страхуват от Китай. Не само че икономическият възход на азиатския гигант през последните 30 години вече допринесе за промяна в съотношението на силите, но и китайските амбиции не спират дотук. Алис Екман, която отговаря за Китай в Ifri (Френския институт за международни отношения), подчертава \"желание за сила на 360 градуса\", която Китайската комунистическа партия цели да постигне чрез своето \"голямото обновление на китайската нация\". Китай иска да има всичките атрибути на суперсила и умножава своите икономически, военни, дипломатически, политически, но и идеологически инициативи. Страната модернизира армията си и има една все по-впечатляваща армада, инвестира милиарди в изкуствения интелект, мечтае да се превърне от най-големия замърсител на планетата в \"зелена\" сила за пример и се впуска в космическата надпревара. В международен план дискретността на Китай вече е в миналото. Новите пътища на коприната на президента Си Цзинпин са плод колкото на икономически, толкова и на политически съображения в момент, когато азиатският гигант иска да промени изоснови световния ред. 2049 г. на хоризонта В която и да било област методът често е един и същ: Пекин влага значителни финансови средства там, където играта все още не е приключила, и начертава стратегия с точен график. След края на първи етап през 2035 г., Китай ще трябва да се е наложил като лидер във всички определени сфери до 2049 г., когато народната република ще празнува 100 години от своето създаване. В този срок Китай не само трябва да догони Съединените щати, но и да ги изпревари. Тази стратегия е особено видима в плана \"Произведено в Китай 2025\", в който Китай е определил 10 приоритетни индустриални сектора, заплашвайки звездите на Силициевата долина. Един Китай с \"модерен социализъм\" ще се \"издигне като първа сила в света\" до 2050 г., прогнозира Си Цзинпин на 19-ия конгрес на Китайската комунистическа партия преди година. Тази методично планирана решимост на китайските власти да превърнат страната в силата на XXI век може да доведе само до втвърдяване на отношенията със Съединените щати. Въпреки че методът \"Тръмп\" понякога е оспорван, \"във Вашингтон има всеобщо усещане, че Китай не може да продължава да нарушава всички международни правила\", отбелязва Филип льо Кор, старши изследовател от Института по администрация \"Джон Кенеди\" към Харвардския университет. \"И това чувство, че прагът е прекрачен, няма да изчезне с преминаването на междинните избори за Конгрес през ноември, какъвто и да бъдат резултатите.\" Китайско-американските отношения вече са под знака на конкуренцията и конфронтацията. Страхът като движещ фактор Отбелязвайки нарастването на китайската мощ, Греъм Алисън, известен професор от Харвард, се пита \"Ще избегнат ли Съединените щати и Китай капана на Тукидид?\" в публикувана през пролетта на миналата година книга**, която предизвика голям интерес сред \"ястребите\" в Белия дом. Този израз е препратка към древногръцкия историк от IV век пр.н.е., който пише в \"История на Пелопонеската война\": \"Нарастването на силата на Атина и страхът, който то предизвика в Спарта, направи войната неизбежна.\" Греъм Алисън обяснява, през погледа на историка, че когато една нововъзникваща сила оспори утвърдената сила, втората често започва война, водена от страх. Според американския интелектуалец в историята изобилстват примери в този смисъл. След Ренесанса капанът на Тукидид се е затворил 12 пъти, както по време на английско-германското съперничество в началото на XX век (довело до избухването на Първата световна война - бел. прев.) или между френските крале и Хабсбургите през XVI. Само при четири прехода от една сила към друга е бил избегнат въоръжен конфликт. През призмата на тази констатация една икономическа война между Съединените щати и Китай е само по-малкото зло.", "date": "2018.10.19", "title": "Защо войната Китай - САЩ тепърва започва"}
{"url": "https://www.dnevnik.bg/bulgaria/2018/10/19/3330506_vunshnoto_ministerstvo_suobshti_kak_shte_zashtiti/", "text": "Външното министерство ще поиска български представител да присъства на делото срещу граничарите, обвинени в убийството на турски бракониер. Министерство се ангажира да окаже всяко необходимо съдействие, в рамките на своите компетенции, за положителното разрешаване на случая, съобщи институцията след среща между заместник-министрите  Тодор Стоянов  и  Георг Георгиев  и депутатите от ГЕРБ  Ивелина Василева  и  Диана Саватева . Заместник-министър Стоянов информира, че чрез генералното консулство в Одрин са изпратени запитвания за информация по делото, както и че ще бъде поискано присъствието на наш представител на съдебните заседания. Предприети са стъпки и по отношение на адвокатската защита, като ведомството е предложило на сънародниците ни адвокати с опит в наказателните дела. \"Благодаря на МВнР и на министър Захариева, която знам, че работи активно и е лично ангажирана със случая\", каза Ивелина Василева. \"В този случай трябва да се действа бързо, но и много внимателно, защото ситуацията е деликатна\", каза Георг Георгиев, който увери депутатите, че от страна на министерството ще бъдат предприети всички възможни мерки. Той подчерта и необходимостта от интензивен контакт между отговорните институции. Диана Саватева, която миналата седмица се срещна с граничарите, разследвани в Турция, посочи, че засега няма яснота от турска страна на какъв етап е делото. По думите ѝ обвинените са значително по-спокойни, тъй като усещат подкрепа от страна на българските институции. Участниците се обединиха около идеята, че бъдеща среща в по-широк формат ще бъде полезна за всички заинтересовани страни.", "date": "2018.10.19", "title": "Външното министерство съобщи как ще защити обвинените в Турция граничари"}
{"url": "https://www.dnevnik.bg/sviat/2018/10/19/3330440_rusiia_zapochna_da_stroi_purvata_atomna_centrala_na/", "text": "Руският президент Владимир Путин и узбекският му колега Шавкат Мирзийоев поставиха началото на строежа на първата АЕЦ в Узбекистан по руски проект, оценяван на 11 млрд. долара, предадоха \"Ройтерс\" и ТАСС. Двамата ръководители участваха в церемонията чрез видеовръзка със строителната площадка от изложбения център в Ташкент, където се провежда руско-узбекистански форум за сътрудничество, уточнява ТАСС. Путин пристигна вчера на двудневно посещение в Узбекистан. Споразумението между Русия и Узбекистан за изграждане на АЕЦ в Навоийска област беше подписано през септември в Москва. Проектът предвижда построяване на два блока с реактори тип ВВЕР-1200 поколение \"3+\", което отговаря на съвременните изисквания на Международната агенция за атомна енергия (МААЕ). Планирано е първият блок да бъде пуснат в експлоатация до края на 2028 г. По-рано днес пред журналисти в Ташкент Путин отбеляза, че тази АЕЦ в Узбекистан ще осигурява енергия не само за страната, но и за други страни от региона. /БТА", "date": "2018.10.19", "title": "Русия започна да строи първата атомна централа на Узбекистан"}
{"url": "https://www.dnevnik.bg/sport/2018/10/19/3330509_real_madrid_shte_igrae_v_afrika_za_kupata_na_kralia/", "text": "Реал\" (Мадрид) ще трябва да пътува до Африка за първия си двубой от Купата на краля. Европейският и световен клубен шампион ще играе с третодивизионния \"Мелиля\". Първата среща ще е в едноименния автономен испански град, разположен на брега на Средиземно море. Мачът ще се изиграе на 30 или 31 октомври. Реваншът на \"Сантяго Бернабеу\" ще е в началото на декември. \"Мелиля\" заема първото място в Сегунда дивисион В4. Отборът достигна до фазата на осминафиналите, в която се включват елините отбори, за пръв път от 2012 г. Тогава тимът от Мелиля отстъпи срещу \"Леванте\" след победа с 1:0 у дома и загуба с 2:4 като гост. Носителят на Купата на краля \"Барселона\" ще започне защитата на трофея срещу третодивизионния \"Културал леонеса\". При предишната среща между двамата отбора каталунците спечелиха с общ резултат 7:0. \"Атлетико\" (Мадрид) ще им за съперник единствения отбор от четвърта дивизия, който достигна до тази фаза - \"Сант Андреу\".", "date": "2018.10.19", "title": "\"Реал\" (Мадрид) ще играе в Африка за Купата на краля"}
{"url": "https://www.dnevnik.bg/bulgaria/2018/10/19/3330534_prokuror_udrial_i_dushil_dete_shte_stane_shef_na/", "text": "Прокурор Димитър Франтишек Петров ще бъде назначен следващата сряда за временен шеф на Специализираната прокуратура, става известно от  дневния ред на заседанието на Прокурорската колегия на Висшия съдебен съвет , съобщи \"Медиапул\". Позицията e свободна от юли, когато Иван Гешев стана зам.-главен прокурор. За временен началник бе назначена Даниела Начева, но сега и тя ще бъде сменена. Официално обяснение за рокадата няма. През март Димитър Франтишек Петров получи от прокурорската колегия най-лекото наказание - \"обръщане на внимание\", заради скандал от пролетта на 2017 година. Тогава сайтът \"Биволъ\" съобщи, че той е  удрял дете, което го е прередило на опашката пред лавка . Нещо повече, според информацията Петров беше душил деветокласника, преди да се намесят очевидци. Тогава липсваше всякаква официална реакция от страна на ръководството на градската прокуратура, както и в тогавашния състав на прокурорската колегия. Франтишек, който е известен с  работата си по случая \"Яневагейт\"  и който прекрати разследването по изтеклите записи на разговори, междувременно израстна в кариерата и от март тази година беше назначен в спецпрокуратурата за заместник на Иван Гешев по предложение на последния.", "date": "2018.10.19", "title": "Прокурор, удрял и душил дете, е на път да стане и. д. шеф на спецпрокуратурата"}
{"url": "https://www.dnevnik.bg/bulgaria/2018/10/19/3330532_obvineniiat_za_ubiistvoto_na_viktoriia_marinova_ostava/", "text": "Съдът в Русе остави за постоянно в ареста  Северин Красимиров, който е обвинен за убийството на телевизионната водеща Виктория Маринова . Най-тежката мярка за неотклонение - \"задържане под стража\", беше поискана от окръжния прокурор Кремена Колицова с аргумента, че обвиняемият може отново да опита да избяга, а е опасен и за жените около себе си. Според Колцова мъжът се е държал лошо с жената, с която живее на семейни начала. Служебният защитник на Красимиров - Иван Дойнов, се съгласи с мярката, като посочи, че клиентът му се страхува и че при излизане от ареста не е изключено да се стигне до саморазправа с него в ромския квартал, заради нагнетеното напрежение по случая. Преди да влезе в съдебната зала днес Красимиров повтори пред медиите, че е виновен и че съжалява за стореното. \"Да, виновен съм. Много съжалявам и не мога да повярвам, че аз съм го направил... Не мога да повярвам\", каза той. В четвъртък, след няколкочасов разпит, по време на който е направил самопризнания, на 21-годишния Северин Красимиров бяха повдигнаха обвинения за изнасилване и убийство по особено мъчителен за жертвата начин. Наказанията за двете престъпления надхвърлят 10 години затвор, като може да се стигне и до доживотна присъда. При следствения експеримент малко по-късно на място, посочено от заподозрения, беше намерен телефонът на жертвата. Пред журналисти днес вътрешният министър Младен Маринов съобщи, че разследващите са открили и допълнителни доказателства за вината на подсъдимия, но отказа подробности. \"Мога само да потвърдя, че при допълнително проведените процесуално-следствени действия със Северин, след като той ни беше върнат от Германия, така в хода на процесуално-следствените, са документирани и други доказателства, които потвърждават версията, че той е извършителят на това тежко престъпление\", каза Маринов, цитиран от БНР.", "date": "2018.10.19", "title": "Обвиненият за убийството на Виктория Маринова остава за постоянно в ареста"}
{"url": "https://www.dnevnik.bg/sport/2018/10/19/3330526_spas_rusev_obiavi_che_obertan_ostava_v_levski/", "text": "Собственикът на \"Левски\" Спас Русев обяви, че Габриел Обертан ще подпише нов двугодишен договор. Преговорите с мениджъра на французина са приключили успешно днес и бившият футболист на \"Манчестър юнайтед\" ще остане в клуба, каза Русев пред  \"Гонг\" . По думите му всички детайли по договора са уточнени. Русев обясни, че Обертан е дал съгласието си по телефона, а подписването на контракта ще се случи в събота преди мача с \"Лудогорец\". В началото на месеца френският футболисти  заяви, че иска да остане на \"Герена\" . \"Чувствам се отлично, усещам любовта на феновете и няма причина да искам да си тръгвам\", каза тогава 29-годишното крило. Обертан беше привлечен в \"Левски\" през лятото на 2017 г. Той има 49 мача с екипа на сините, в които е отбелязал само четири гола, но се утвърди като движещата сила в атаката на отбора. Настоящият му контракт изтича след края на настоящия сезон.  По-рано през октомври изпълнителният директор на \"Левски\" Красимир Иванов заяви, че клубът има намерение  да задържи футболистите с изтичащи договори.", "date": "2018.10.19", "title": "Спас Русев: Преговорите за нов договор с Обертан приключиха успешно"}
{"url": "https://www.dnevnik.bg/evropa/2018/10/19/3330397_zaradi_brekzit_hiliadi_jertvi_na_nacizma/", "text": "Стотици жертви на нацизма или техни наследници, които хитлеристкият режим е лишил от германско гражданство и те са станали британци, са поискали германски паспорти след референдума за излизането на Обединеното кралство от ЕС, сочат публикувани днес данни, цитирани от \"Франс прес\". Член 116, ал. 2 от конституцията на Германия гласи, че лицата и техните наследници, лишени от германско гражданство \"по политически, расови или религиозни причини\" от 30 януари 1933 г., когато Адолф Хитлер идва на власт, до капитулацията на Германия на 8 май 1945 г., могат при желание да възстановят германското си гражданство. Десетки хиляди германци, много от които евреи, са избягали във Великобритания след идването на фюрера на власт, припомня \"Асошиейтед прес\". Около 43 такива заявления са били подадени през 2015 г., 684 през 2016 г., 657 от които след победата на привържениците на Брекзит на референдума от 23 юни 2016 г. През следващата година броят е нараснал до 1667 по данни, разпространени от германското министерство на вътрешните работи, в отговор на въпрос от парламентарната група на Свободната демократическа партия. Общо според публикуваните през май данни през 2015 г. 622 британци са получили германско гражданство, през 2016 г. - 2865, а през 2017 г. - 7493. Подобен голям интерес на британци, желаещи да получат паспорт на ЕС при перспективата за Брекзит, е регистриран в редица европейски държави.  Във Франция броят  на заявленията се е увеличил неколкократно, и от 386 те са вече 3173. /БТА", "date": "2018.10.19", "title": "Заради Брекзит хиляди жертви на нацизма възстановяват германското си гражданство"}
{"url": "https://www.dnevnik.bg/photos/2018/10/19/3330439_fotogaleriia_kilometur_paiajina/", "text": "Бреговете на езеро Вистонида в Северна Гърция от няколко дни са покрити от паяжина, изплетена от хиляди малки паяци. Дължината на паяжината е един километър.", "date": "2018.10.19", "title": "Фотогалерия: Километър паяжина"}
{"url": "https://www.dnevnik.bg/sviat/2018/10/20/3330586_makedoniia_shte_smeni_imeto_si_reshi_parlamentut/", "text": "Република Македония ще смени името си и ще извърши промени в Конституцията на страната, с което се открива възможност за членство в Европейския съюз и НАТО. Това решиха в петък 80 от 120 депутати в парламента в Скопие, които одобриха споразумението с Гърция, в което бе определено като компромисно името Северна Македония. Това предотвратява засега острата политическа криза в Македония и дава шанс на гръцкия премиер Алексис Ципрас да получи одобрението и на парламента в Атина. Така и той, и македонският му колега Зоран Заев засилват шансовете си да останат на поста. Днешният вот в Собранието е само първият от поредица гласувания в сложна процедура, която би трябвало да приключи не по-късно от януари 2019г. Македонските депутати одобриха промяната, след като в края на септември референдум по въпрроса с консултативна сила се провали заради неучастие на избирателите. Гласуваха почти 37% от имащите право на глас при минимум от 50% плюс един глас за валидност, като 91.46% от участвалите одобриха сделката с Гърция. След референдума Заев настоя, че ще внесе промяната в парламента и ако той я отхвърли, ще отиде на предсрочни избори. Договорът изненадващо взе тази седмица първата си политическа жертва в Гърция, където в сряда външният министър Никос Коцияс подаде оставка. Медиите в страната твърдят, че на правителствено заседание той е бил остро нападнат от министъра на отбраната - проруски настроеният националист Панос Каменос, а премиерът не го е защитил пред колегите. Ципрас ще поеме в събота поста външен министър до одобряването на Споразумението от Преспа и в петък заяви, че правителството му има \"пълна и абсолютна подкрепа на мнозинството в парламента\". В действителност той разчита на 153-ма от 300 депутатити, а Каменос заплаши да оттегли партията си от управлението, ако се продължи с гласуването на договора с Македония, защото той бил равносилен на национално предателство.", "date": "2018.10.19", "title": "Македония ще смени името си, реши парламентът"}
{"url": "https://www.dnevnik.bg/gradska_sreda/2018/10/19/3330026_dnes_shte_se_obsujda_proekta_za_remont_na_chast_ot_ul/", "text": "От 18 часа днес ще се проведе второто обсъждане на проекта за реконструкция на столичната улица \"Иван Вазов\". Ще бъдат представени два варианта на първия проект, представен през септември, но те ще са само за участъка между бул. \"Васил Левски\" и улица \"Цар Иван Шишман\". Първият цялостен проект за улицата  беше представен от общината на 11 септември  - близо 2 месеца, след като започнаха ремонтните дейности по улицата, като гражданите имаха едва 6 дни да изпратят становища. На обсъждането проектът беше силно критикуван от живеещите на улицата, защото предвиждаше намаляване на броя на паркоместата със 70%, като предвиждаше от сегашните 61 те да станат 19. Тази промяна се предлага без да е направен транспортен анализ. Постъпилите предложения, както и протокола от обсъждането не са достъпни на сайта на общината, като от направлението на главния архитект на София не ги предоставиха на редакция след многократни запитвания. Ремонтът на улицата започва от участъка между \"Васил Левски\" и \"Цар Иван Шишман\" и поради факта, че вече е в напреднал етап днес ще се обсъдят  възможностите за реконструкция само там . Вариант 1 предвижда намаляването на местата за паркиране там с 12 спрямо сегашните 25. Освен това ще се премахнат и местата за коли до Министерство на младежта и спорта.Предвижда се създаването на шикан (изкуствена крива) в платното за движение с цел намаляване на скоростта на автомобилното движение и повишаване на безопасността на пешеходците и велосипедистите. Във вариант 2 са заложени 16 паркоместа за автомобили и места за мотори и мотопеди, като не се предвижда шиканът от вариант 1 и паркоместа до Министерство на младежта и спорта. Третият вариант пък предвижда 17 паркоместа за автомобили, места за мотори и мотопеди, 5 паркоместа, удо Министерство на младежта и спорта и премахването на шикана от вариант 1. Обсъждането ще започне от 18 часа на третия етаж в сградата на направление \"Архитектура и градоустройство\" на ул. \"Париж\".", "date": "2018.10.19", "title": "Днес ще се обсъжда проектът за ремонт на част от ул. \"Иван Вазов\""}
{"url": "https://www.dnevnik.bg/politika/2018/10/19/3329949_tretiiat_vot_na_nedoverie_na_bsp_shte_debatira/", "text": "Парламентът ще дебатира днес по третия вот на недоверие срещу правителството на Бойко Борисов. Първите два бяха на теми корупция и национална сигурност, но бяха неуспешни. Той беше внесен в понеделник и е заради провал в политиката в здравеопазването. В мотивите, които са подписани от всичките 79 народни представители на левицата, се посочва, че състоянието на сектора е катастрофално и вместо да решава проблемите, правителството предлага  българите да бъдат натоварени със здравна застраховка от 12 лева на месец . \"Катастрофално е състоянието на здравеопазването. Правителството е некадърно и не може да се справи\", обяви в понеделник лидерът на БСП Корнелия Нинова. Тя каза още, че е наясно, че няма как кабинетът да бъде свален със 79-е гласа на партията. В парламентарната група на левицата очакват подкрепа от ДПС, което има 25 народни представители. За да е успешен вотът на недоверие, са нужни 121 депутатски гласа. От ДПС до вчера не отговориха ясно дали ще подкрепят БСП, но ще участват в дебата. \"Стотици хиляди души нямат достъп до здравеопазване или нямат пари за това. Други стотици хиляди трябва да доплащат. Лекари и медицински сестри напускат страната, а лекарствата се изнасят. Правителството е най-некоректният платец, защото не внася осигуровки на деца и пенсионери\", каза още Нинова. Сред алтернативните предложения за реформа в системата, които посочват в мотивите във вота, са развитие на здравеопазването на регионален принцип, диференцираната ставка на ДДС за лекарствата и отпадане на възможността болниците да бъдат търговски дружества. Посочено е още желанието на левицата да не се допуска демонополизация на здравната каса. Сред алтернативните предложения на БСП е здравноосигурените лица да имат безплатен достъп до здравеопазване 24 часа. От ГЕРБ коментираха, че правителството е ангажирано с проблемите на здравеопазването, но освен от пари, системата вероятно се нуждае от рестарт. За управляващата партия дебатите са важни, тъй като здравеопазването е приоритет. Гласуването ще бъде другата седмица.", "date": "2018.10.19", "title": "В парламента ще се обсъжда вотът на недоверие"}
{"url": "https://www.dnevnik.bg/bulgaria/2018/10/19/3318560_pravoslavnite_hristiiani_pochitat_dnes_sv_ivan_rilski/", "text": "На 19 октомври православната църква почита паметта на свети Иван Рилски Чудотворец, смятан за небесен закрилник на българския народ. Св. Иван Рилски е патрон на множество храмове и манастири в България, сред които и основаната от него Рилска света обител. По традиция в навечерието на празника в манастира се извършва всенощно бдение, на което традиционно присъстват стотици поклонници от цялата страна. През деня там се отслужва празнична света литургия. Патронен празник чества и Софийската духовна семинария \"Св. Йоан Рилски\". Иван Рилски е роден около 876 г. в село Скрино, край град Дупница. До 25-годишната си възраст е бил пастир. Първоначално той постъпил в манастира \"Св. Димитрий\" във Влахина планина, където получил образование и приел монашеството. Иван Рилски не останал задълго в обителта, а се отдал на живот в пълна самота, молитви, пост и лишения. Обикалял много места из страната, докато се установил в Рила планина, където останал до края на живота си и основал едноименния манастир. От 20 години насам по инициатива на Българския лекарски съюз на днешния ден се отбелязва и Денят на българския лекар, тъй като св. Иван Рилски е обявен за покровител на медиците. На 19 октомври свой празник чества и град Перник.", "date": "2018.10.19", "title": "Православните християни почитат св. Иван Рилски"}
{"url": "https://www.dnevnik.bg/sviat/2018/10/19/3329627_v_bitkata_za_curkvite_putin_gubi_shans_za_ruski_sviat/", "text": "Оригиналният текст, очертаващ последиците и за Русия, и за Украйна, се появи дни преди решението на Московската патриаршия  да прекъсне  евхаристийно общение с Вселенската именно заради Киев. Какво означават действията ѝ,  четете тук .  Независимостта на Украинската православна църква се задава от толкова време, че изглеждаше сякаш всъщност никога няма да се случи. Имало е много опити да се установи църква - през 1921 г., 1942 г., 1991 г. и 1992 г. - но нито един не е получил признание като \"каноничен\" (признат според православното църковно право). В Истанбул през август обаче руският патриарх излезе от среща с Вселенския патриарх Вартоломей (който оглавява всички православни църкви /като \"пръв между равни\" - бел. ред./) бесен и неспособен да спре новините, че \"Томос\" (официален указ за отделяне (ще бъде даден). През септември Вартоломей назначи двама екзарси, за да пътуват до Киев и да направят подготовката за автокефалия, която те описаха на президента Петро Порошенко като \"свършен факт\". Окончателното решение беше изключително близо след събрание на епископите в Истанбул на 9-11 октомври, което осъди процеса, при който украинската църква губи независимостта си през 1686 г. Събитието е от потенциално историческа важност. То ще добави религията към езика, войната и патриотизма като фактори, които утвърждават украинската национална идентичност от 2014 г. насетне. Порошенко мисли, че ще му помогне за преизбиране през 2019 г. Над 12 хил. от 35 хил. енории на руската църква са в Украйна и загубата дори на малка част от тях ще е изключителен удар по Русия и концепцията за \"руски свят\". Толкова катастрофален всъщност, че уската църква едва ли просто ще приме загубата. Разделенията преди 2014 г.  В Украйна има не по-малко от три православни църкви. Защо са толкова? Една от тях, Украинската автокефална православна църква (УАПЦ), е създадена през 1921 г., но забранена по време на Сталин през 1930 г. Оцелява чрез диаспората и се върна в Украйна през 1990 г. Сегашното трио се получи при неуспешен опит за сливане между УАПЦ и съществуващата ортодоксална йерархия в Украйна през 1992 г., след като Украйна стана независима през 1991-ва. Сливането създаде нова църква, наречена Украинска православна църква - Киевска патриаршия (УПЦ-КП). Съпротива обаче имаше и от двете страни: мнозина в УАПЦ отказаха да се присъединят, защото гледаха на сегашната православна йерархия като на опетнена от КГБ. А по-голямата част от тази йерархия отказа да се присъедини към Киевската патриаршия и заради причини, свързани с \"каноничност\", традиционализъм и руски национализъм. Останаха в лоното на Руската църква, но я преопаковаха като Украинска православна църква - Московска патриаршия (УПЦ-МП). За протокола има и четвърта църква - Гръцката католическа църква, която е полуправославна, полукатолическа, забранена през 1946 г. и възкресена през 1989 г., основно в Западна Украйна. Московската патриаршия традиционно е била най-силна в Източна и Южна Украйна. Според  Религиозната информационна служба на Украйна  УПЦ-МП все още има най-много енории - 12 251 - докато УПЦ-КП има едва 4508. УАПЦ има 1227, а Гръцката католическа църква - 3825. Бързо разрастващи се протестантски църкви имат няколко хиляди, има традиционни римокатолически общности, а сунитският ислям е вярата на кримските татари. Преимуществото на УПЦ-МК обаче е илюзорно: много енории в Източна и Южна Украйна имат по-малко вярващи, а религиозните на запад и в централната част са много повече. По време на Евромайдана всички църкви подкрепиха протестите без УПЦ-МП, с изключение едва на няколко свещеници. Много духовници от Московската патриаршия подкрепиха анексията на Крим и сепаратистката война на изток. Няколко енории напуснаха УПЦ-МП след 2014 г. Нещо повече - през август 2014 г. руският патриарх замени възрастният ръководител на църквата, Володимир, с по-твърдолинейния Онуфрий. УПЦ-МП продължи да организира проруски демонстрации и \"походи на единството\" в Украйна и много укранци искаха тя да бъде забранена. През 2014 г. обаче започна с нови сили и кампания за автокефалия и за обединение на всички православни общности около тази идея, водена от духовници, националистически групи, ветерани. Последният сериозен опит преди това бе през 2008 г., докато президент бе Виктор Юшченко, докато Виктор Янукович предпочиташе УПЦ-МП. \"Томос\" Русия упорито води кампания за единството на \"руския свят\". Тя отказа да посети Всеправославния събор в Крит през 2016 г., на който бе планирано да се обсъжда независимостта на Украинската църква, но това може да е отчуждило Вартоломей. Оттогава той спря да бездейства и свърза този въпрос с подобни в Македония. Като подкрепя автокефалия за Украйна и Македония, Вартоломей намери начин да съживи собствения си авторитет в православния свят. Нещо повече, предполаемият текст на официалния му декрет (\"Томос\"), който дава независимост на (Украинската църква), повдига отново исторически въпроси от огромно значение, свързани с каноничния авторитет на Московската църква, (възникнал) след като Вселенският патриарх ѝ отстъпва власт през 1686 г., и може би дори когато Московската църква провъзгласи патриаршеския си статут през 1589 г. През 17 в. Киев е част от полунезависимо \"хетманство\". През 16 в. е част от водената от Полша Жечпосполита (името на последното превъплъщение на полско-литовския съюз, владял голяма част от Източна Европа - бел.ред.), чиито източни граници са около Смоленск, днес в Западна Русия. Мненията в Украйна Общественото  мнение в Украйна  е разделено. Едва 30% подкрепят новия автокефален статут, 20% се противопоставят, а половината са безразлични. Порошенко обаче смята, че (автокефалията) ще укрепи политическата му база (58% са \"за\" на запад, докато на изток това е мнението едва на 10%). УПЦ-КП има повече симпатизанти, отколкото енории. В  друга анкета  от август 2016 г. 68.8% от украинците казват, че са православни. Но голям и нарастващ дял, 45.2%, от православните християни, сега се идентифицират с УПЦ-КП, а едва 16.9% - с УПЦ-МП. Едва 2.1% от интервюираните са част от УАПЦ. Интересно е обаче, че 33.9% се наричат \"православни в общия смисъл\". Украинците са по-религиозни от руснаците. До 76%  твърдят , че вярват в Бог, а 37% редовно ходят на църква. В Русия  съответните числа  са 56% и 7%. Украйна може би е уникална с това, че има и нов християнски празник, \"Покрова\", на 14 октомври. Денят на Светата закрилница или Теотокос стана празник на 2015 г. и е и Денят на защитниците на Украйна. Продължава да битува митът, че военновременната Украинска въстаническа армия е създадена на този ден през 1942 г. Нов църковен синод Новата църква ще е \"поместна\" в пълния смисъл на думата - с местно представителство и легитимна. Поддръжниците на независимостта се надяват, че тя ще привлече достатъчно вярващи от други православни църкви, а и \"православните в общ смисъл\", за да станат най-голямата църква в Украйна, както институционално, така и от гледна точка на обществените симпатии. Ще трябва обаче тя да се пресътвори с нов синод, нови правила и нов лидер.  Патриарх Филарет , дългогодишен глава на УПЦ-КП, е роден през 1929 г. Той намекна, че може да се кандидатира, но всъщност може да е от полза за диалога между църквите, ако не го направи, като се има предвид дългата му кариера с макиавелистки оттенък, свързана с КГБ. УПЦ-КП и УАПЦ традиционно използват украинския език в църквите, но за да привлекат вярващи от Московската, може да трябва да направят компромис и да разрешат употребата на църковнославянски или дори руски. Новата църква ще е по-европейска и по-открита за диалог от Руската православна църква, но ще остане доста консервативна по въпроси на социалните ценности. Символичната власт на украинската църква, базирана в Киев, ще е огромна. Символичната власт на киевското християнство, което може да проследи корените си до 988 г. от н.е., ще подхрани мощно украинската идентичност, особено ако новата църква може да получи контрола над Киевско-печерската лавра в Киев, обект в списъка на световното културно и природно наследство на ЮНЕСКО. Горната част от комплекса принадлежи на държавата, която може да го даде на когото иска. Много поддръжници на автокефалията обаче искат и долната част, където има пещерен комплекс (свързван с първите векове на християнството на територията на днешна Украйна - бел. ред.), да бъде прехвърлена от УПЦ-МП. Трудно е да се прецени ефектът върху гръцките католици, другата \"национална\" църква в Украйна. Събитията може да ги подтикнат към това да станат по-скоро регионална църква, базирана в Западна Украйна. Или Ватиканът може най-накрая да им даде патриаршески статут в името на състезанието с новата украинска църква. Последиците за Русия Всички сценарии за Русия изглеждат лоши. Идеята за \"руския свят\" ще претърпи сериозно поражение. Русия може да скъса с Константинопол, за да опита и да създаде втори център на православието в света, в Москва. По време на среща със Светия синод на 14 септември Руската църква заплашваше да \"прекъсне евхаристийно общение\" с Вартоломей (тя го направи дни след публикуването на материала - бел. ред.), с което няма да се споменава името му в литургии. Руската църква  изпрати писмо  до всички 14 признати православни църкви с искане за \"всеправославна дискусия\" по украинския въпрос. Той може да подтикне някои православни църкви да се противопоставят на украинската автокефалия, но Русия също би загубила в по-голям разлом в православието по света. За момента Кремъл набляга на църковното единство. Рукската църква обаче ще остане най-голямата православна църква в света, ако запази повечето от енориите си в Украйна. Трудно е да си представи човек, че Русия ще се откаже лесно или ще се оттегли към състояние на гледащо навътре, \"чисто руско\" правослание, каквото иска Тихон, митрополитът на Псков, макар и Путин да удостояваше с внимание подобни позиции в миналото. Русия ще се придържа към мита за произхода си в Киев. И в Крим, където засега оставя местните православни енории под юрисдикцията на УПЦ-МП. Може да ги погълне и като част от самата Руска църква. Подобна е ситуацията в Абхазия, където Москва остави местни енории като част от Грузинската православна църква. Православната църква в Беларус е много по-малко независима и много по-лоялна, но дори тя може да бъде засегната от решение за промяна на границите между 1589 и 1686 г., когато сегашен Беларус бе част от литовските територии на Жечпосполита, не от Московското царство. Задава ли се конфликт Въпросът ще стане още по-сериозен по време на задаващата се предизборна кампания в Украйна. Последните плакати като част от църковната кампания гласят: \"Армия! Език! Вяра! Тръгваме по соствен път! НИЕ - СМЕ УКРАЙНА!\" Киев обеща да уважава религиозния плурализъм, като каза, че няма да има никакви принудителни мерки; конституцията от 1996 г. отделя църквата от държавата. Граждански проблеми обаче изглеждат като вероятен сценарий. Украинските националисти дълбоко негодуват срещу ролята, играла руската църква във войната на изток. В най-спорните от тях УПЦ-МП изглеждаше като проводник за руски агенти като \"Ромашка\", който ръководеше сепаратистко поделение в Слалянска през 2014 г. В \"Донецката народна република\" и \"Луганската народна република\" войнстваща версия на руското православие, предимно внесена от Русия е в основата на преследване на всички други изповедания. В Крим УПЦ-МП изтласка по-малките си православни съперници. Дали Украинската църква ще помогне или не на Порошенко в предизборната кампания, преди вота на март 2019 г., потенциалните последици са изключително сериозни. Украйна стана политически, но не и културно независима през 1991 г. Войната, започнала през 2014 г., вече заби клин между Русия и Украйна; истинска автокефалия за Украйна сега ще задълбочи пропастта. Повтарящите се твърдения на Путин, че Русия и Украйна са \"практически една нация\", ще загуби още от достоверността си. По-плуралистичен православен свят, който не е доминиран от Русия, е от огромно значение.", "date": "2018.10.19", "title": "В битката за църквите Путин губи шанс за \"руски свят\", Украйна печели идентичност"}
{"url": "https://www.dnevnik.bg/sport/2018/10/19/3329748_noviiat_sezon_vuv_voleibolnata_superliga_shampionut/", "text": "Новият сезон във волейболното първенство започва с два изявени фаворита. В спора за титлата в Суперлигата влизат шампионът от последните две години \"Нефтохимик\" и неочакваният претендент - амбициозния отбор на \"Хебър\" (Пазарджик). Двата тима са тези, които ясно заявяват амбициите си. А те изглеждат подплатени с високите им бюджети, които ги поставят в по-добра изходна позиция. Според неофициална информация на \"Дневник\" бюджетът на \"Хебър\" надхвърля 800 хиляди лева, а този на бургазлии е около 600 хиляди. На свития волейболен пазар в България наличието на добър бюджет е ключов фактор, като двете титли на \"Нефтохимик\" го потвърждават. Извън двата явни фаворита обаче има няколко отбора, които винаги се целят към медалите и участието във финала, което създава предпоставка за вълнуващи мачове. Новите големи Проектът на \"Хебър\" започна през 2016 г., като отборът се изкачи веднага в елита, където миналия сезон завърши шести. Треньорът Атанас Петров вярва, че клубът е извървял необходимия път и е готов да направи следващата стъпка в развитието си. \"Амбициите на всички в отбора са големи. Остава само да се работи и да се постигат резултатите, които ни подхождат, а именно тази година да се борим за медали\", каза Петров преди старта на шампионата. През лятото \"Хебър\" направи силна селекция с привличането на канадския национал Брадли Гънтър и капитана на втория отбор на \"Локомотив\" (Новосибирск) Михайл Никел. Към отбора се присъединиха още опитният разпределител Иван Станев, Светослав Станков, Спас Байрев, Стойко Ненчев, Венцислав Рагин, Георги Чалъков и Петър Каракашев. С наличието на дълбочина в състава \"Хебър\" изглежда основният претендент, който може да свали \"Нефтохимик\" от върха. Шампионите бяха напуснати от ключови играчи като диагонала Жани Желязков и посрещача Валентин Братоев, който се представи силно на световното първенство. Разпределителят Георги Братоев пък още се възстановява от контузия в глезена. Отборът е насочил поглед и към представянето си в Шампионската лига. Българският първенец  вече преодоля с лекота първия кръг . Къде са останалите  Финалистът ЦСКА започва участието си с надежди да бъде фактор в първенството. В последните две години червените бяха близо до върха, но устремът им беше спрян \"Нефтохимик\". ЦСКА запази състава си, който е изграден изцяло от българи. Единствената промяна е привличането на Симеон Александров, който разтрогна с \"Левски\". Стратегията на ЦСКА през новия сезон ще бъде да даде път на повече млади състезатели. На помощ обаче отново са ветераните Ивайло Стефанов и Христо Цветанов. На дневен ред в клуба стои проблемът с дългосрочното използване на зала \"Васил Симов\". Тя се нуждае от ремонт, като червените са намерили инвеститор, който се надяват да задържат. \"Няма да има ЦСКА, ако сега не успеем да запазим инвеститора, който има желание да даде пари за спорта заради това, че човекът обича ЦСКА и иска бъдещото поколение да не е на улицата, а в залата\", каза треньорът Александър Попов пред \"Диема спорт\". \"Левски\" си постави високи за сезона. Ядрото на отбора е изградено предимно от български състезатели, като в клуба се надяват също да извлекат полза от работата си с младите с  назначаването на опитния италианец  Андреа Буратини за шеф на школата . \"Монтана\" традиционно ще играе важна роля в първенството. Другите отбори, които могат да се намесят в борбата за челно класиране, са \"Марек\", \"Пирин\" и \"Добруджа\". В първенството са още тимовете на \"Миньор\", \"Черно море\" и новаците \"Дунав\" и бургаския \"Дея спорт\". Най-интересните мачове от всеки кръг ще бъдат предавани на живо в каналите на DIEMA Sport и DIEMA Sport 2.", "date": "2018.10.19", "title": "Новият сезон във волейболната Суперлига: шампионът, неочакваният претендент и другите"}
{"url": "https://www.dnevnik.bg/evropa/2018/10/19/3329067_nai-loshi_rezultati_po_chetene_problemi_s_romite_kakvo/", "text": "В България уменията на завършилите висше образование и професионално образование и обучение не отговарят достатъчно на нуждите на пазара на труда, а българските ученици са на последните места в представянето си по четене, математика и науки. Това се част от изводите в обзора за образованието и обучението в ЕС, публикуван от Европейската комисия. Изготвеният от Комисията \"Обзор на образованието и обучението за 2018 г.\" е седмото издание на този годишен доклад, показващ развитието на системите за образование и обучение в ЕС. С него се измерва напредъкът на ЕС по постигането на  шестте цели  за образованието и обучението до 2020 г. Според доклада в страната се прилагат реформи във всички нива на обучение като това е политически приоритет. Макар че посочените мерки не съвпадат с размерите на предизвикателствата, набляга се върху редуциране броя на преждевременно напускащите училище, повишение на заплатите на преподавателите, въвеждане на дуално обучение, подобряване на дигиталните умения и засилване на приобщаващото образование. В България обикновено се инвестира малко в   - области, които са ключови за равен старт в живота и за предпазване от бъдещи неравенства по-нататък. През 2016 г. разходите за това образователно ниво са се равнявали на 0.7% от БВП на страната при средно 1.5 на сто в ЕС. Това са 23.1% от общите публични разходи за образование в сравнение с 31.7% в ЕС. Моделът за финансиране бе преработен, за да се отделят допълнителни ресурси за училищата в неравностойно положение, се допълва в доклада. Посочва се, че след като въведе делегираните бюджети през 2007 г., България успя да подобри ефективността на разходите в образованието като оптимизира училищната мрежа, но се подчертава, че процесът не обхваща висшето образование. В доклада се изтъква още, че   на българските ученици се е подобрило, а последните мерки целят да разширят възможността за предоставянето му. Според международното изследване на гражданското образование (ICCS) през 2016 г. българските тийнейджъри са получили 485 точки средно или с 19 повече от 2009 г. Нивото обаче остава под средното на 20-те държави, включени в изследването. Общо 27% от българските осмокласници имат много високо ниво на гражданско образование (средно за ICCS - 35%), а 22 на сто - много ниско (при средно за ICCS 13%). Потвърждава се силното влияние на социално-икономическия статус на родителите върху представянето на учениците. Българските ученици показват по-слаба подкрепа за равните възможности за жените и мъжете и за равните права за етническите малцинства в сравнение със средното сред останалите включени в анкетата държави. По-висок от средния процент български ученици смятат, че усилената работа е важна за доброто гражданство (53 срещу 42 процента). Според 42% спазването на закона е много важно (при средно 59 на сто). Проблемите с ромите остават В доклада се отбелязва, че през 2017 г. броят на   системата на образованието и обучение сред младежите на възраст 18-24 години е намалял за пръв път от 2011 г., но все пак остава над средното за ЕС. Най-висок е процентът в селските региони (27.9 на сто) и сред ромите (67 на сто). Участието на децата роми в ранното образование и грижи е изключително ниско - 66%, а таксите за детските градини се смятат за основна бариера. Експеримент, проведен основно в етнически сегрегирани общности, показал, че предлагането на достъп без такси е най-ефективната откъм разходи стратегия за привличане на децата в детските градини. Предизвикателството за включването на ромите успешно в образователната система все още остава значително, се казва още в доклада. Ромите са в най-голям риск от отпадане от училище, а по-малко ромски деца посещават детски градини. Сегрегацията в образованието остава проблем, като 60% от ромите учат в образователни институции, където всички или повечето ученици са роми. Отбелязва се, че отделянето в различни класове или сгради е забранено по закон, но контролът и прилагането са изправени пред предизвикателства. Недостатъчни умения Според доклада България е една от държавите с най-бързо в ЕС. През 2016 г. 49% от учителите са били над 50 години, а 30% - над 55. Това означава, че половината от българските учители ще се пенсионират през следващите 10 години. Около 40% от 15-годишните ученици в България (два пъти повече, отколкото средното за ЕС), нямат минимално ниво на умения по наука, четене или математика според проучването PISA от 2015 г. Само 54% от българите между 16 и 24 години имат основно или над основното ниво дигитални умения, което е доста под средното за ЕС - 81.9 на сто.  не отговарят напълно на нуждите на пазара на труда. На всеки 1000 души между 20 и 29 години има само 13.9 висшисти в областта на науките, технологията, инженерството и математиката, което е доста под средните за ЕС 19.1%. Един на всеки двама студенти в България завършва социални науки, бизнес администрация или право при един на трима в ЕС. Кой къде е По брой на   системата на образование и обучение (целта на ЕС за 2020 г. е те да са не повече от 10%) най-добре се представят Хърватия, Словения и Полша, а най-значителен напредък за 2014 - 2017 г. са постигнали Португалия, Испания и Гърция. През 2017 г. 12.7% от учениците България са прекъснали рано обучението си без диплома, като по този показател се отчита лек спад спрямо 2014 г. (12.9%). Най-голям е броят на преждевременно напускащите в Испания (18.3%), Малта (18.6%), Румъния (18.1%). Средно в ЕС през 2017 г. рано са прекъснали 10.6% при 11.2 на сто три години по-рано. По показателя \"Дял на хората между 30 и 34 години с  \", за който целта за ЕС е поне 40%, най-добре се представят Литва, Кипър и Исландия, а най-значителен е напредъкът за посочените три години в Словакия, Гърция и Чехия. Най-малък е броят им в Италия (26.9%), Хърватия (28.7%), Румъния (26.3%). Завършилите висше образование в България са 32.8%, а в ЕС - 39.9 на сто. И в България, и в ЕС, има увеличение по този показател спрямо 2014 г. - съответно 30.9 и 37.9%. По целта до 2020 г. най-малко 95% от  , на най-висока позиция са Франция, Великобритания, а Ирландия, а най-значим е напредъкът между 2013 и 2016 г. в Полша, Кипър и Чехия. Най-нисък е процентът в Словакия (76.5%), Хърватия (75.1%) и Гърция (79.8%). В ЕС 95.5% от децата в тази възрастова категория са взели участие в образованието и грижите в ранна детска възраст. В България те са 86.5%, като се наблюдава спад спрямо 2014 г. (89.3%). Друга цел е делът на 15-годишните, представящи се под средното ниво по , да бъде под 15%. \"Отличниците\" по четене са Ирландия, Естония и Финландия, по математика - Естония, Дания, Финландия, а по наука - Естония, Финландия и Словения. По този показател, за който има данни за 2015 г., българските ученици са на най-лоша позиция по четене (41.5% се представят под средното ниво), следвани от Румъния (38.7%). България е на предпоследно място по математика (42.1%), като преди нея е Кипър (42.6%). По наука България е третата най-зле представяща се със 37.9% от учениците под средното ниво. Преди нея са Кипър (42.1%) и Румъния (38.5%). България е на едно от последните места по целта най-малко 15% от възрастните между 25 и 64 години да участват във , като в страната те са едва 2.3%, колкото са и в Хърватия. По-малко са в Румъния (1.1%). България е сред постигналите най-значителен напредък по целта 82% от наскоро завършилите между 20 и 34 години, които не продължават да учат или да се обучават,  . В България те са 77.7%, а в ЕС като цяло - 80.2 на сто. Най-добре се представят Малта, Германия и Холандия, а най-голям е напредъкът между 2014 и 2-17 г. в България (увеличение от 12.3%), Словения и Португалия.", "date": "2018.10.19", "title": "Последни в ЕС по умения за четене, далеч от нуждите на пазара: как Еврокомисията оцени българското образование"}
{"url": "https://www.dnevnik.bg/razvlechenie/2018/10/19/3330008_banksi_e_planiral_momicheto_s_balona_da_se/", "text": "Известният анонимен графити артист Банкси публикува видео в сайта си, с което показва, че намерението му е било цялата картина \"Момичето с балон\" да се самоунищожи по време на аукциона на \"Сотбис\" в Лондон. На 5 октомври за изненада и на публиката, и на организаторите, след като чукчето удари и бе дадена заявка за покупка на творбата на стойност 1.042 млн. паунда,  картината се плъзна надолу под рамката  и се оказа нарязана на тънки ленти. \"Изглежда току-що бяхме банксирани\", коментира малко след събитията от търга Алекс Бранцък, старши директор и началник на отдела по съвременно изкуство в Европа. От аукционната къща обявиха, че победителят в наддаването е решил все пак да задържи творбата. Сега тя носи името \"Любовта е в коша\" (Love Is in the Bin). Други се усъмниха и в това дали \"Сотбис\" са знаели за намеренията на Банкси. Аукционната къща изрично отрече да е имала информация, нито да е била въвлечена в плановете на автора по някакъв начин. Техен говорител сподели, че когато са поискали от студиото на артиста да свалят творбата от рамката по време на процеса на каталогизиране, са били изрично предупредени да не го правят. \"Беше ни казано, че рамката, която е била залепена, е неразделна част от работата; махането й би повредило творбата и би се отразило негативно върху нейната артистична стойност.\" Следващата седмица предстои друг търг с три творби на Банкси в Париж. Арно Оливие от аукционната къща Artcurial във френската столица коментира пред \"Ройтерс\", че не очаква артистът да повтори изпълнението си. Ако все пак нещо се случи, той ще се радва. Според Оливие, дори Банкси да планира нещо, то със сигурност няма да е свързано с машина за нарязване. \"Банкси никога не се повтаря\", казва той. Междувременно цялото събитие с търга и картината предизвика бурна вълна от реакции и онлайн творчество по темата. В социалните медии хората се надпреварваха да споделят свои интерпретации на полуунищожената творба, а някои дори измислиха подходящ сувенир с \"Момичето с балона\", превърнала се в \"Любовта е в коша\". Финландската данъчна служба дори използва повода да представи края на нещо, наречено данъчна карта за вторични приходи.", "date": "2018.10.19", "title": "Банкси е планирал \"Момичето с балона\" да се самоунищожи напълно"}
{"url": "https://www.dnevnik.bg/sviat/2018/10/19/3329562_kak_indiia_i_kitai_se_nadprevarvat_za_vliianie_v_butan/", "text": "Бутан, малка хималайска държава с размерите на Швейцария, започва да се задушава от историческото покровителство на съседна Индия, която гледа с недоверие на всяка форма на сближаване между Китай и малкото кралство. \"Вътре в Бутан има нарастваща нужда от диверсификация и намаляване на зависимостта от Индия\", отбеляза историкът Церинг Шакия от Университета на Британска Колумбия в навечерието на провеждащите се днес трети парламентарни избори в историята на притиснатата между двата азиатски гиганта страна. \"Въпреки това, като се вземат предвид географското разположение и историята, за Бутан не е лесно да игнорира интересите на Индия\", посочва той. Бутанските планини станаха през 2017 г. сцена на сблъсъци между Индия и Китай. Делхи изпрати войски, които да възпрепятстват изграждането от Пекин на път с военно значение през високопланинско плато. След два месеца на конфронтация между индийските и китайските войници, двете сили в крайна сметка се договориха за тяхното изтегляне. Оттогава Пекин протяга ръка на бутанската столица Тхимпху с цел да подобри двустранните отношения, въпреки че двете страни не поддържат официални дипломатически връзки. Много малко страни имат посолства в Бутан, като отношенията се поддържат чрез представителствата им в Делхи. Китайският износ за Бутан, включващ бетонобъркачки, играчки и електроуреди, доста се увеличи през последното десетилетие, като Пекин вече стана третият най-голям чуждестранен вносител в кралството. Наред с това голяма част от населението на Бутан от 800 хил. души смята, че покровителството на Индия създава все по- големи ограничения. \"Въпреки че (Индия и Бутан) са добри приятели, приятелството ни не бива да се влияе от отношенията ни с други страни\", казва пред Франс прес 21-годишната студентка Вимла Прадан. \"Изглежда сякаш каквото и да прави Бутан, има нужда от мълчаливото одобрение на Индия. Индия за нас винаги ще е на първо място, но, моля ви, не се дръжте като ревнив по-голям брат\", призовава тя. Гледната точка на тази студентка по политически науки и философия се споделя и от други хора. Засегнатата от 10.6% безработица (средната за страната е 2.4%) бутанска младеж търси нови възможности. \"Къде са работните места? Огледайте се и навсякъде ще видите млади хора, които нямат какво да правят\", посочва уличната продавачка на сирене и червен пипер Карма Чоден. Китайски туристи Въпреки че Индия демонстрира щедростта си със заеми и инвестиции, тя не разполага с възможностите на Китай, чиято влиятелна дипломация се основава на даване на заеми в размери от милиарди долари. Раздразнението на Делхи бе провокирано от появата на финансирани с китайски средства инфраструктури в Шри Ланка, Непал и Малдивите, които са част от традиционната сфера на влияние на Индия. Бутан, който никога не е бил колонизиран, дълго време бе изолиран от останалата част от света, докато в началото на 60-те години не бе изградена първата в страната магистрала. Отварянето на Бутан към външния свят обаче стана за сметка на сериозната му зависимост от чужди държави. Тази уязвимост стана очевидна през 2013 г., когато Индия бе обвинена, че е провокирала криза с горивата в Бутан, прекратявайки доставките на битова газ и керосин, като според някои експерти това бе отмъщение за сближаването между Тхимпху и Пекин. От по-малко от двайсетина преди десет години, броят на китайските туристи в Бутан надхвърли 6421 през 2017 г., въпреки че на тях, за разлика от индийските туристи, им се налага да си плащат за виза, която е и доста скъпа. Китай засилва сътрудничеството си с Бутан в областта на спорта, контактите в сферата на религията и културата, а също така предоставя и университетски стипендии за бутански студенти. През юли китайският заместник-министър на външните работи Кун Сюаню бе на посещение в кралството. Бутанската дипломация и историята на Бутан са далечни теми за таксиметровия шофьор от Тхимпху Кинзанг Дорджи. Чуждестранните инвестиции обаче имат реално присъствие във всекидневието му. \"Започнаха да идват голям брой китайски туристи, които носят и много пари. Те въобще не ни безпокоят\", казва той, докато преминава покрай китайски ресторант в сърцето на бутанската столица. /БТА", "date": "2018.10.19", "title": "Как Индия и Китай се надпреварват за влияние в Бутан"}
{"url": "https://www.dnevnik.bg/sviat/2018/10/19/3329785_prezidentut_na_jujna_koreia_idva_v_evropa_s_nadejda/", "text": "Когато на 19 октомври южнокорейският президент Мун Дже-ин проведе първата си среща с ЕС, Северна Корея ще бъде начело на дневния ред. Мнозина в Сеул се надяват, че Европа ще направи стъпка напред и ще стане по-ангажирана в отношенията с Пхенян, защото стане ли дума за текущия дипломатически процес, който се развива на Корейския полуостров, ЕС явно действа под нивото, което се очаква от него. Това е жалко, тъй като Брюксел може да играе важна роля, докато международната общност се стреми към  денуклеаризация на Северна Корея , а помирението между двете Кореи напредва. Време е Европа да приеме тази роля. ЕС е дипломатическа движеща сила. Брюксел помогна като посредник в постигането на ядрената сделка с Иран. Той е един от водещите гласове в  Международната агенция за атомна енергия . Стане ли дума за Южна Азия по принцип и конкретно за Корейския полуостров, тя е разглеждана като образец за помирение. С други думи, гласът на Европа е от значение. Но ЕС обикновено мълчи докато дипломацията напредва на Корейския полуостров. Вярно е, че върховният представител на ЕС по въпросите на външните работи  Федерика Могерини  редовно прави изявления, в които изразява подкрепата на Европа за договорено решение на севернокорейския ядрен проблем. Брюксел обаче трябва да отиде отвъд тези меки декларации и изрично да подкрепи мирна декларация за слагане край на Корейската война, както и за мирен договор, ако страните съумеят да достигнат до такъв етап. ЕС би могъл също да предложи Брюксел и Пхенян за последен път имаха официална среща през 2015 г. По онова време нито Южна Корея, нито САЩ желаеха да поддържат официален диалог със Северна Корея. Сега лидерът на Северна Корея Ким Чен-ун провежда срещи с президента на САЩ Доналд Тръмп, с южнокорейския президент Мун и с китайския лидер Си Цзинпин. ЕС е също икономическа суперсила. Той продължава да е втората по големина икономика в света. В миналото Брюксел размахваше икономическите ангажименти, достъпа до пазари и други икономически лакомства като морков, за да предизвика икономически реформи в страни като Китай, Виетнам и Мианма. Той използва и санкции, за да накаже лошо поведение. Самата Северна Корея е добър пример за това. От 2016 г. насам, когато Пхенян извърши четвъртия и петия си ядрен опит, Брюксел значително увеличи санкциите си срещу ядрената държава. Днес санкциите му са също толкова строги, колкото и тези на Вашингтон. След като Ким се срещна Тръмп и Мун, а Сеул увеличава обмена си с Пхенян, ЕС трябва да засили своите хуманитарни и социални ангажименти към Северна Корея. Най-достъпното благо е помощта. Европа рязко намали храните, медикаментите и други сходни  доставки за Северна Корея  като част от режима си на санкции. По тази причина през последните месеци европейски НПО срещат все по-големи трудности да работят в страната. Може да е необходимо ЕС да продължи икономическите санкции докато Северна Корея направи някои особено важни стъпки към денуклеаризация. Увеличаването на хуманитарната помощ и подкрепа на НПО и агенции на ООН, работещи из цяла Северна Корея извън обсега на международните санкции обаче, може да е мярка за изграждане на доверие, която няма да изисква много. Съществуващите санкции позволяват изключения по хуманитарни причини. Обикновените севернокорейци биха разбрали, че не те са мишена на САЩ, а по-скоро поведението на правителството им. Въпреки че Ким измести акцента към икономическото развитие, Северна Корея още изпитва отчаяна нужда от ноу-хау за пазарната икономика, съвременните бизнес практики и това как се извършва прехода от командна икономика. Вкарайте Европа. ЕС трябва да осигури повече възможности за образование за севернокорейски държавни служители и студенти. Освен това, централно- и източноевропейските държави, които преминаха от комунизъм към капитализъм, трябва да споделят ценния си опит, който липсва на западните държави. Би било от полза също ЕС да даде на Северна Корея ясно да разбере, че Брюксел ще започне да отменя санкциите, ако Великобритания и Франция също биха могли да имат по-голяма техническа роля, ако Пхенян наистина се придвижи по този път. И двете държави са ядрени сили, които намаляват запасите си от ядрени бойни глави след края на Студената война. Те имат опит в демонтажа на бойни глави, както и в превозването, складирането и обезвреждането на ядрени материали. Извън САЩ и Русия, единици са страните, които имат същия опит в обезвреждането и разоръжаването, който британските и френските учени имат. Те може да станат част от международни екипи, участващи в проверката на денуклеаризацията на Северна Корея. В случая с Великобритания, Лондон е работил в тясно сътрудничество с Вашингтон по време на процеса по денуклеаризация на Либия. Британски експерти участваха в демонтажа на ядрената програма на страната. Те бяха включени и в транспортирането на ядрени материали и удостоверяването, че Триполи спазва споразумението. Великобритания има по-безпроблемни отношения със Северна Корея, в сравнение с други ядрени сили, като САЩ или Китай. Лондон има и посолство в Пхенян. Той може да се изяви като по-честен посредник в денуклеаризацията на Северна Корея. Европейски политици може да оспорят стойността на предприемането на тези стъпки от ЕС. В края на краищата, Европа се мъчи да се справи с руската намеса във вътрешните й работи, с растящия популизъм на целия континент и с продължаващата миграционна криза. По-голямото ангажиране в Този възглед обаче е дискусионен. ЕС отдавна е казал, че желае да играе роля в сигурността в Азия. Той не може да си позволи да се откаже от процес, който потенциално може да доведе до траен мир на Корейския полуостров, особено като се има предвид, че Южна Корея е една от малкото т.нар. държави \"с еднакви възгледи\", с които ЕС има официално стратегическо партньорство. В момент, когато Сеул е процес на решаване на един от най-дълготрайните проблеми по сигурността в Азия, Брюксел трябва да подкрепи партньора си. Дори от егоистични подбуди Европа трябва да вземе по-голямо участие в сегашния дипломатически процес. Съществува кошмарен сценарий как радикални групи взривяват \"мръсна\" бомба в европейска столица с компоненти, донесени от Северна Корея. Да се намалят основанията на Северна Корея да превозва ядрени материали към Близкия изток като се подкрепят денуклеаризацията й и икономическите реформи има смисъл от европейска перспектива. В края на краищата, само натиск няма да даде резултат. Международната общност трябва едновременно да предложи на Пхенян необходимите стимули, за да направи реални крачки към денуклеаризация. ЕС е в положение да предложи някои от тях, като се започне с по-голяма хуманитарна помощ и политически ангажимент. Той трябва да се възползва от това и да подкрепи дипломацията на Корейския полуостров с конкретни действия.", "date": "2018.10.19", "title": "Президентът на Южна Корея идва в Европа с надежда Брюксел да се ангажира с Пхенян"}
{"url": "https://www.dnevnik.bg/sviat/2018/10/19/3330079_turskata_policiia_tursi_v_gora_do_istanbul_tlenni/", "text": "Турската полиция обследва гора край Истанбул и околностите на град на брега на Мраморно море, за да открие  тленни останки на саудитския дисидент журналист , изчезнал преди две седмици след влизането си в саудитско консулство. Това съобщава \"Ройтерс\", цитирана от БТА. При  обиска в консулството и резиденцията на консула  в Истанбул следователите са открили \"много проби\" и сега се опитват да ги анализират за следи от ДНК-то на журналиста Джамал Хашокжи, съобщава високопоставен източник. По думите му обхватът на издирванията е бил разширен, след като са били установени маршрутите и спирките на автомобилите, напускали консулството на 2 октомври - деня, в която Хашокжи  е бил видян за последно. Възможно е убийците да са изхвърлили трупа в Белградската гора (Belgrad Ormanı) край Истанбул или в безлюден район в околностите на град Ялова, на 90 км южно от Истанбул, твърдят източниците на \"Ройтерс\". Агенцията припомня, че засега Саудитска Арабия отхвърля обвиненията на турски представители, че Хашокжи  е убит в консулството и трупът му е изнесен навън.", "date": "2018.10.19", "title": "Турската полиция търси в гора до Истанбул тленни останки от изчезналия журналист Джамал Хашокжи"}
{"url": "https://www.dnevnik.bg/kultura/2018/10/19/3330023_festivalut_act_otnovo_razdvijva_teatralnite_sceni_v/", "text": "Осмото издание на фестивала за свободен театър ACT започва днес с представянето на българо-германска продукция и концерт на електро минимъл уейв формацията Les Animaux Sauvages. Форумът ще продължи от 19 до 25 октомври на различни сцени из столицата. Като платформа за експерименти и търсене на нови форми в сценичните изкуства фестивалът ще представи разнообрази творчески проекти на темата, избрана за основна тази година - POST-POST. Откриването е в ДНК - пространство за съвременен танц от 21 ч. тази вечер с изпълнението на групатата Les Animaux Sauvages, основана през 2014 г. от Сибила Серафим и Ивайло Стоядинов - Чарли, към които по-късно се присъединява и Атанас Русков. На следващия ден между 14 и 21 ч. ДНК ще се превърне отново в сцена за визуалната инсталация PURE на хореографа Християн Бакалов. Общо осем български произведения от последната година и четири международни театрални спектакъла от Германия, Франция, Израел и една немско-балканска продукция ще изследват въпроси като: Какъв е пулсът на света днес? Каква е честотата му? Измерим ли е този ритъм изобщо? Къде стоим сред всички постове – през \"постмодернизъм\", \"постдраматично\", \"постдигитално\" до постовете в социалните мрежи и безкрайния поток от информация. Така през следващите дни може да гледате и най-новия проект на Ива Свещарова \"Съвършено розово\", френския спектакъл Buffet A Vif/Smashed To Pieces, най-новия режисьорски проект на Гергана Димитрова \"Мовименто/Вариации\" с хореографката и изпълнителка Галина Борисова, както и спектакъла Invisible Republic. Ще има и срещи, майсторски класове с United Cowboys (Холандия) и Нуло Факини (Италия / Дания), уъркшопове с международната група от участници и автори зад произведението \"STILL TO COME: feminist pornscape\" Рахел Бара, Ида Даниел, Ана Дублейвич, Фрида Лаукс, Зринка Ужбинец, както и с гостуващите от САЩ Тим Лорд и Найлън на тема \"Развитие на нова драматургия\". Всички събития от фестивала ACT са разпределени между Театър \"Азарян\", ДНК, ЦКД \"Червената къща\", Галерия \"Етюд\", Френски Институт, Гьоте институт и Театрална работилница \"Сфумато\". Подробна информация за билети и програмата може да откриете на  неговия сайт . ", "date": "2018.10.19", "title": "Фестивалът ACT отново раздвижва театралните сцени в София"}
{"url": "https://www.dnevnik.bg/politika/2018/10/19/3329887_aleksandur_urumov_borecut_sreshtu_djendurite_na/", "text": "Александър Урумов е драматург, писател, сътрудник на ДС, деен евангелист, проповедник, общественик, участвал на печелившата страна във войната с Истанбулската конвенция (както сам се хвали във \"Фейсбук\") и... директор на Дирекция \"Връзки с обществеността\" на Министерството на отбраната. В понеделник Софийският университет \"Св. Климент Охридски\"  реагира срещу публикация  за учебен курс от програмата му, в която Урумов определя курса като посветен на пропагандиране на хомосексуализъм, феминизъм и глобализация. В сряда Български дарителски форум изпрати официално писмо до премиера Бойко Борисов, в което протестира срещу езика на омразата, насаждан от Урумов, и иска неговата оставка. Повод е публикация на Урумов от 20 септември т.г., в която той отправя поредица от призиви за \"радикална организация за натиск срещу \"джендър-либераните пипала на Сорос\" и заявява, че ще изготви списък на \"корпорации, които подкрепят джендър идеологията, подкрепят гей-паради и финансират или съфинансират джендър иницитиви\". В текста висшият чиновник поименно посочва TELUS International Europe и AVON – членове на БДФ, като компании от този списък. Вчера Урумов отговори пак през \"Фейсбука\" си, че \"с джендър активностите на Telus и Avon едва сега започваме\" и той не се страхува, защото е предал живота си \"на моя Спасител Исус Христос\". \"Да живее България! Бог е с нас!\", завършват всичките му публикации. Освен да громи \"джендър конспирацията\" Урумов използва блога и социалната мрежа да проповядва християнство в мерена или немерена реч. Една от последните му публикации свързва борбата срещу \"джендърството\" и с европейските избори: Последното изречение чуваме и ще чуваме все по-често от представители на \"патриотите\" с доближаване на европейските избори. Откъде тръгва Александър Урумов? Държавна сигурност Урумов е вербуван в ДС от оперативен работник Тодор Божанов на 10 октомври 1988 г., както можем да се разбере от три решения на Комисията по досиетата. Тогава Урумов е на 19 години и вероятно по това време е бил в казармата. Ръководили са го оперативните служители Божанов, Пламен Желев и Стойко Пуцеков. Свален е от отчет през 1990 г., има и протокол за унищожаване на личното му дело от 29 ноември 1990 г. и за жалост не можем да разберем повече за работата му за ДС. Сътрудничил е под псевдонима Абел за Трето главно управление на Държавна сигурност. Това е Военното контраразузнаване (ВКР). По времето на комунизма това е политическият орган на БКП в армията. То се ръководи от решенията на Секретариата на ЦК на БКП, от правителството на НРБ и от заповедите на министъра на вътрешните работи. Кариера покрай ВМРО Урумов е завършил българска филология през 1994 година в Софийския университет. Бил е зам. главен редактор на седмичника \"Македония\", чийто директор е бил сегашният министърът на отбраната Красимир Каракачанов. Каракачанов е агент на Шесто управление на Държавна сигурност по линия на \"промакедонския национализъм\". В периода 1997 - 2001 г., по време на кабинета \"Костов\" (СДС), Урумов е началник на направление \"Информация и връзки с обществеността\" и говорител на Министерството на отбраната. През това време ВМРО е коалиционен партньор на СДС, а Красимир Каракачанов и сегашният му заместник- министър Анатолий Величков са депутати. През 2001 г. заедно с отцепници от СДС е учредител на Консервативен съюз ЕКИП. Тогава той се движи със сегашния депутат от ДПС Йордан Цонев, Камен Костадинов и Христо Бисеров. През 2009 г. Урумов е член на ЦИК за европейските избори, като е издигнат от движение \"Напред\", в което участваха ВМРО, Земеделският народен съюз (ЗНС) и \"Лидер\" на Христо Ковачки. От 2006 г. до 2016 г. е ръководител на звеното за \"Връзки с обществеността\" на БНБ, като това обхваща и периода на фалита на КТБ. Национален представител за България в Комитета по комуникации (ECCO) към ЕЦБ и Комитета на директорите по комуникации към Европейската комисия (2007 - 2016). Евангелизъм По личните признания на Урумов в една от проповедите му, които могат да се видят в youtube, той е приел кръщение от пастор Иван Несторов в Пловдив преди повече от 20 г. Несторов ръководи Евангелска църква на вяра – Пловдив, от 1990 г. Тъй като видеото от църква \"Вяра\" е от 2016 г., може да се предположи, че Урумов е станал евангелист преди 1996 г. \"Вяра\" е член на Съюза на Евангелските петдесятни църкви в България (СЕПЦ) и членува в Обединени евангелски църкви. Странното е, че в през 90-те ВМРО води война срещу евангелските църкви, които нарича секти. Първото изповедание, което излезе с декларация против приемането на Истанбулската конвенция, е Обединени евангелски църкви още на 9 януари 2018 г. Няколко дни по-късно е предадена в Народното събрание и подписка от софийски евангелски вярващи в подкрепа на протеста. След това Асоциация  \"Общество и ценности\" , \"Свобода за всеки\" други неправителствени организации и движения публикуват свои възражения. Медиите обаче им обърнаха внимание след имейл на ВМРО от 27 декември. Според източници на \"Дневник\" именно Урумов стои зад \"кървавото писмо\" на ВМРО, което беше със заглавие \"Международни лобита натискат България да узаконим \"третия пол\". Бизнес Александър Урумов е бил управител на \"МАКЕДОНИЯ-ПРЕС\" ЕООД, което е в ликвидация. Дружеството е собственост на СДРУЖЕНИЕ \"ВМРО - СЪЮЗ НА МАКЕДОНСКИТЕ ДРУЖЕСТВА\". Урумов е съдружник с Илия Лингорски (Главен финансист на Българска банка за развитие) и пастор Анатолий Еленков в \"СЛОВО\", с регистрация по закона за задълженията и договорите и затова в регистрите няма данни за дейността. Адресът на регистрация е в НДК, \"Нов театър\". Директор на \"Нов театър\" и управител на едноименното дружество е Бойко Илиев. От януари 2015 г. до юни 2018 г. пълноправен съдружник и съуправител в дружеството е съпругата на Урумов – Невена. В няколко интервюта Илиев казва, че прави театъра заедно с Александър Урумов. Театърът се намира под наем в НДК, което е държавна собственост. Урумова е собственик в \"КЪНТРИСАЙД БГ\", \"АГЕНЦИЯ ИНСАЙТ\" и в \"НОРБУЛ БЪЛГАРИЯ\", която е в ликвидация. Творчество под диктовката на Бог През 2002 г. Александър издава първата си книга \"Исус Христос – власт и политика\", в която анализира Исус от Назарет като политически фактор в древна Юдея. През 2009 г. излиза сборникът с разкази под заглавие \"Приказки в края на времето\" (награден в Националния конкурс за дебютна литература \"Южна пролет\" – Хасково). През 2010 г. Александър Урумов дебютира като драматург с моноспектакъла \"Лалугер\", който получава номинация за \"Аскеер\". Първият му роман - \"Али Безсмъртния\", се продава много през 2016 г. Книгата е написана по разказ на прототипа – иранеца Али Дини, който открил християнството в затвора. С него Урумов има обща фондация. В представянето на книгата в църква \"Вяра\" Урумов казва, че повече от 20 години, от приемането на вярата в Пловдив от отец Несторов, си е мечтал  .   (Новият завет - бел. авт.)\", не пести самочувствие Урумов. Той разказва, че се молил за книгата на Бог, ходейки по улиците. Тогава Урумов видял сън, в който стоял на един стъклен амвон и около него идвали \"букви, жужащи като пчели\". Министърът на отбраната Красимир Каракачанов защити Урумов във вторник заради сблъсъка му със Софийския университет. \"Не съм се запознал нито с курса, нито с поста на моя служител. В края на краищата аз му знам убежденията и те не се различават от моите. Пак казвам, стига сме обърквали хората\", каза Каракачанов, след като връчи награден знак \"За принос към Министерството на отбраната\" и почетна значка на актьора Васил Михайлов.", "date": "2018.10.19", "title": "Александър Урумов, борецът срещу \"джендърите\" на държавна заплата"}
{"url": "https://www.dnevnik.bg/evropa/2018/10/19/3330083_liderite_na_es_poiskaha_mehanizum_za_nalagane_na/", "text": "Европейският съвет призовава за въвеждане в ЕС на санкции за кибернападения. Това съобщи председателят Доналд Туск след вчерашното заседание на държавните и правителствените ръководители от ЕС, предаде БТА. Той отбеляза, че този призив е свързан с пресеченото неотдавна  посегателство срещу  системите на Организацията за забрана на химическите оръжия в Хага. По думите на Туск е необходимо санкциите да засягат незаконните кибердействия. В разпространените по-рано вчера заключения на Европейския съвет държавните и правителствените ръководители приветстваха приемането на нов режим на санкции за противодействие на заплахата от химически оръжия. За да бъде приложен санкционен режим за кибератаки, е необходимо решение на Съвета на ЕС. В изявлението на Туск се посочва, че лидерите на ЕС искат \"министрите да работят върху режим за санкции, който да бъде специално за кибератаки\", предаде \"Асошиейтед прес\". По думите му системата \"трябва да помага за защитата на гражданите, компаниите и институциите от всички видове заплахи за киберсигурността\". В края на миналата седмица Великобритания, Холандия и още четири страни в Европейския съюз  настояха блокът  да разшири обхвата на дейности, за които се налагат санкции, като добави кибератаки. Малко след това  Италия възрази  на тези искания. Според \"Ройтерс\" това изглежда в съзвучие с призивите на Рим  да се намали напрежението  в отношенията с Русия, но може да отчужди Италия от съюзниците й в ЕС. Отговор на външни враждебни действия  В заключенията от срещата на държавните и правителствените ръководители от ЕС се посочва, че те са решили ЕС да продължи да укрепва способностите си за възпиране на хибридните, кибернетичните, химическите, биологичните, радиологичните и ядрените заплахи. Европейският съвет осъжда враждебното електронно нападение срещу Организацията за забрана на химическото оръжие. Такива заплахи и нападения засилват общата ни решимост да продължим да укрепваме вътрешната сигурност на ЕС, както и способността и възможностите за разкриване, предотвратяване, осуетяване и отговор на враждебни действия на чуждестранни разузнавателни мрежи и на други злонамерени участници на нашата територия и онлайн, се казва още в заключенията. Европейският съвет приветства приемането на новия режим за санкции за противодействие на заплахата от химически оръжия и очаква бърз напредък в изготвянето на наказателни списъци с граждани и организации. Европейският съвет призовава за мерки, насочени към борба с незаконните и злонамерени действия, извършвани в киберпространството или чрез кибернетични средства. Отчита се необходимост от разгръщане на възможностите за отговор и възпиране на електронни нападения чрез санкции на ЕС. Европейският съвет очертава нуждата от защита на демократичните системи на ЕС и борба срещу дезинформацията, включително в навечерието на предстоящите избори за евродепутати, при пълно зачитане на основните права.", "date": "2018.10.19", "title": "Лидерите на ЕС поискаха механизъм за налагане на санкции заради кибератаки"}
{"url": "https://www.dnevnik.bg/sport/2018/10/19/3330081_arjentinskite_futbolni_shte_klubove_glasuvat_dali_da/", "text": "Клубовете в аржентинския футбол ще гласуват дали правилата в местната федерация (AFA) да се променят, за да се открие възможност за местни и чуждестранни инвестиции. Процедурата ще се проведе в края на следващия месец, обяви организацията. Общо 22 клуба от елита и 21 от по-ниските нива ще дадат мнението си дали да се позволи на инвеститори да влагат пари така, както е в Европа. В момента отборите са собственост на феновете, които всеки месец внасят членски внос. Членовете участват в избора на президент и на други ръководители, но не се позволяват инвестиции. Това води до големи затруднения и някои от клубовете са с огромни дългове. \"Нужно е обсъждане, защото това е действителността, в която живеем. За някои е необходимост, за други - не\", каза президентът на аржентинската федерация Клаудио Тапия. Ходът среща подкрепата на президента на страната Маурисио Макри, който беше президент на \"Бока хуниорс\" от 1995 до 2008 г. \"Бока\" също приема идеята, но срещу нея се обявиха \"Ривър плейт\", \"Расинг\", \"Индепендиенте\" и \"Велес\".", "date": "2018.10.19", "title": "Аржентинските футболни клубове ще гласуват дали да се отворят към чужди инвестиции"}
{"url": "https://www.dnevnik.bg/biznes/2018/10/19/3330082_deputati_ot_gerb_sa_iznenadani_che_goranov_predlaga/", "text": "Повишението на максималния осигурителен доход през следващата година е в нарушение на тригодишната бюджетна прогноза на правителството. това обяви в сутрешния блок на Би Ти Ви Менда Стоянова, председател на бюджетната комисия в Народното събрание. Тя напомни, че бизнесът ползва тази прогноза, за да си прави планове и тя не би трябвало да се нарушава. В прогнозата е записано, че сумата няма да се променя до 2021 г., което означава, че остава 2600 лв. Сега обаче след разговор със синдикатите финансовият министър предлага сумата да нарасне до 3 хил. лв. \"Това не е драма и ще засегне около 140 хил. души, но не е добре, ако даваме разнопосочни сигнали\", коментира Стоянова. Мисля, че тепърва ще има разговор по тази тема, допълни тя. По повод претенциите на бизнеса по темата тя посочи, че все пак исканията на бизнеса за една или друга финансова мярка, невинаги са обществено важни и приемливи. По повод приетия вече на първо четене текст, който води до поскъпване на данъка върху старите автомобили Стоянова обясни, че в момента този данък е на практика имуществен, което позволява той да е по-нисък за по-старите автомобили, тъй като се отчита тяхното изхабяване. Това сега се коригира с коефициент, който оценява тяхната екологичност.", "date": "2018.10.19", "title": "Депутати от ГЕРБ са изненадани, че Горанов предлага по-висок максимален осигурителен доход"}
{"url": "https://www.dnevnik.bg/ot_vas/novini_ot_vas/2018/10/19/3329585_esenno_ot_parka/", "text": "Есенно от парка, един обичаен градски пейзаж през есента.", "date": "2018.10.19", "title": "Есенно от парка"}
{"url": "https://www.dnevnik.bg/evropa/2018/10/19/3330091_es_e_gotov_da_udulji_prehodniia_period_sled_brekzit/", "text": "Европейският съюз е готов да удължи предложения период за преход след Брекзит, ако Великобритания го иска, предаде Би Би Си. Сегашният план е да има преходен период от 21 месеца от оттеглянето на Великобритания до въвеждането в действие на подготвяното споразумение с ЕС. Тъй като обаче  двете страни все още не могат да постигнат споразумение , британският премиер Тереза Мей заяви, че това споразумение може да бъде удължено \"за няколко месеца\", ако е необходимо. Някои привърженици на Брекзит реагираха гневно на идеята. \"Мисля, че това е грешка, при това която може да се окаже, че ще струва скъпо\", каза Джейкъб Рийс-Мог, който председателства група от около 60 евроскептични депутати консерватори. Мей обаче подчерта, че не предлага удължаване на прехода, а че ако има такъв вариант, това би помогнало да се излезе от сегашната задънена улица по въпроса за ирландската граница. Източник от ЕС заяви пред Би Би Си, че ще има финансови последици, ако Великобритания удължи предвидения преход. Вчера председателят Доналд Туск говори пред журналисти след края на Европейския съвет в Брюксел, на който не бе постигнат пробив по ключовия въпрос как да се избегне физическата граница между Северна Ирландия и Република Ирландия след Брекзит. По думите му, ако Великобритания реши да удължи преходния период, това би било полезно за постигането на сделка. Той изрази увереност, че лидерите биха били готови да обмислят такава опция в позитивен дух. Председателят на Европейската комисия Жан-Клод Юнкер коментира, че удължаването на прехода \"вероятно ще се случи\", като подчерта, че това е добра идея, защото ще позволи да има повече време да се изготвят дългосрочните отношения между Великобритания и ЕС. Великобритания трябва да напусне ЕС на 29 март 2019 г. Преходният период, който Мей предпочита да нарича период за прилагане, има за цел да изглади пътя към бъдещите постоянни отношения. По време на тази фаза, която трябва да приключи на 31 декември 2020 г., британските връзки с ЕС ще са в голяма степен такива, каквито са сега. Според Найджъл Додс от северноирландската Демократична юнионистка партия, от чиято подкрепа британското правителство се нуждае за ключови гласувания, удължаването ще струва на Великобритания милиарди и няма да промени основния проблем с плана за ирландската граница. Опитите за пробив по въпроса през уикенда се провалиха. Тогава главният преговарящ на ЕС Мишел Барние  каза след среща  с британския министър за Брекзит Доминик Рааб, че не са успели да преодолеят различията между неговите искания Северна Ирландия да остане в икономическата зона на ЕС, ако има риск граничните проверки с Република Ирландия да съживят конфликта от миналото, и отказа на Лондон да има каквито и да било проверки в областта на търговията. Барние говореше за резервния план на Брюксел (т.нар. предпазна мрежа), според който в случай на Брекзит без сделка Северна Ирландия ще остане в единния пазар и митническия съюз. Политическият редактор на \"Евронюз\" Дарън Маккафри написа вчера в \"Туитър\", че ЕС е готов да включи в споразумението за \"развода\" клауза за присъединяване на цялата Великобритания към предпазната мрежа, предаде БТА. Досега позицията на Брюксел бе, че подобна клауза трябва да обхване единствено Северна Ирландия.", "date": "2018.10.19", "title": "ЕС е готов да удължи преходния период след Брекзит, ако Великобритания поиска"}
{"url": "https://www.dnevnik.bg/evropa/2018/10/19/3330094_brjuksel_porica_italiia_za_bezprecedentnoto_otklonenie/", "text": "Италианският проект за бюджет за 2019 г. буди \"сериозно безпокойство\" в Европейската комисия, се казва в писмо на институцията до Рим, цитирано от \"Политико\". В писмото на зам.-председателя за еврото Валдис Домбровскис и на еврокомисаря по икономическите и финансови въпроси Пиер Московиси се посочва, че  плановете  представляват \"очевидно значително отклонение\" от препоръките, приети от съвета за 2019 г. \"Освен това на фона на италианския дълг, който е 130% от БВП, нашата предварителна оценка също показва, че  плановете на Италия няма да гарантират  изпълнение на целта за намаляване на дълга, договорена от всички държави членки\", допълват Домбровскис и Московиси, според които \"размерът на отклонението е безпрецедентен\". Според тях макроикономическата прогноза показва, че предложенията не са били подкрепени от независимия фискален контролен орган на Италия. Комисарите смятат, че всички тези фактори изглежда сочат към \"особено сериозно неизпълнение\" на задълженията за бюджетна политика. До понеделник Италия трябва да изпрати отговор, който Еврокомисията ще обсъди преди да даде крайното си официално мнение за бюджетните планове, се уточнява в писмото. На пресконференция италианският финансов министър Джовани Триа каза, че страната му споделя целите на Комисията, но \"имаме различна идея как да ги постигнем\". Воденото от популистите италианско правителство  в края на септември каза , че планира дефицит от 2.4% от БВП следващата година, утроявайки целта на предишните управляващи. Правителството освен това заяви, че дефицитът ще остане на това ниво до 2021 г. Малко след това Рим обяви, че ще започне да намалява дефицита от 2020 г. Тогава  Московиси приветства  намеренията на Италия да ревизира плановете си, но предупреди, че все още има риск Рим да наруши правилата на ЕС през 2019 г.", "date": "2018.10.19", "title": "Брюксел порица Италия за \"безпрецедентното\" отклонение в планирания бюджет"}
{"url": "https://www.dnevnik.bg/sviat/2018/10/19/3330102_sauditskiiat_jurnalist_nesumneno_e_murtuv_no_riiad_ima/", "text": "Президентът на САЩ Доналд Тръмп заяви днес, че изчезналият саудитски журналист вероятно е мъртъв, предаде \"Ройтерс\", цитирана от БТА. Хашокжи е в неизвестност след влизането си в консулството на Саудитска Арабия в Истанбул преди повече от две седмици.  Турските власти заявяват , че той е бил убит, а саудитските отричат. На въпрос на репортери на ВВС базата \"Андрюс\" дали Джамал Хашокжи е мъртъв Тръмп каза: \"Несъмнено така изглежда според мен.\" И добави, че това е много тъжно. Доналд Тръмп каза, че САЩ очакват подробности от \"около три различни разследвания, за да стигнат до дъното\" на случая изчезването на Хашокжи. На въпрос какви последствия ще има, ако се окаже, че саудитски ръководители са свързани с изчезването Тръмп, отговори: \"Е, това трябва да бъде много строго. Имам предвид, че това е лоша, много лоша работа, но ще видим какво ще стане.\" В интервю за \"Ню Йорк таймс\" президентът подчертава, че е \"малко рано\" да се правят категорични заключения за това кой е разпоредил убийството на Хашокжи. Същевременно той изказва доверие в разузнавателните сведения за роля на висши саудитски кръгове в убийството на журналиста. Коментарите на Тръмп не попречиха на държавния секретар Майк Помпео да заяви, че САЩ дават още няколко дни на Рияд да представи обяснения защо е изчезнал журналистът. Пред журналисти Помпео, който наскоро бе в Саудитска Арабия, а после и в Турция, за да обсъди случая, каза, че е обяснил на саудитските ръководители колко сериозно приемат САЩ случая. Вашингтон обаче очаква резултатите от разследването, което извършва кралството в момента, преди да реши какви мерки да вземе, допълни държавният секретар. В началото на седмицата телевизия Си Ен Ен,  като цитира свои източници , съобщи, че Саудитска Арабия се готви да признае, че Хашокжи е бил убит, но и да се разграничи от извършителите, като заяви, че те не са действали със знанието на саудитското ръководство. Междувременно турски представители съобщиха, че разполагат с аудиозапис, който доказва, че журналистът е бил убит в консулството по жесток начин. САЩ поискаха да получат записа, който досега не е бил публикуван.", "date": "2018.10.19", "title": "Саудитският журналист несъмнено е мъртъв, но Рияд има още няколко дни да обясни, каза Тръмп"}
{"url": "https://www.dnevnik.bg/sviat/2018/10/19/3330111_aljir_zabrani_na_jenite_da_zakrivat_izcialo_liceto_si/", "text": "Властите в Алжир наложиха вчера забрана на жените да носят по време на работа т.нар. никаб - плътно було, което покрива изцяло лицето, предаде \"Ройтерс\". Забраната бе мотивирана с необходимостта да не се скрива самоличността. Повечето алжирки не носят никаб, който обичай е привнесен от по-консервативните арабски страни като Саудитска Арабия, но решението на властите вероятно ще бъде критикувано от салафитското малцинство в страната. Салафитите се придържат към строгата уахабитска версия на сунитския ислям и са противници на по-разпространената в Алжир и други северноафрикански държави суфитска версия на исляма. През 1992 г. в Алжир започна продължителна гражданска война, след като правителството, подкрепяно от армията, отмени резултатите от избори, спечелени от ислямистка партия. След края на войната насилието значително спадна, но твърдолинейни и джахидистки групи продължават да извършват нападения, главно в селски райони, припомни \"Ройтерс\". /БТА", "date": "2018.10.19", "title": "Алжир забрани на жените да закриват изцяло лицето си на работа"}
{"url": "https://www.dnevnik.bg/bulgaria/2018/10/19/3330126_kratki_novini_trima_policai_postradaha_sled_sblusuci_v/", "text": "Прокуратурата внесе в съда обвинителен акт срещу Максим Минчев Генералния директор на Българската телеграфна агенция (БТА) е обвинен в за сключване на неизгодна сделка, съобщава Софийската градска прокуратура. Предмет на сделките е предоставяне на реклама и информационни услуги от страна на БТА срещу извършена услуга предоставяне на трапезна вода на цени, надвишаващи средните пазарни в пъти. Произлезлите значителни вреди за агенцията са за 93.5 хил. лв. При избора на доставчик на минералната вода не били прилагани обективни критерии. Спрямо Максим М. е определена мярка \"подписка\". Ако бъде признат за виновен Минчев може да получи наказание от една до шест години \"лишаване от свобода\". Съдът може да постанови лишаване от право да се заема определена обществена или държавна длъжност. Фандъкова призова на 16 ноември да се влезне от колите По инициатива на общината, на тази дата ще се отбележи деня за по-чист въздух, съобщава \"24 часа\". По този повод столичният кмет Йорданка Фандъкова е ипратила писма до всички министерства и представители на бизнеса в София да се откажат от служебните и личните си автомобили. В този ден администрацията на общината ще се придвижва пеша или с градски транспорт вместо с коли. \"Каним всички граждани да се включат в тази инициатива. Нито една мярка не може сама да се справи с предизвикателството по- чист въздух, но всички заедно можем\", добави столичният кмет. Трима полицаи пострадаха след сблъсъци в ромския квартал на Сливен Трима полицаи са пострадали при сблъсъци в ромския квартал на Сливен \"Надежда\". Инцидентът е станал снощи, като служителите на МВР се отзовали на сигнал за висока музика. При пристигането си полицаите попаднали на група от хора, които отказали да предоставят документите си за самоличност. При опит да бъдат задържани двама от тях, във видимо нетрезво състояние, започнали да хвърлят твърди предмети и бутилки срещу полицаите, да ги обиждат и да се заканват. Насъбралата се тълпа оказала съпротива при опита за арест. В крайна сметка трима полицаи пострадали леко. Двама от тях са прегледани в болнично заведение и освободени, а един - оставен за наблюдение. Снощи е задържан 46-годишен мъж, а при специализирана полицейска операция тази сутрин в районното управление са отведени още деветима души.", "date": "2018.10.19", "title": "Кратки новини: Трима полицаи пострадаха след сблъсъци в ромския квартал на Сливен"}
{"url": "https://www.dnevnik.bg/sviat/2018/10/19/3330128_sasht_shte_sleiat_posolstvoto_v_izrael_i_misiiata_za/", "text": "След спорното решение за преместване на посолството си в Израел от Тел Авив в Ерусалим САЩ обявиха, че имат планове за сливането му с дипломатическите мисии при палестинците, предаде ДПА. Решението е част от план за постигане на по-висока ефективност на глобалните операции, заяви държавният секретар на САЩ Майк Помпео. Той подчерта, че това не означава промяна на политиката на САЩ в Ерусалим, на Западния бряг или в ивицата Газа. Вашингтон не заема позиция за крайния статут на Ерусалим, включително по отношение на границите на израелския суверенитет. Те трябва да бъдат договорени между израелците и палестинците, заяви още Помпео, цитиран от \"Франс прес\". Палестински лидери обаче отправиха критики срещу решението, обявявайки го за идеологически мотивирано, отбелязва ДПА. Те подчертаха, че администрацията на президента на САЩ Доналд Тръмп не може да играе никаква роля в мирния процес. \"Администрацията на Тръмп показва ясно, че работи съвместно с израелското правителство, за да наложи Велики Израел вместо решението с две държави\", заяви високопоставеният палестински представител Саеб Еракат. Взаимоотношенията между палестинците и САЩ се влошиха при управлението на президента Тръмп, който  призна Ерусалим за столица на Израел . Администрацията му прекъсна и американското финансиране на агенцията на ООН за палестинските бежанци, а миналата седмица потвърди, че ще закрие вашингтонския офис на Организацията за освобождение на Палестина. /БТА", "date": "2018.10.19", "title": "САЩ ще слеят посолството в Израел и мисията за палестински въпроси"}
{"url": "https://www.dnevnik.bg/bulgaria/2018/10/19/3330160_regionalnoto_ministerstvo_iska_da_natovari/", "text": "Геодезисти да могат да издават кадастрални скици. Това е записано в предложените от регионалното министерство промени на Закона за кадастъра и имотния регистър (ЗКИР). Те са публикувани в портала за обществени консултации. Целта на промените е геодезистите да подпомагат службите по геодезия, картография и кадастър при административното обслужване на потребителите им. \"Включването на правоспособни лица в процеса ще подобри и ускори обслужването на гражданите и бизнеса. Това се налага заради увеличаването на териториалното покритие на страната с кадастрална карта и кадастрални регистри\", обясни изпълнителният директор на Агенцията по геодезия, картография и кадастър Виолета Коритарова. И към момента инженерите по геодезия изпълняват дейностите по създаване на кадастрална карта и кадастрални регистри и по изработване на проекти за поддържането им в актуално състояние. Именно заради това от агенцията са преценили, че те имат необходимата компетентност да извършват административното обслужване на потребителите, като предоставят на хартиен носител част от документите. Геодезистите ще имат право на достъп до информационната система на кадастъра, чрез която ще получават скици на поземлени имоти, на сгради, схеми на самостоятелни обекти в сгради и в съоръжения на техническата инфраструктура, както и удостоверения за наличие или липса на данни. Документите ще се изработват автоматично от информационната система на кадастъра, ще бъдат разпечатвани от правоспособните лица и след удостоверяване от тях ще бъдат предоставяни на потребителите на хартиен носител. Комисия, в която ще се включват представители на неправителствените професионални организации в областта на кадастъра и геодезията, ще установява дали се допускат нарушения от страна на геодезистите и при такива ще се отнема правоспособността им. При първо нарушение ще се налага глоба в размер от 1000 до 5000 лв. или имуществена санкция на стойност от 5000 до 10 000 лв. От 1 до 3 години ще бъде лишаването от правоспособност при второ и следващо нарушение, като срокът ще се определя в зависимост от степента и характера на нарушението. За новите си задължения геодезистите няма да получават възнаграждение от кадастралната агенция. В регистъра на геодезистите са записани около 2250 физически лица и около 620 юридически лица. Към момента покрити с кадастрална карта са 66% от територията на страната. Предвижда се до средата на 2019 г. покритието да достигне 96%.", "date": "2018.10.19", "title": "Регионалното министерство иска да натовари геодезистите с нови задължения"}
{"url": "https://www.dnevnik.bg/sport/2018/10/19/3330143_bulgariia_zavurshi_mladejkite_igri_na_33-o_miasto/", "text": "Русия спечели убедително класирането по медали на младежките летни олимпийски игри в Буенос Айрес, а България завърши на 33-о място с две златни, две сребърни и две бронзови отличия. Българските спортисти грабнаха още четири отличия от третото издание на най-големия форум за спортисти до 18 години. Те обаче бяха спечелени в състезания със смесени националности, които не се зачитат към актива на отделните държави в класирането по медали, което се изготвя от Международния олимпийски комитет (МОК). Златни медали спечелиха Александра Начева в тройния скок и Мариела Костадинова и Панайот Димитров при смесените двойки в спортната акробатика. Щангистът Христо Христов и състезателят по хвърляне на чук Валентин Андреев взеха сребърни медали, щангистката Галя Шатова и борецът Едмонд Назарян си тръгнаха с бронзови отличия. Българските медали в интернационалните състезания бяха три златни - на Костадинова и Димитров в отборната надпревара по спортна акробатика, на Кирил Киров в отборната стрелба и на Мария Делчева в бадминтона, както и един сребърен - на Адриан Андреев в тениса на двойки. В последния ден на игрите България можеше да прибави още едно отличие към актива си. Боксьорката Горяна Стоева обаче загуби от американката Хевън Дестини в битката за бронзовия медал в категория до 51 килограма. България записа най-слабото си участие като крайно класиране по медали от младежки олимпийски игри. Преди четири години в Нанджин българските спортисти завършиха на 26-а позиция с два златни и четири сребърни медала. При дебюта на надпреварата през 2010 г. в Сингапур българският отбор завърши 30-и с две олимпийски титли и един бронз. Русия е големият победител от игрите в Буенос Айрес. Руските спортисти спечелиха 59 медала, от които 29 златни, 18 сребърни и 12 бронзови. \"Сборная\" завършва на върха в класирането по медали за пръв път, след като на предишните две младежи летни олимпиади остана на втора позиция. Китайският отбор, който беше най-успешният в Сингапур и Нанджин, сега завърши втори с 18 златни, девет сребърни и девет бронзови отличия. Япония допълва челната тройка с 15 титли и общо 39 медала. От 206-те страни, които имаха представители в Буенос Айрес, 93 спечелиха отличие, а 63-и си тръгнаха с поне един златен медал.", "date": "2018.10.19", "title": "България завърши младежките игри на 33-o място, Русия спечели най-много медали"}
{"url": "https://www.dnevnik.bg/bulgaria/2018/10/19/3330167_idva_kraiat_na_ciganskoto_liato_po_planinite_se/", "text": "Хубавото време, известно в тази част на годината като \"циганско лято\", ще продължи още един-два дни. От неделя температурите ще се понижат, ще бъде дъждовно, а по високите части на планините е възможно да падне сняг. Това коментира метеорологът от Националния институт по метеорология и хидрология (НИМХ) Анастасия Стойчева в ефира на БНТ. \"В неделя температурите ще се понижат чувствително и няма да надхвърлят 12-17 градуса. По-сериозно застудяване ще има следващата сряда и четвъртък. Сутрешните температури също ще се понижат значително, през следващата седмица ще стигат под нулата\", каза тя. По думите й в планините над 1000 м ще започне да вали сняг, като се очакват и валежи от дъжд в по-ниските части. Те ще са по-значителни в Югозападна България. Заради усилването на вятъра към средата на следващата седмица ще се усети застудяване. \"Времето няма да бъде толкова слънчево и топло. Към края на месеца може да се очаква краткотрайно завръщане на слънчевото време\", добави Стойчева.", "date": "2018.10.19", "title": "Идва краят на циганското лято, по планините се очаква и сняг"}
{"url": "https://www.dnevnik.bg/ot_vas/novini_ot_vas/2018/10/19/3330145_panteonut_na_vuzrojdencite_v_ruse/", "text": "Паметник-костница, изграден в Русе преди 40 години. За изграждането на костницата през 70-те години телата на знакови имена в борбите за освобождение са били ексхумирани, а църквата \"Всих светии\" в дунавския град - разрушена.", "date": "2018.10.19", "title": "Пантеонът на възрожденците в Русе"}
{"url": "https://www.dnevnik.bg/sviat/2018/10/19/3330175_rusiia_osudi_glasuvaneto_na_konstitucionnite_promeni_v/", "text": "Гласуването в македонския парламент \"за\" или \"против\" промяната на конституцията заради договора за името с Гърция е част от намесата на САЩ и ЕС във вътрешните работи на Скопие. Това обяви руското министерство на външните работи в позиция,  публикувана на сайта му  и разпространена и от профила в \"Туитър\" на посолството в Скопие. Дебатът за промените в конституцията тече от понеделник насам и може да продължи най-много другата седмица. Руското министерство отбелязва, че \"внимателно следи ситуацията в Република Македония заради опитите за легитимация на Преспанския договор за преименуване на тази страна\". \"Вкарване в НАТО на всяка цена\" \"След провала на референдума на 30 септември тази година, организиран с надеждата да се получи всенародно одобрение на гръцко-македонското \"компромисно решение\", Вашингтон и водещи страни от ЕС решиха да прокарат продиктуваните изменения в конституцията чрез парламента\", продължава руската институция. \"Върху опозиционните депутати буквално се изсипа вълна от обръщения отвъд океана с призиви да не се изпуска \"историческата възможност\", пише министерството. Имат се предвид думите на зам. държавния секретар Уес Мичъл, отбелязал в писмо, че е \"разочарован\" от ВМРО-ДПМНЕ и лидера ѝ Християн Мицкоски. Това, смята Русия, е \"продължаване на грубата намеса на САЩ и ЕС във вътрешните работи на Скоие, чието равнище вече премина всички мислими граници\" с цел \"вкарване на Македония в НАТО\", която \"трябва да бъде постигната на всяка цена\". Русия освен това повтаря \"неизменната принципна позиция\", че дългосрочно решение могат да намерят \"само двете страни без натиск отвън и изкуствени срокове и условия\", изключително в рамките на резолюция 845 на Съвета за сигурност на ООН. Това мнение бе изразено  в предишното съобщение на Москва , с което тя застана на страната на президента Георге Иванов - противник на договора с Гърция. Разломи във ВМРО-ДПМНЕ Депутатите разискват поправките и ще гласуват независимо от референдума, на който 90% от гласувалите се обявиха \"за\" договора с Гърция като път към членство в ЕС и НАТО, но отишлите до урните бяха едва малко над една трета от регистрираните (на книга) избиратели. Допитването, което е само консултативно, бе изтъкнато от управляващите като аргумент \"за\", а опозиционната ВМРО-ДПМНЕ каза, че резултатът показва отхвърляне на договора от македонските избиратели и конституционните промени няма да бъдат приети в парламента. Гласовете на най-малко 9 депутати от ВМРО-ДПМНЕ са нужни, за да се осигури мнозинство от две трети, нужно за две от трите стъпки за приемане на промените. Ако  няма такова мнозинство , премиерът Зоран Заев обещава извънредни избори. Същевременно някои от депутатите на консервативната опозиция вече говорят за нужда от \"гласуване по съвест\", независимо от партийната линия. И преди съобщенията на Русия и писмото от Уес Мичъл, а и преди самия референдум, депутатите от ВМРО-ДПМНЕ  бяха разделени как да се агитира и гласува . Официалната позиция на партията бе, че дава \"свободата\" всеки да прецени дали е \"за\" или \"против\".", "date": "2018.10.19", "title": "Русия осъди гласуването на конституционните промени в Македония като намеса на САЩ и ЕС"}
{"url": "https://www.dnevnik.bg/sport/2018/10/19/3330180_erata_lebron_djeims_v_la_leikurs_zapochna_sus_zaguba/", "text": "Лос Анджелис лейкърс\" допусна загуба в дебюта на новата си звезда Леброн Джеймс. \"Езерняците\" отстъпиха със 119:128 като гости на \"Портланд трейл блейзърс\" в първия си мач за сезона в Националната баскетболна асоциация (НБА). Джеймс изигра солиден първи двубой с екипа на 16-кратния шампион в НБА. Той завърши с 26 точки, 12 борби и шест асистенции. 33-годишният играч беше точен при девет от 12-те си опита за две точки, но пропусна всичките си четири стрелби от тройката и допусна шест грешки. Мачът започна много добре за \"Лейкърс\". Джеймс вкара 11 точки в първите шест минути и половина, а гостите натрупаха аванс от десет точки - 25:15. \"Портланд\" обаче намери верния ритъм и още до края на първата четвърт обърна резултата - 34:31. Втората четвърт се разви по сходен начин, като този път домакините натрупаха преднина от 11 точки. Играчите на \"Лейкърс\" обаче записаха силна серия в края, за да спечелят частта и да се оттеглят на почивка с минимално изоставане - 63:65. Третата четвърт премина през няколко смени на водачеството, но нито един от двата отбора не успя да се откъсне. В последните 12 минути \"Портланд\" беше по-организираният отбор, като поддържаше аванс от четири-пет точки, който успя да увеличи в края, когато силите на съперника свършиха. \"Трябва търпение. Това не е овесена каша да стане веднага. Няма как нещата да се получат толкова бързо. Отнема известно време, за да се придобие тази химия, когато знаеш къде са останалите момчета дори със затворени очи\", каза Джеймс след мача. Деймиън Лилард беше най-резултатен за \"Портланд\" с 28 точки, към които добави шест борби и четири асистенции. Ник Стаускас вкара 24 точки от пейката, Си Джей Маколъм завърши с 21, а Юсуф Нуркич се отчете с 16 точки и девет борби. За \"Лейкърс\" освен Джеймс добър мач изигра Джош Харт. Той се включи от пейката с 20 точки, като вкара три от петте си стрелби от тройката и общо осем от 12-те си опита за кош. Брандън Инграм записа 16 точки, а Джавел Макгий и Ражон Рондо - по 13.", "date": "2018.10.19", "title": "Ерата \"Леброн Джеймс\" в \"Лейкърс\" започна със загуба"}
{"url": "https://www.dnevnik.bg/razvlechenie/2018/10/19/3330164_noshtna_straja_na_rembrand_shte_preturpi_publichna/", "text": "Шедьовърът на Рембранд \"Нощна стража\" ще остане на показ в Националния музей на Холандия - Рейксмузеум, по време на един от най-големите проекти за реставрация в историята, пише Би Би Си. От институцията обявиха, че творбата от 1642 г. ще бъде затворена в прозрачна стъклена камера върху пода на музея, докато тече нейната сложна и мащабна реставрация. В желанието си да направят процеса публично достояние, той ще бъде достъпен не само за очите на посетителите на музея, но и излъчван онлайн. Груповият портрет на Рембранд е считан за неговата най-амбициозна творба. \"Нощна стража\" тежи 337 килограма и е с размери 4 на 4,5 метра. \"Нощна стража\" е една от най-известните картини в света. Тя принадлежи на всички ни\", казва директорът на музея Тако Дибитс. И допълва: \"Затова решихме да извършим реставрацията в самия музей и всички, независимо къде са, да могат да проследят процеса онлайн.\" Трудоемката работа вероятно ще отнеме години и ще струва голямо количество пари. Реставрацията ще започне през юли 2019 г., но преди това картината ще бъде включена в изложба по повод 350 години от смъртта на художника Рембранд ван Рейн. \"Нощна стража\" е трябвало да бъде типичен групов портрет - доста популярна форма в изкуството през Нидерландския златен век сред знатните холандци и техните кръгове. Рембранд нарушава всички правила и създава една от най-великите си творби, която обаче води и до неговото падение приживе. Във времена, когато груповият портрет обикновено се е композирал от застанали в редица правостоящи или седнали образи, художникът изпълнил картината с движение и действия. Тя била отхвърлена от своя поръчител и дълго време престояла затворена в мазе. Истинското й име е \"Ротата на капитан Банинг Кок\". Когато я открили почерняла в мазето след дълги години, решили, че се нарича \"Нощна стража\", както е по-известна и днес. Тя е знакова творба за майстора на сенките и светлината, която се дава като изящен пример за техниката на светлосенките, или \"киароскуро\", както е популярна сред художниците.", "date": "2018.10.19", "title": "\"Нощна стража\" на Рембранд ще претърпи публична реставрация"}
{"url": "https://www.dnevnik.bg/sviat/2018/10/19/3330199_dvama_turisti_v_tailand_moje_da_poluchat_do_10_g/", "text": "Двама туристи бяха задържани в Тайланд за вандализъм, след като изрисуваха графити на стена в северния град Чианг Май, и ако бъдат намерени за виновни, ги грозят до 10 години затвор, съобщи полицията, цитирана от \"Ройтерс\". Британецът Фърлонг Лий и канадката Бритни Шнайдър, и двамата на по 23 г., бяха арестувани в Чианг Май вчера и са задържани в провинциалния съд. Кадри от наблюдателни камери показват как двамата рисуват със спрей по стена от червени тухли близо до главния вход към старата част на града. Полицията уточни, че двамата са се признали за виновни. Получен от \"Ройтерс\" видеозапис показва стената с надпис \"Скаузър Лий\" (\"скаузър\" е жаргонна дума за жител на Ливърпул - бел. прев.). Тайландската полиция не потвърди дали родният град на британския турист е Ливърпул. Двамата туристи може да получат наказание до 10 години затвор, глоба до един милион бата (малко над 30 000 долара) или и двете. /БТА", "date": "2018.10.19", "title": "Двама туристи в Тайланд може да получат до 10 години затвор за графити"}
{"url": "https://www.dnevnik.bg/photos/2018/10/19/3329021_galeriia_po_esennite_puteki_na_vitosha/", "text": "Едно от най-добрите неща, които човек може да си подари през уикенда, е разходка в планината. За всички живеещи и гости на столицата, най-близкият и достъпен вариант е природен парк \"Витоша\". Той предлага многообразни маршрути, хижи за почивка и природни забележителности. Особено красив е през есента.", "date": "2018.10.19", "title": "Фотогалерия: По есенните пътеки на Витоша"}
{"url": "https://www.dnevnik.bg/sviat/2018/10/19/3330205_suprugata_na_bivshiia_shef_na_interpol_zaiavi_che_ne_e/", "text": "Съпругата на бившия шеф на Интерпол Мън Хунвей,  намиращ се в неизвестност от повече от три седмици , заяви, че не е сигурна дали мъжът й е жив, след като беше задържан от китайските власти, предаде ДПА. В  интервю за Би Би Си  Грейс Мън каза, че няма никаква вест от съпруга си, откакто е изчезнал, и че получавала заплахи по телефона. Преди това тя беше заявила, че нейният съпруг ѝ бил изпратил съобщение в социалните мрежи с текста \"Чакай обаждането ми\" на 25 септември, деня, в който заминал за Китай от Лион. Минути по-късно изпратил последното си съобщение до нея, което било емотиконка, изобразяваща нож, което според нея означава, че той е в опасност. \"Смятам, че това е политическо преследване. Не съм сигурна дали е жив\", каза Грейс Мън в излъченото снощи интервю за британската телевизия. Тя добави, че според нея \"няма граници\" на това, което Китай може да направи. \"Те са жестоки\", заяви съпругата. Мън, който в началото на месеца  се оттегли от Интерпол  и е също така заместник-министър на обществената сигурност на Китай, е  разследван от китайския орган  за борба с корупцията. \"Пред закона няма привилегии и изключения\", заяви по-рано този месец китайското министерство на обществената сигурност. \"Всеки, който нарушава закона, трябва да бъде строго наказан\", добави министерството. /БТА", "date": "2018.10.19", "title": "Съпругата на бившия шеф на Интерпол заяви, че \"не е сигурна дали той е жив\""}
{"url": "https://www.dnevnik.bg/bulgaria/2018/10/19/3330191_prokuraturata_protestira_puskaneto_pod_domashen_arest/", "text": "Специализираната прокуратура ще протестира изменението на мерките за неотклонение на подсъдимите за подкуп Иванчева и Петрова от задържане под стража в домашен арест, съобщиха от институцията. В края на заседанието на 18 октомври съставът на Специализирания наказателен съд  промени мярката за неотклонение  на двете подсъдими за вземане на подкуп - бившата кметица на \"Младост\" Десислава Иванчева и заместничката й Биляна Петрова, от задържане под стража в по-леката - домашен арест. Това стана 6 месеца след задържането им и 4 месеца след  отстраняването на Иванчева  от кметската длъжност и уволнението на Петрова. Съдът се мотивира с това, че са почти приключени разпитите в съдебно заседание на свидетелите - служители в Столичната община и в район \"Младост\", с което отпада и възможността двете подсъдими да влияят на показанията им. Специализираната прокуратура обаче е на друго мнение и в съобщението излага мотивите си: \"Мотивът на обвинението да протестира това решение е фактът, че Иванчева и Петрова могат да повлияят на останалите неразпитани свидетели по делото не по малко, отколкото на общинските служители, с които от месеци нямат служебни отношения. Освен това, в хода на съдебното заседание не е посочен нито един факт или доказателство, които да поставят под съмнение обоснованото предположение за извършеното от тях престъпление.\" Десислава Иванчева и Биляна Петрова остават в следствения арест до произнасяне на Апелативния специализиран съд по протеста на прокуратурата в предвидения в закона 7-дневен срок - 25 октомври.", "date": "2018.10.19", "title": "Прокуратурата протестира пускането под домашен арест на Иванчева и Петрова"}
{"url": "https://www.dnevnik.bg/sviat/2018/10/19/3330225_erdogan_merkel_makron_i_putin_shte_obsudiat_siriiskiia/", "text": "Лидерите на Турция, Германия, Русия и Франция ще се срещнат в Истанбул, за да говорят за конфликта в Сирия другата седмица. Това съобщи говорителят на турския президент Реджеп Тайип Ердоган, Ибрахим Калън, и потвърди представител на Елисейския дворец. Калън каза, ще на срещата ще бъдат обсъдени усилията за решаване на конфликта и как могат да се \"координират усилията\" на четирите държави. Четиристранното събитие първоначално бе насрочено за 7 септември, но се отложи заради разногласия, а Ердоган  замина на среща с руския президент Владимир Путин  и иранския му колега Хасан Рохани в Техеран. Според Франция целта е да се избегне \"нова хуманитарна катастрофа\" и да се гарантира, че  напрежението няма да ескалира в провинция Идлиб , контролирана основно от противници на президента Башар ал Асад. Говорителят на Кремъл Дмитрий Песков, цитиран от \"Интерфакс\", междувременно уточни, че ще бъдат обсъждани и възможностите за  връщане на бежанците в Сирия . Русия и Турция се съгласиха по-рано тази седмица да дадат отсрочка за  влизане в сила на споразумение , с което  се създава \"демилитаризирана зона\"  в част от Идлиб.", "date": "2018.10.19", "title": "Ердоган, Меркел, Макрон и Путин ще обсъдят сирийския конфликт в Истанбул на 27 октомври"}
{"url": "https://www.dnevnik.bg/bulgaria/2018/10/19/3330239_zakonut_za_horata_s_uvrejdaniia_e_opit_da_se_ugodi_na/", "text": "Законът за хората с увреждания беше започнат като опит да се угоди на една група кресливи жени, които спекулираха с децата си, изкарваха на пек и на дъжд тези уж болни деца без грам майчинско чувство и грижа за тях. Думите са на вицепремиера Валери Симеонов, а изказването му е след  заседанието на Националният съвет за тристранно сътрудничество във вторник  (16 октомври). Тогава тристранката подкрепи частично проекта на Закон за хората с увреждания, като одобрението си не дадоха всички работодатели и КТ \"Подкрепа\". Единствено КНСБ подкрепи законодателното предложение. Ден по-късно  Министерският съвет прие и подсигури с близо половин милиард лева закона.  Изказването си Симеонов прави пред телевизията на партията му НФСБ - \"Скат\". От \"Господари на ефира\" разпространиха думите му в предаването си в четвъртък (18 октомври). \"Просто ги използваха (децата - бел. ред.) по най-безсъвестния начин като инструмент за постигане на техните чисто материални цели. Затова казвам, че законът за хората с увреждания е заченат в грях\", каза още вицепремиерът. По думите му  от този закон най-тежък ще е ударът по работодателите . Според Симеонов \"всички, които имат нещастието да имат собствен бизнес, са длъжни да приемат на работа около 12% инвалиди, които да са от личния им състав\". \"Ако няма такива инвалиди да бъдат назначени, какво следва? Плаща се такса, глоба. Ако няма инвалиди, които търсят работа – плащаш глобата\", допълва Валери Симеонов. Думите му предизвикаха остра реакция от майки на деца с увреждания. В профилите си във \"Фейсбук\" някои от тях поискаха оставката на вицепремиера, а не извинение. Той е определян като чудовище заради изказването си, предлага се дори и да бъде осъден за подронване достойнството и авторитета на хората с увреждания и техните родители. В Народното събрание лидерът на БСП Корнелия Нинова също коментира реакцията на Симеонов. Според нея той не може да остане повече на поста си след подобно изказване. Тя поиска премиерът Бойко Борисов да каже дали е съгласен с мнението на единия от заместниците си.", "date": "2018.10.19", "title": "Валери Симеонов за Закона за хората с увреждания: Опит да се угоди на кресливи майки с уж болни деца"}
{"url": "https://www.dnevnik.bg/bulgaria/2018/10/19/3330266_niama_kak_sistemno_da_se_izkriviava_statistikata_za/", "text": "По начина, по който се води статистиката, засягаща престъпността, няма как тя системно да се изкривява, каза днес в рамките на парламентарния контрол министърът на вътрешните работи Младен Маринов. В отговор на въпроси от депутати от БСП той описа подробно какви закони и наредби регламентират събирането, обработването и публикуването на такава информация. По повод твърдения, че жертвите на катастрофи не се отчитат коректно, Маринов обяви, че има само един случай, при който става дума за техническа грешка, като е сбъркано число при пренасяне от една таблица в друга. Министърът на вътрешните работи уточни, че има и единични случаи на укриване на заявителски материал за престъпления в регионалните поделения на полицията. По повод регистрираните престъпления Маринов обяви, че се броят само тези, за които има подаден заявителски материал до МВР. По отношение на жертвите при катастрофи, за такива се броят и починалите в болница до 30 дни след пътния инцидент, но не и след това. Министърът на вътрешните работи уточни, че заради интереса по темата всеки ден на сайта на МВР се качват данни за загиналите и ранените при катастрофи както за изминалото денонощие, така и от началото на годината.", "date": "2018.10.19", "title": "Няма как системно да се изкривява статистиката за престъпността, увери министър Маринов"}
{"url": "https://www.dnevnik.bg/evropa/2018/10/19/3330236_franciia_planira_taksa_zadrustvane_v_golemite_gradove/", "text": "За пръв път Франция може да въведе \"такса задръстване\" за превозните средства в градовете, предаде Би Би Си. Идеята е местните власти да имат избор дали да събират от превозните средства такса за достъп във всички или в някои от градските зони, за които са отговорни. Шофьорите на автомобили ще трябва да плащат 2.50 евро в градовете с население над 100 хил. души и 5 евро в по-големите градове като Марсилия, Ница и Лион. Предложената мярка, представена в законопроект, целящ да \"ограничи трафика и да се бори срещу замърсяването\", срещна съпротива сред някои от местните власти. Кметът на Париж Ан Идалго многократно се възпротиви на плана. В сряда тя смекчи тона, като заяви, че ще бъде по-склонна да обмисли предложението, ако то не е дискриминационно към домакинствата с ниски доходи. Градската управа на Лион каза, че би обсъдила таксуването на посетителите, но не и на местните жители. Подкрепеният от правителството закон трябва да бъде гласуван до края на годината, като местните власти ще могат да решават кога и къде мярката ще се прилага. Подобни такси съществуват във  Великобритания , в Милано, Стокхолм и Сингапур. Регистриране на велосипеди Сред другите мерки в законопроекта е притежателите на велосипеди да трябва задължително да носят доказателство за собственост, което ще прилича много на регистрациите на колите. \"Сертификатът за собственост\" ще трябва да се издава на новите собственици в случай на продажба или подаряване на колело. Планира се също така да бъдат установени нови нискоемисиони зони около приблизително 20 града до 2020 г. с цел да се ограничат или забранят високо замърсяващите превозни средства.", "date": "2018.10.19", "title": "Франция планира \"такса задръстване\" в големите градове"}
{"url": "https://www.dnevnik.bg/sviat/2018/10/19/3330245_zabavianeto_na_kitaiskata_ikonomika_za_tretoto/", "text": "Икономическият растеж на Китай се е охладил до най-бавния темп от 2009 година през третото тримесечие под натиска на търговската война със САЩ и усилията на китайските власти да намалят рисковете, свързани със задлъжнялостта, предадоха информационните агенции. Втората икономика в света е нараснала с 6.5 процента на годишна основа през третото тримесечие, сочат оповестените днес правителствени данни. През второто тримесечие на годината китайският икономически растеж бе 6.7 процента, а през първото - 6.8 процента. Анализаторите, анкетирани от \"Ройтерс\", очакваха показателят за третото тримесечие да бъде на равнище 6.6 процента. Това е най-слабият тримесечен растеж на годишна основа от първото тримесечие на 2009 година, когато бе разгарът на световната финансова криза. По-рязко от очакваното Анализаторите очакваха китайската икономика да се поохлади, след като Пекин затегна контрола върху кредитирането миналата година, за да ограничи бума на кредитите. Забавянето на растежа обаче е по-рязко от очакваното, което накара китайските лидери да променят курса и да насърчават банките да отпускат заеми, отбелязва \"Асошиейтед прес\". Китайската икономика е запазила като цяло стабилна, устойчива и прогресивна тенденция на развитие през първите девет месеца на годината, посочи говорителят на националната статистика Мао Шънюн, цитиран от ДПА. Същевременно трябва да отчетем, че външните променливи, представляващи предизвикателство, значително са се увеличили, допълни той. Китай и САЩ водят търговска война през последните месеци. Вашингтон въведе мита върху китайски вносни стоки за 250 милиарда долара, което е приблизително половината от китайския износ за САЩ. Пекин отговори с мита върху американски вносни стоки за 110 млрд. долара, включително соя, коли и самолети. Китайският износ остана неочаквано силен през третото тримесечие на годината, тъй като компаниите направиха поръчките си предварително, за да избегнат американските мита. Експертите предупреждават, че последиците от търговската война ще станат по-осезаеми през четвъртото тримесечие. Още по-голямо забавяне догодина На тримесечна основа растежът се е забавил до 1.6 процента спрямо преразгледани 1.7 процента за второто тримесечие, както се очакваше, отбелязва \"Ройтерс\". Преди да бъдат оповестени данните, икономистите очакваха растежът на Китай за цялата година да бъде 6.6 процента в съответствие с целите на правителството, заложило растеж от 6.5 на сто тази година и 6.3 на сто догодина. Някои анализатори обаче сега посочват, че растежът през 2019 може да се забави повече. Растежът на заводското производство в Китай се е забавил през септември до 5.8 процента, а инвестициите в основен капитал са нараснали малко повече от очакваното - с 5.4 процента през първите девет месеца на годината, сочат публикувани днес данни. Инвестициите в инфраструктура са се увеличили с 3.3 процента на годишна основа за периода януари - септември, докато за първите осем месеца на годината увеличението е било 4.2 процента. Продажбите на дребно са нараснали с 9.2 процента през септември спрямо година по-рано, възстановявайки се след няколко месеца на вял растеж. ", "date": "2018.10.19", "title": "Забавянето на китайската икономика за третото тримесечие е рекорд от 2009 г. насам"}
{"url": "https://www.dnevnik.bg/detski_dnevnik/2018/10/19/3329204_s_decata_v_pochivnite_dni_20_i_21_oktomvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - Бийтбокс със Скилър и барабани с Борислав Петров ще звучат във втория концерт от Детската образователна програма от 11 ч. в Първо студио на националното радио. Участието на децата и техните родители е безплатно. Сетовният шампион по бийтбокс Скилър и перкусионистът Борислав Петров ще разкрият на децата тайните на ритъма, историята и възможностите на най-обичаните от малчуганите ударни инструменти и неподозираните приложения на човешкия глас. За участие в безплатната детска образователна програма е желателна предварителна резервация на  geshevska@bnr.bg  и  tsvyatkova@bnr.bg  или на телефони 02/9336279 и 02/9336486. - От 11 до 16 часа на Ларгото (между метростанция \"Сердика\" и президентството) ще се проведе Ден на японските бойни изкуства и културни традиции. Посетителите ще видят демонстрации на традиционни японски бойни изкуства – айкидо, джодо, джу джуцу, джудо, иайдо, а и не толкова популярните в България катори шинто рю, кендо, кьокушин карате, такемусу айкидо и шотокан карате до. Гостите на събитието ще видят традиционни японски обичаи и изкуства като дзен, икебана, кири-е, хайку, оригами, калиграфия, обличане на кимона и много други. А за децата ще има японски марионетен театър.  - В магазин \"Декатлон Витоша\" от 12 часа ще се проведе безплатна открита тренировка по художествена гимнастика със СК \"Нюанс\", подходяща за деца от 3- до 14-годишна възраст. Участието е безплатно, необходима е предварителна регистрация  тук. - От 11 часа премиерен концерт-спектакъл очаква деца до 5 години и техните родители в \"Сити Марк арт център\" (бившето кино \"Левски\"). \"Музиката на гората\" ще бъде изпълнен от камерния ансамбъл \"Силуети\" и Надежда Кондаклиева. - \"Приказки за храната\" е новата инициатива на Фермерския пазар, в която експерти по хранене ще разказват вкусни истории за слабо познатото кулинарно наследство на пловдивските села, съобщават организаторите от Slow Food - Пловдив. Събитието ще е от 12 часа на Гребния канал.  Средновековният събор \"Помни славата\" ще се проведе на крепостта Туида. Участници от цялата страна ще пресъздадат живота и военното дело на обществата, населявали укреплението в периода от късната античност до Второ българско царство. Официалното откриване ще е в 11 часа, входът е свободен. - В магазин \"Декатлон\" в града от 18 часа ще се проведе безплатен урок по уейвборд и тротинетки. Събитието е подходящо за деца от 7- до 14-годишна възраст. Участието е безплатно, като се изисква единствено предварителна регистрация  тук .  - Провежда се националният фолклорен фестивал \"С вяра в доброто и надежда в бъдещето\". На сцената в читалището ще се представят над 40 колектива и общо 620 певци, танцьори и инструменталисти. Неделя  - Ателие \"Миграция на птиците с \"Био игри\" очаква деца между 5 - 7 години в детския научен център \"Музейко\" от 11 часа. Необходимо е записване на  info@bio-game.org . При необходимост информация можете да получите на 0882/ 523281. Ще могат да участват само предварително записани деца.  Средновековният събор \"Помни славата\" ще се проведе на крепостта Туида. Участници от цялата страна ще пресъздадат живота и военното дело на обществата, населявали укреплението в периода от късната античност до Второ българско царство.  - Майсторите на домашно приготвената зимнина ще се състезават по време на \"Драгомания 2018\". Традиционният празник на зимнината в Драгоман ще се проведе на лятната естрада пред читалището. Ще има конкурс за най-вкусно приготвена домашна зимнина, а всички желаещи могат да покажат своите умения в приготвянето на компоти, туршии, кьопоолу, сладка и мармалади, вина, ракии, млечни произведения, зеленчукови и плодови деликатеси и други консервирани изделия за зимата.", "date": "2018.10.19", "title": "С децата в почивните дни (20 и 21 октомври)"}
{"url": "https://www.dnevnik.bg/sport/2018/10/19/3330270_riana_e_otkazala_uchastie_v_superboul_v_podkrepa_na/", "text": "Певицата Риана е отказала да пее в шоуто на почивката на Супербоул заради несъгласие с действията на Националната футболна лига (НФЛ) спрямо куотърбека  Колин Каперник , твърди Би Би Си, като се позовава на информация на списанието US Weekly. НФЛ за момента отказва коментар по темата. Каперник беше първият играч, който коленичи по време на изпълнение на националния химн на САЩ в знак на протест срещу расовото неравенство. Голям брой футболисти последваха примера му и също се включиха във формата на протест. Това доведе до остри критики от страна на президента Доналд Тръмп към действията на играча. Тази година  той отмени традиционното посещение в Белия дом на отбора на \"Филаделфия ийгълс\", който спечели Супербоул . Каперник заяви, че действията му са протест срещу полицейския произвол и расизма в Америка. Той смята, че заради действията си е останал без отбор, след като през март 2017 прекрати договора си със \"Сан Франциско фортинайнърс\". Куотърбекът стана лице на  рекламната кампания на \"Найк\", предизвикала голям отзвук . Слоганът ѝ беше \"Вярвай в нещо, дори ако трябва да пожертваш всичко\". Наскоро  Каперник призова протестите да продължат . Вместо Риана в шоуто на почивката на най-голямото спортно събитие в САЩ ще излезе американската група Maroon 5. Мачът ще се проведе на 3 февруари 2019 г. в Атланта, Джорджия.", "date": "2018.10.19", "title": "Риана е отказала участие в Супербоул в подкрепа на протестиращите футболисти"}
{"url": "https://www.dnevnik.bg/zdrave/2018/10/19/3330276_upravliavashti_i_opoziciia_tri_chasa_sporiha_koi_ne/", "text": "Три часа опозиция и управляващи се обвиняваха взаимно кой е виновен за сериозните проблеми в здравеопазването, за това кой саботира консенсуса, кой работи или не работи за сериозна смислена реформа в сектора. Очаквано по време на дебатите по внесения от левицата вот на недоверие към кабинета заради ситуацията в здравния сектор от БСП разкритикуваха управляващите за липсата на достъп до здравеопазването, огромните неефективни разходи, слабия контрол, нереални цени, по които касата покрива разходите и се плаща на специалистите. Управляващите изтъкнаха, че в момента се подготвя мащабна здравна реформа и ако опозицията коректно е прочела идеите и намеренията, щяла да намери отговор и решения на поставяните въпроси. Но тя не искала реално това, а търсела конфликти и противопоставяне. \"Не беше най-добре да водим дебат за здравеопазването по време на вот на недоверие. Ще продължим дискусиите в създадените работни групи, ще направим и нова кръгла маса. А след това ще дойда във вашите централи да ви убедя. Да, знам, че не сте виждали такъв подход\", заяви в края на дискусията здравният министър Кирил Ананиев. И отново отбеляза, че в непрекъснати разговори с всички заинтересовани групи търси максимален консенсус по идеите си за реформа. Но явно БСП не разбират подобен подход. Корнелия Нинова започна изказването си с изреждане на лошите страни на здравеопазването. \"Една родилка трябва да пътува от Свищов до Русе 80 км заради закриване на местното отделение. В дворовете на болниците пред закриване изникват печеливши частни. \"Достъпно и безплатно\" трябва да замените с \"връзки и пари\", ако нямаш едно от двете или и двете, си загубен\", каза Нинова. Пациенти се приемат в болница по 5-6 пъти, някои от тях дори не влизат реално в болница, а само се източва здравната система, коментира тя. \"Лекуваме се по клинични пътеки без ясен механизъм как се остойностяват те. По няколко пъти минават пациенти по тях, хоспитализациите се увеличиха, а населението намаля\", заяви Нинова. \"Искаме ви оставката за това, че принудени от такава система, лекарите бягат от България, напускат, а положението с медицинските сестри е направо катастрофално. За това, че липсва всякаква профилактика, която да предотврати тежките заболявания. За това, че изоставихте проблемите в спешната помощ, забавихте ключови процедури като регионална здравна инфраструктура\", каза лидерът на БСП. \"Искаме оставката на правителството, защото третото правителството на Бойко Борисов не връща 1.5 млрд. лв. от здравните осигуровки на българските граждани, взети от първото му правителство, въпреки решенията на Конституционния съд още тогава. Правителството на Бойко Борисов не плаща пълен размер на здравните осигуровки на деца, пенсионери, държавни служители, което е задължено да се прави по закон. Заради това в НЗОК има 1.2 млрд. лв. по-малко, защото правителството е най-неизправният платец в държавата към здравната система\", каза Нинова. \"Искаме ви оставката, защото министърът и правителството не изпълниха решението на Народното събрание. Вие представихте проект, в който няма секторни реформи, има единствено механизъм за увеличаване на приходите в НЗОК и правителството го вижда чрез допълнително натоварване на българските граждани с още плащания. Вместо правителството да плати дължимите 1.5 млрд. лв. от парите на хората, ги задължавате да плащат още веднъж\", заяви Нинова. Според нея с предложенията на ГЕРБ за здравна реформа гражданите ще осъществяват четири вида плащания. Поставяме си за основна цел да върнем държавата в управлението, регулацията и контрола на здравеопазването в България и да гарантираме на всеки достъп до него, каза лидерът на БСП. \"Детайлно остойностяване на всички медицински дейности и на труда на медицинските специалисти и изграждане на национална здравна система на регионален принцип\", добави като алтернатива. \"С вота на недоверие БСП показаха как не се търси съгласие\", заяви председателят на здравната комисия Даниела Дариткова от ГЕРБ. И изнесе цифри по всяко едно от твърденията на левицата за недофинансиране и липса на средства в системата. В алтернативата, която предлагате, има само едно еклектично объркване на понятия, въвеждане на базови заплати, държавна тежка администрация, колективизиране на болнични заведения, заяви Дариткова. Единствено съм съгласна, че механизмите за остойностяване трябва да се подобрят, но очакваме подкрепа и от вас, каза тя. В мотивите ви единственото вярно и полезно е, че трябва да се остойности трудът на лекарите, за да получават адекватно на труда си заплащане и да имат мотив да остават в България, допълни Дариткова. Но коментира, че левицата няма нито финансова обосновка, нито механизъм за реализиране на такава промяна, нито конкретни стъпки. Пропагандираните от вас алтернативи звучат като лозунги от добре забравени времена, допълни председателят на здравната комисия. \"Ще подкрепим този вот не заради нереализираните презентирани модели. А заради безвремието в здравеопазването, заради цялостата ситуация. Заради неслучилото се досега. Заради неудържимия срив на доверие и на пациентите, и на медицинските специалисти. А при такъв срив нещата са пагубни за която и да е система\", заяви Нигяр Джафер от ДПС. \"Ще подкрепим вота, защото здравеопазването ни е постфактум, след събитията. Сега решавате проблема с хемодиализа, с трансплантациите... вероятно на съдебните медици. Докога така? Утре ще възникнат проблеми при другите заболявания\", коментира тя. И отбеляза, че България има еврокомисар по дигитализацията, но няма електронно здравеопазване, няма елементарна дигитализирана здравна система. Джафер каза, че управляващите говорят за намиране на надпартиен консенсус, но имат изначална грешка как да се постигне този консенсус, а поведението им е лицемерно. \"С фалшив диалог няма да се стигне до никакъв изход\", допълни тя. Заяви, че управляващите са в трайна невъзможност да правят системен анализ и да предлагат реални решения. \"Създадохте несигурна, непредвидима среда, неподходяща за реформа. Не сте в състояние да предприемете стъпки за промяна на тази система, която казваме всички, че е порочна\", коментира Джафер. \"ГЕРБ управлява от почти 10 години, имаше достатъчно време да коригирате проблемите, ако сте ги видели. Изчерпано е доверието\", заяви депутатът и отбеляза, че управляващите говорят и въвеждат единствено лимитиране и орязване на държавни разходи. Хасан Адемов от ДПС също коментира, че проблемите на системата не са от днес и вчера, отдавна са дефинирани, но управляващите задават мъгляв силует на реформа, основно на базата на финансови мотиви и аргументи. А това няма да реши проблемите в системата, допълни Адемов. Калин Поповски от \"Обединени патриоти\" заяви, че групата няма да подкрепи вота на недоверие, защото е ненавременен. Иначе системата има нужда от сериозен дебат. Коментира, че има факти от мотивите към вота, които са верни, като например съществуването на огромен брой болници, хоспитализации и др. Но изтъкна, че в момента се обсъжда сериозна реформа, въвеждането на електронна здравна карта и рецепта. \"Има и малко добри неща в мотивите на БСП, те са свързани с част от моята презентация по реформата в здравноосигурителната системе, в която описах недостатъците на сегашния здравноосигуителен модел. Хубаво са взели буквално тезите ми за недостатъците. Дотам. Въпросът е, когато аз ги представям, го правя, за да мобилизирам енергията и експертизата на заинтересованите, за да подобрим нещата напред. А те – за да внесат вот на недоверие. Аз предпочитам да търся консенсус\", коментира в края на дебатите здравният министър Кирил Ананиев. Допълни: \"Здрав вот на недоверие не се прави с болни аргументи.\" \"Хубаво е, прочели са част от презентацията. Щеше да е добре да бяха я прочели цялата, защото дава отговор на поставените въпроси по време на дебата\", заяви още здравният министър. \"Колкото за реалното остойностяване на клиничните пътеки – вие претендирате, а ние го правим в момента. Работим и по проблема за диагностично свързаните групи, ще видим кой е по-добър модел. Но в момента на прехода естествено, че ще работим по клиничите пътеки\", допълни той. Министърът заяви, че не е вярно, че в предлаганата реформа има само финансов механизъм. \"Не е така, използвам финансовия механизъм, а с освободения легален ресурс, реално остойностяване, ще имаме възможност за нови политики, дейности, апаратура, техника, модернизиране на здравеопазването. Чрез увеличение на ресурса медицинската дейност ще отговаря на световните стандарти за добра медицинска практика. А медицинските специалисти ще получават достойно заплащане\", аргументира планираната реформа Ананиев. Отново изтъкна, че са предвидени и редица механизми и органи за контрол на цялата система. Гласуването по вота на недоверие ще е в сряда - 24 октомври.", "date": "2018.10.19", "title": "Управляващи и опозиция три часа спориха кой не иска или не може да направи здравна реформа"}
{"url": "https://www.dnevnik.bg/politika/2018/10/19/3330292_demokratichna_bulgariia_predlaga_18_dds_i_neoblagaem/", "text": "Данък добавена стойност (ДДС) да се намали от 20 на 18%, да се въведе необлагаем минимум за данък върху доходите, а държавата да има право да преразпределя не повече от една трета от брутния вътрешен продукт (БВП) - това са част от предложенията, залегнали във финансовата програма на обединението \"Демократична България\" (ДСБ, \"Да, България\" и \"Зелените). Документът, формулиран като \"обществен договор за ефективни публични финанси, намаляване на данъци, модернизация и растеж\", беше представен пред медиите днес. Възможно е да се събират по-малко пари от българските граждани, но да се управляват по-ефективно, каза председателят на ДСБ Атанас Атанасов при обявяването на програмата. Според него управляващите възнамеряват да съберат през следващата година между 1.5 и 2 млрд. лв. повече. Това не е изненадващо, защото следващата година е изборна, а те обичат да си купуват политическо влияние, добави Атанасов. Програмата ни е озаглавена \"Повече пари в хората и бизнеса, по-малко във властта\", защото вярваме, че всяка власт може да харчи благата, които създаваме, по-зле от нас самите, каза съпредседателят на \"Зелените\" Владислав Панев. Правителството може да купува дупка във Варна на цена, по-висока от имотите в Манхатън, да подарява студен резерв на Доган, да източва бюджета към пътностроителни компании, но то не създава блага, добави той. \"Предлагаме необлагаем минимум на данък общ доход, защото уважаваме хората на труда и трябва да изкореним понятието работещи бедни. Те и без това напускат България и този процес трябва да бъде спрян. Предлагаме листване на държавните компании на фондовата борса, защото така те ще се управляват по-добре и ще печелят за всички нас. Докато тази година някои от тях реализират рекордни загуби. През частния интерес ще бъдат запушени каналите за източване на пари и властта ще престане да гледа на тях като инструмент за обогатяване на клиентелата\", обясни програмата Панев. Искаме да предложим теми за национален консенсус и затова наричаме програмите \"договор\", обясни лидерът на \"Да, България\" Христо Иванов. Според него предложенията на обединението спокойно може да бъдат наречени най-радикалната програма за реформиране на българската държавност. \"Демократична България\" е единствената политическа сила, която предлага намаляване на данъчното бреме, каза Иванов. ГЕРБ, които се представят като десни, засипвали гражданите и бизнеса с предложения за данъчно бреме. Мафиотската държава, държавата на Борисов има своето финансово измерение, тя съществува като модел за изсмукване на пари и разпределението им между \"котараци\" и други кръгове, и моделът трябва да бъде счупен, заяви Иванов. Това, което \"демократите\" предлагат, според него е инструмент за счупване. Мартин Димитров каза, че хората постоянно задават въпроси \"как да има сериозен растеж на пенсиите\", \"как да има сериозен растеж на заплатите\". Отговорът според него е чрез растеж на икономиката, която ще осигури повече пари в пари в бюджета и годишен ръст от 7-8%. Част от приоритетите за данъчни реформи: - Намаляване на ДДС от 20 на 18%, което ще остави милиард годишно в хората и бизнеса, ще намали \"стимулите\" за данъчни измами и ще увеличи потреблението; - Необлагаем минимум за данък общ доход, което ще остави повече средства във всички работещи българи и най-вече ще облекчи финансовото положение на т.нар. работещи бедни хора; - Необлагане на реинвестираната печалба – това ще бъде двигател за частните инвестиции в иновационния потенциал на фирмите и тяхната конкурентност, вместо държавата да мисли корупционни схеми за забогатяване на клиентелата си. Съответно намаляване на данъка и на едноличните търговци. \"Това, заедно със стратегиите, които ще предложим за образование и развитие на човешкия потенциал, здравеопазване и сигурност, за които ще осигурим достатъчно средства за истински реформи, ще са основата за преодоляването на демографската катастрофа, в която се намира страната. И от която сегашните управляващи нямат никаква идея как да излязат. Държава като Ирландия, която само преди 40 години беше бедна и обезлюдяваща се, намали данъците и регулациите, и направи чудеса. Много други страни, предимно от Южна Европа, избраха пътя на съмнително усвояване на еврофондове – превърнаха кражбата на европари в национален спорт, и се провалят. Този манталитет сега властва и в България. Заради него много българи търсят успеха си извън страната. Те ще се върнат, когато започнем изграждането на модерна, технологична и чиста икономика, която работи за всички\", пише в програмата на \"Демократична България\". С целия документ може да се запознаете  тук .", "date": "2018.10.19", "title": "\"Демократична България\" предлага 18% ДДС и необлагаем минимум"}
{"url": "https://www.dnevnik.bg/biznes/2018/10/19/3330288_obvineniiata_za_nekachestveni_remonti_uronvat_prestija/", "text": "Прибързаните заключения, че в България се строи некачествено, защото консултантските и надзорните фирми не упражняват контрол, имат за цел да уронят авторитета и да обезсмислят функциите на строителния надзор в страната. Това се казва в позоция на управителния съвет на Българската асоциация на архитектите и инженерите консултанти (БААИК), изпратена до медиите, министър-председателя Бойко Борисов, министъра на регионалното развитие Петя Аврамова и директона на националния строителен надзор Иван Несторов. Не приемаме да се правят прибързани заключения на база няколко частни случая, огласени в медийното пространство, включително и с международен отзвук, и да се дискредитира професионализмът на всички фирми в България чрез вменяване на недоказана вина на един или друг участник в строителството, се казва в позицията. От асоциацията посочват, че доказването на проблеми при строителството и грешки на надзора е сложен и дълъг процес, който се решава в съда, заради липсата на ясна нормативна уредба. Същевременно това пречи и на организацията да оказва влияние на фирмите да спазват етични правила и норми. В текста се изказва и несъгласието на БААИК с \"прибързаните административни санкции, наложени на фирми, доказали във времето своя опит и професионализъм!\", като те са следствие на \"за жалост, от т.нар. \"журналистически\" разследвания\". \"Апелираме за достойно и справедливо отношение към нашата професия\", завършва позицията.", "date": "2018.10.19", "title": "Обвиненията за некачествени ремонти уронват престижа на консултантите, твърди асоциация"}
{"url": "https://www.dnevnik.bg/bulgaria/2018/10/19/3330305_helzinkskiiat_komitet_priema_predlojeniia_za_chovek_na/", "text": "За 11-а поредна година Българският хелзинкски комитет организира наградите \"Човек на годината\", които се присъждат за принос към правата на човека и правозащитността. Организацията предоставя възможност на хората сами да предложат личност или организация. Процесът за номиниране е вече отворен, а крайният срок за  изпращане на предложения  е 15 октомври 2018 г.. Самите награди ще бъдат връчени на специална церемония на 10 декември – Международния ден на правата на човека. Освен за принос в утвърждаването на човешките права в България се допускат и номинации на хора, борещи се за защита на други ценности, сравними с правата на човека, например защита правата на животните и опазване на природата.  Както и при предходните десет издания, жури, съставено от правозащитници, журналисти и общественици, ще връчи голямата награда, както и няколко специални приза за журналистическа работа и активизъм. Сред членовете на журито тази година са адвокат Александър Кашъмов от \"Програма Достъп до информация\", Красимира Величкова от Български дарителски форум и Явор Гечев от фондация \"Четири лапи\". Инициативата \"Човек на годината\" цели да даде публичност на организации, хора и каузи, които са направили предходната година по-добра и справедлива. Отличията нямат финансово изражение. Критериите са публикувани на  официалния сайт на наградите . Номинации се приемат до 15 ноември 2018 г., включително през  формуляр за номиниране  или по пощата на адрес София 1504, ул. \"Върбица\" 7. ", "date": "2018.10.19", "title": "Хелзинкският комитет приема предложения за \"Човек на годината\" за 2018 г."}
{"url": "https://www.dnevnik.bg/politika/2018/10/19/3330297_borisov_otkaza_da_obsujda_ostavka_na_simeonov_imal/", "text": "Премиерът Бойко Борисов призова вицепремиера си Валери Симеонов да сe извини за коментара по адрес на майките на деца с увреждания и отказа да говори за исканата оставка. Аз имам договор с Патриотичния фронт, оттам нататък мисля, че искането на оставки от страна на БСП не ги коментирам. Така той отговори на призива на Нинова Симеонов да подаде оставка заради думите си пред партийната телевизия на НФСБ \"Скат\", че \"Законът за хората с увреждания беше започнат като опит да се угоди на една група кресливи жени, които спекулираха с децата си\". По темата четете  тук . По-рано днес лидерът на БСП Корнелия Нинова използва повода да поиска оставката на Симеонов.  \"Има една приказка език мой - враг мой\", посочи премиерът пред журналисти в Брюксел във видео, излъчвано на живо във \"Фейсбук\" профила му. Допълни, че ако бил на мястото на Симеонов, също би се извинил, но и той самият го прави от негово име и от името на кабинета. Посочи, че често вицепремиерът не успявал да изрази добре това, което всъщност има предвид. Той съвсем по друг начин иска да го каже, но аз не съм му адвокат, да излезе да обясни какво е имал предвид, препоръча премиерът. Използва случая да нападне БСП за това, че правят политика на гърба на тези майки, като подчерта, че от 1944 г. насам партията нищо не е направила за тези родители, а при тяхното управление хората можели да си купуват лекарства само ако имат връзки в аптеката на правителствена болница. Отново обяви, че правителството ще изпълни поетите към майките ангажименти със законодателството и допълнителната финансова помощ.", "date": "2018.10.19", "title": "Борисов отказа да обсъжда оставка на Симеонов, имал договор с \"патриотите\""}
{"url": "https://www.dnevnik.bg/kultura/2018/10/06/3317986_otkus_ot_v_cherupkata_na_iun_makjuun/", "text": "Романът \"В черупката\" излиза в навечерието на четвъртия кино-литературен фестивал \"Синелибри\", и ще бъде представен у нас лично от автора, големия британски писател и интелектуалец Иън Макюън! Според критиката \"В черупката\" е алтернативен \"Хамлет\", шедьовър, събрал всичко, което Макюън знае за своето изкуство. Труди мами съпруга си Джон поета. Не с кой да е, а със собствения му брат, Клод глупака. Труди и Клод имат зловещ план – да се отърват от Джон, но и един свидетел – деветмесечния обитател на утробата на Труди. Който чува всичко и си прави съответните изводи. И който също има план Изключително находчив и провокативен римейк на една класическа творба, \"В черупката\" неслучайно се радва на суперлативи. Критиците отчитат любопитните разсъждения на нероденото бебе за европейската и световната съвременност, както и характерните за Макюън елементи на трилър, последвани от изненадваща развръзка. Иън Макюън се нарежда сред колосите на съвременната европейска литература. Носител на множество национални и международни отличия, той се превърна в емблема на постмодернизма и хуманизма с романи като \"Изкупление\", \"На плажа Чезъл\", \"Дете във времето\", \"Амстердам\". \"Невинният\" притежава характеристиките на образцов трилър, а \"Черните кучета\" третира универсалната тема за човешките взаимоотношения, за вечното надбягване на доброто и злото в самите нас. Повечето романи на Макюън имат филмови версии по негов сценарий. През 2017 г. \"Колибри\" издаде и съдебната драма \"Законът за детето\", екранизирана от Ричард Еър, с участието на Ема Томпсън и Стенли Тучи. Освен като един от най-изкусните съвременни разказвачи, Иън Макюън е известен и със силно ангажираното си социално присъствие, най-вече с откритото си отричане на ислямския екстремизъм. В рамките на \"Синелибри\" Иън Макюън ще има две срещи с публиката: на 10 октомври той лично ще открие премиерната прожекция на филма \"На плажа Чезъл\" в зала 1 на НДК от 19:00 ч., а на 11 октомври, отново от 19:00 ч., ще се срещне с читатели в литературен клуб \"Перото\". превод Надежда Розова Ето ме, с главата надолу в женско тяло. С търпеливо скръстени ръце, чакам и се питам в кого съм, защо съм тук. Очите ми се затварят носталгично, когато си спомня как плавах в прозрачната си торба от плът, как мечтателно се носех в мехура на собствените си мисли по свой си океан и се премятах като на забавен каданс, как се удрях лекичко в прозирните стени на клетката си, във възпиращата мембрана, която трептеше от гласовете на съзаклятниците, замислили зло дело, и едновременно ги приглушаваше. Такава бе безметежната ми младост. Вече съм обърнат наопаки, дори сантиметър място нямам, притиснал съм колене към корема си, а мислите и главата ми са непрекъснато заети. Нямам избор, ухото ми е притиснато денонощно към кървавите стени. Слушам, отбелязвам си разни неща наум и се тревожа. Дочувам разговори в леглото за смъртоносни намерения и се ужасявам какво ми предстои, в какво може да се окажа въвлечен. Потънал съм в абстракции и само умножаващите се връзки между тях създават илюзията за познат свят. Чуя ли \"синьо\", което никога не съм виждал, си представям психично събитие доста близо до \"зеленото\", което също никога не съм виждал. Въпреки оскъдното си жизнено пространство, се смятам за непорочен, необременен от зависимости и задължения свободен дух. Няма кой да ми противоречи или да ме укорява, нямам име, нито предишен адрес, нямам религия, дългове, врагове. Списъкът с ангажиментите ми, доколкото изобщо съществува, съдържа само предстоящото ми раждане. Каквото и да смята днешната генетика, аз съм, или бях, tabula rasa, чиста дъска. Обаче хлъзгава и пореста, която не биха използвали в нито една класна стая, за нито един покрив, дъска, която сама се изписва, докато се уголемява с всеки изминал ден, и става все по-нечиста. Смятам се за невинен, но май ще се окажа съучастник в заговор. Майка ми, Бог да поживи нейното неуморно и силно туптящо сърце, изглежда, е замесена. Изглежда ли, майко? Не изглежда, а е точно така. Замесена си. Знам го от самото начало. Нека си спомня онзи миг, когато сътворих първото си понятие. Отдавна, преди много седмици, улеят с нервите ми се затвори самичък и се превърна в гръбначен стълб, а милионите мои млади неврони, трудолюбиви като копринени буби, изпредоха и изтъкаха от разперените си аксони превъзходната златиста тъкан на първата ми представа – толкова простичка, че в момента отчасти ми убягва. Дали не беше \"аз\"? Твърде самовлюбено. Или пък \"сега\"? Прекомерно драматично. Сетне нещо, предшестващо и двете, съдържащо и двете, една-едничка дума, получена посредством мисловна въздишка или примирена отмала, чисто битие, нещо от рода на \"това\"? Твърде превзето. И така, вече по-близо до целта: моето понятие беше \"да бъдеш\". Или ако не точно \"да бъдеш\", то граматичният му вариант \"е\". Такова беше изконното ми понятие, неразрешеният проблем – \"е\". Само това. В духа на Es muss sein. Началото на съзнателния живот беше краят на илюзията, на илюзията за несъществуването, и избликването на реалността. Триумфът на реализма над магичното, на \"е\" над \"изглежда\". Майка ми \"е\" замесена в заговор, следователно аз също съм замесен, макар да ми е отредена ролята да го осуетя. Или пък да отмъстя, ако аз, неохотният глупак, се родя със закъснение. Но не хленча, не се оплаквам от съдбата. Още от самото начало, още когато разопаковах от златното платно дара на съзнанието си, знаех, че бих могъл да се окажа на много по-лошо място в много по-лош момент. Общите условия вече са известни и в сравнение с тях домашните ми несгоди са нищожни, или поне би трябвало да бъдат. Има поводи за радост. Ще наследя съвременни неща (хигиена, ваканции, успокоителни, настолни лампи, портокали през зимата) и ще обитавам привилегировано кътче на планетата – ситата и непоразена от епидемии Западна Европа. Старата Европа – склеротична, относително добра, измъчвана от своите призраци, уязвима за насилници, неуверена в себе си, избрана за убежище от милиони нещастни хора. Непосредственото ми обкръжение няма да бъде благополучната Норвегия – първият ми избор заради гигантския ѝ суверенен фонд и щедрото социално подпомагане; нито ще е вторият ми избор Италия, заради местната кухня и благословения от слънцето упадък; нито дори третият Франция, заради нейното пино ноар и жизнерадостното самочувствие. Вместо това ще наследя едно съвсем не обединено кралство, управлявано от почитаема възрастна кралица, където принц бизнесмен, известен с добрите си дела, със своите еликсири (от карфиол за пречистване на кръвта) и неконституционните си вмешателства, неспокойно очаква короната си. Това ще бъде домът ми и ще свърши работа. Можеше да се появя в Северна Корея, където наследствеността е също толкова неоспорима, но храната и свободата не стигат. Как така аз, дето дори не съм млад, дори не съм роден вчера, знам толкова много или знам достатъчно, за да греша толкова много? Имам си източници, слушам. Когато не е с приятеля си Клод, майка ми Труди обича да слуша радио и предпочита беседите пред музиката. В зората на интернет кой би предвидил неспирния възход на радиото или пък възраждането на архаичната дума \"безжичен\"? През подобното на звук от включена пералня бучене на корема и червата чувам новини, пораждащи всякакви кошмари. Тласкан от непреодолим порив сам да си вредя, слушам внимателно анализите и споровете. Не ми досажда повторението на всеки час, сбитите обобщения през трийсет минути. Изтърпявам дори Би Би Си Уърлд Сървис с хлапашкото врещене на синтетична музика от тромпети и ксилофон между отделните новини. Насред някоя дълга и спо¬койна нощ понякога силно ритвам майка си. Тя се събужда, не успява да заспи отново и се пресяга към радиото. Жестоко е, знам, но на сутринта и двамата сме по-добре информирани. Тя харесва също подкастове и аудиокниги за самоусъвършенстване – \"Опознайте виното\" в петнайсет части, биографии на драматурзи от седемнайсети век и различни произведения от световната класика. \"Одисей\" на Джеймс Джойс я приспива, а мен ме изпълва с трепет. Когато в първите дни тя си слагаше слушалките, чувах всичко съвсем ясно – звукът преминава прекрасно по челюстната кост и ключицата, надолу по скелета и много бързо през околоплодните води. Дори телевизията поднася по-голямата част от оскъдната си услуга чрез звука. А когато мама и Клод се срещат, от време на време обсъждат състоянието на световните дела, обикновено със скръбен тон, макар че възнамеряват да ги влошат още повече. Заклещен тук, където единственото ми занимание е да развивам тялото и ума си, аз попивам всичко, дори баналностите, които изобилстват. Защото Клод обича да се повтаря. Той е човек на рефрените. Когато се ръкува с някой непознат, казва (чувал съм го два пъти): \"Клод, като Дебюси\". Колко греши! Всъщност е Клод, строителният предприемач, който нищо не композира, нищо не създава. Хрумне ли му нещо, изрича го на глас, а след малко мисълта отново го спохожда и – защо не? – изрича я пак. Доставя му удоволствие да предизвиква повторно звукови вибрации. Знае, че вие знаете, че той се повтаря. Не знае обаче, че на вас не ви е толкова приятно, колкото на него. Нарича се проб¬лем на референцията, научих го от една Рийтова лекция. Ето един пример за дискурса на Клод и за начина, по който събирам информация. Той и майка ми се уговарят по телефона (чувам и двете страни) да се срещнат вечерта. Мен не ме броят, както обикновено – вечеря на свещи за двама. Откъде знам за свещите ли? Защото в уреченото време, когато ги настаняват на масата им, чувам майка си да се оплаква. На всички маси горят свещи, а на нашата не. Следва раздразненото пухтене на Клод, заповедното щракване на сухите му пръсти, раболепното мърморене от страна на, допускам, приведен в кръста келнер, щракването на запалка. Ето на, сдобиват се с вечеря на свещи. Липсва само храната. В скута им обаче лежат тежки менюта – усещам долния ръб на менюто на Труди, опряно в кръста ми. Налага се отново да изслушам репертоара на Клод относно термините в менюто, като че ли той пръв забелязва тези маловажни нелепици. Започва с \"на тиган\". Какво друго означава, освен измамно и благовидно представяне на просташкото нездравословно \"пържене\"? Къде другаде може да изпържат неговите миди с чили и лимонов сок? В яйцеварка ли? Преди да премине нататък, повтаря част от вече изречените доводи в различни варианти. Следва втората му любима фраза, привнесена от Америка – \"ръчно нарязан\". Беззвучно подемам изложението му още преди да е заговорил, но лека промяна на вертикалното положение подсказва, че майка ми се е привела напред, успокоително е положила пръст на китката му и ще отклони вниманието му с мила молба: \"Избери виното, скъпи. Нека да е от най-хубавото\".", "date": "2018.10.19", "title": "Откъс от \"В черупката\" на Иън Макюън"}
{"url": "https://www.dnevnik.bg/sport/2018/10/19/3330307_zrelishten_mach_na_tiineidjurkata_egonu_prati_italiia/", "text": "Със забележителните 45 точки 19-годишната Паола Егону изпрати Италия на финала на световното първенство по волейбол. Тя имаше основен принос за победата с 3:2 (25:18, 21:25, 25:16, 29:31, 17:15) срещу Китай във вълнуващ полуфинал. \"Скуадра адзура\" ще спори за титлата със Сърбия, чийто отбор се наложи с 3:1 (25:22, 26:28, 25:19, 25:23) срещу Холандия. Силен мач изигра Тияна Бошкович, направила 29 точки. Това е първият случай в историята, в който един срещу друг във финала ще се изправят два европейски отбора. Италианките ще се борят за втората си световна титла след 2002 г. Сръбкините, които са европейски шампионки и сребърни медалистки от Рио 2016, за пръв път са на финал на световно първенство. Със стабилна игра в атака и на блокада италианките взеха убедително първия гейм. Китайките отговориха със силен сервис и подобрена игра в нападение, което им помогна да изравнят. След убедителен трети гейм Италия си върна водачеството. В четвъртия азиатският отбор съумя да спаси мачбол и след 31:29 изравни. Тайбрекът беше много оспорван, като след ас на Егону Италия поведе с 14:12, но китайките направиха 14:14. Три точки на звездата на италианския отбор доведоха до 17:15 и изпратиха \"скуадра адзура\" на финал. Мачът за световната титла е в събота в 13.40 часа.", "date": "2018.10.19", "title": "Зрелищен мач на тийнейджърката Егону прати Италия на финал на световното по волейбол"}
{"url": "https://www.dnevnik.bg/bulgaria/2018/10/19/3330318_promenite_v_turgovskiia_registur_veche_se_nanasiat_v/", "text": "Всички промени във фирмите и юридическите лица с нестопанска цел, които по закон трябва да се отбележат в Търговския регистър, вече се нанасят в предвидения срок от три дни, увери днес от трибуната на парламента министърът на правосъдието Цецка Цачева. Тя увери, че днес се вписват данните, подадени вчера. В отговор на въпрос на депутати Цачева призна, че проблеми е имало, но те са преодолени. Според министъра към днешна дата Агенцията по вписванията, която поддържа регистъра, има основно кадрови проблеми. Конкурсът за назначаване на 30 допълнителни длъжностни лица по регистрацията още не е приключил, а IT служителите вместо 17 са само 4. Както е известно, през август Търговският регистър  спря работа за две седмици , като за причината още върви разследване.  Обявена тази седмица обществена поръчка  за осигуряване на допълнителна памет за регистъра отново породи притеснения, че може да има нов подобен проблем.  Цачева обаче уточни в сряда , че такава опасност няма.", "date": "2018.10.19", "title": "Промените в Търговския регистър вече се нанасят в законовия срок, увери министър Цачева"}
{"url": "https://www.dnevnik.bg/gradska_sreda/2018/10/19/3330309_dupkata_na_gradinata_kristal_ne_se_zariva_a_se/", "text": "Горният почвен слой в дупката на \"Кристал\" се подменя с нов, който ще бъде затревен, това пише кметът на София Йорданка Фандъкова в профила си във \"Фейсбук\". По-рано днес в социалната мрежа се появиха снимки от течащия в градината ремонт, като граждани твърдят, че дупката се зарива. Бързо след това беше и насрочен протест пред Столичната община за понеделник, който да събере недоволните от \"зариването\" на дупката, изпълнението на ремонта на улица \"Граф Игнатиев\" и премахването на жълтите павета от градината пред Националната художествена академия. \"В момента се отнема горния почвен слой, който е с намалени качества, и се заменя с нов хумусен слой, който ще бъде затревен. В градината \"Кристал\" засаждаме 52 нови дървета - чинар, липа, кедър и смърч\", пише кметът. В поста Фандъкова припомня и историята на дупката: \"През 1914 г. на мястото е направен изкоп за основите на сграда на Народната библиотека и музей. Заради войните строежът не е реализиран и през 1927 г. денивелацията е оформена като част от парковото пространство на градината срещу Военния клуб.\"", "date": "2018.10.19", "title": "Дупката на градината \"Кристал\" не се зарива, а се подменя почвеният слой, каза кметът на София"}
{"url": "https://www.dnevnik.bg/bulgaria/2018/10/19/3330330_spored_cacheva_bulgariia_e_napravila_vsichko_vuzmojno/", "text": "До момента България е направила всичко възможно, за да помогне на съдените от Турция гранични полицаи, които преди десетина години застреляха турски рибар, навлязъл незаконно със свои колеги в български териториални води при бракониерски риболов, каза днес от трибуната на парламента министърът на правосъдието Цецка Цачева. Тя припомни, че до момента нито военният съд в Сливен, нито съдът за защита правата на човека в Страсбург е започнал дело срещу тях, тъй като не са намерили наличие на престъпление. Съдът в Лозенград обаче е започнал такова. Цачева обяви, че Министерството на правосъдието и външното министерство работят съвместно, като вече се работи по намирането на адвокат, който да представлява обвиняемите пред турски съд, като държавата ще плати разходите за него. На всички заседания ще присъства и представител на външното министерство. Цачева успокои, че няма никакъв вариант българите да бъдат екстрадирани в Турция, но няма и как държавата да окаже натиск, така че делото да бъде спряно. \"Държавата не е абдикирала. От 2017 г. търсим начин как да сме полезни на тези хора\", обобщи министърът.", "date": "2018.10.19", "title": "Според Цачева България е направила всичко възможно, за да помогне на обвинените от Турция граничари"}
{"url": "https://www.dnevnik.bg/photos/2018/10/18/3329738_fotogaleriia_civilnite_poliaci_koito_iskat_da_sa/", "text": "С наближаването на стогодишнината от независимостjа на Полша през ноември, хиляди поляци са се записали като доброволци за обучение в основите на военното изкуство, за да защитят страната си от външна агресия при нужда.", "date": "2018.10.19", "title": "Фотогалерия: Цивилните поляци, които искат да са войници"}
{"url": "https://www.dnevnik.bg/sport/2018/10/19/3330231_v_ostur_ton_baiern_zashtiti_trenyora_i_igrachite/", "text": "Ръководството на \"Байерн\" (Мюнхен) обяви подкрепата си към играчите и треньора Нико Ковач след критиките за слабото представяне на отбора. От клуба заявиха, че няма да толерират нападки от германските медии към хора от тима.  Обръщението дойде на пресконференция, чието свикване предизвика много теории. Някои медии дори съобщиха, че \"Байерн\" ще обяви привличането на Арсен Венгер за треньор. \"Играчите ни са самокритични. Да поставяте под въпрос работата на целия клуб е неприемливо. Винаги ще защитавам моите играчи и моят треньор\", каза спорният директор Хасан Салихамиджич. На събитието присъстваха още президентът Ули Хьонес и изпълнителният директор Карл-Хайнц Румениге. Баварците са в серия от четири поредни мача без успех, като това увеличи напрежението към треньора и футболистите. От ръководството са недоволни още за вината, която хвърлят медиите върху играчите на \"Байерн\" за слабото представяне на националния отбор на Германия.  \"Събрахме се в понеделник след мача на Германия с Холандия и прочетеното в пресата беше насочено изцяло към определени играчи, повечето от \"Байерн\". Човешкото достойнство е неприкосновено. Повече няма да приемем подобно отношение в \"Байерн\", заяви Румениге. Ръководството предупреди, че ще потърси правата си в съда срещу журналистите, които представят невярна информация за случващото се в клуба.  \"Подходът на медиите е една шега. Най-големият клуб в Германия трябва да заеме позиция, независимо от случващото се. Видях какво се говори за Йоахим Льов и за това, че трябва да си тръгне. А му целуваха краката в продължение на десет години\", каза Хьонес.", "date": "2018.10.19", "title": "В остър тон \"Байерн\" защити треньора и играчите"}
{"url": "https://www.dnevnik.bg/bulgaria/2018/10/19/3202159_novata_poetichna_kniga_na_margarita_serafimova_da_se/", "text": "Усетих се повикана. Поканена на Пътуване. Което се оказа без край... Непогрешим водач е Поезията. Навлиза в неразрушимото, разбулва могъщо-великолепните му проявления (самата тя едно от тях, от Вечното движение, от Красотата.)\" Това пише Екатерина Йосифова, \"повикана\" от новата книга на Маргарита Серафимова \"Неразрешимостта на великолепието\", издадена от \"Жанет 45\". Тази вечер от 18.30 ч. в книжарница Гринуич в София ще бъде представена книгата. \"Неразрешимостта на великолепието\" е третата книга с поезия на Маргарита Серафимова - след дебютната \"Животните и други богове\" /Университетско издателство, 2016 г./ и \"Демони и свят\" /изд. Черно фламинго, 2017/. Нейни стихове излизат в десетки англоезични издания - \"Адженда\", \"Джърнъл\", \"Лондон грип\". Маргарита Серафимова бе номинирана за Монреалската награда за поезия 2017, както и за наградите на Национален център на книгата - НДК, 20171 и \"Иван Николов\" 2017.  След излизането на дебютната й книга \"Животните и други светове\" Маргарита Серафимова изненада с признанието, че пише поезия от 16-годишна, но едва сега споделя стиховете си с по-широк кръг читатели, и то само от написаните през последните 8 години. В стиховете й завладяващо е усещането за безбрежност. Всъщност Маргарита е изящен майстор на поетическата миниатюра - така я определи и поетът редактор на първата и книга Ани Илков, който тогава представи дебютния й сборник.", "date": "2018.10.19", "title": "Новата поетична книга на Маргарита Серафимова: Да се усетиш повикана"}
{"url": "https://www.dnevnik.bg/sport/2018/10/19/3330336_selekcionerut_na_voleibolistkite_otborut_triabva_da_e/", "text": "Селекционерът на националния отбор по волейбол за жени Иван Петков заяви, че съставът трябва да се гордее с представянето си на световното първенство. Българките завършиха на 12-ото място след четири победи и пет загуби. Според Петков показаното на турнира в Япония носи и надежди за бъдещето. \"Дадохме максимума на този етап. Направихме достойно представяне и трябва да бъдем горди.\" Той съжалява, че отборът не е спечелил мач срещу някой от водещите тимове.", "date": "2018.10.19", "title": "Селекционерът на волейболистките: Отборът трябва да е горд и обнадежден за бъдещето"}
{"url": "https://www.dnevnik.bg/kultura/2018/10/19/3330379_glavniiat_redaktor_na_gentlewoman_pristiga_v_sofiia_za/", "text": "Среща на седем световни имена в различни сфери на дизайна, сред които и главната редакторка и основател на известното лайфстайл списание Gentlewoman Пени Мартин, ще бъдат част от първото издание на фестивала МЕЛБА. Той ще се проведе между 9 и 30 ноември в София, съобщиха организаторите \"Студио Комплект\". Събитието, посветено на дизайна, творчеството, визуалните експерименти и устойчивия начин на живот, ще предложи на българската публика лекции и изложби със селекция от добрите примери в българския дизайн през последната година. Фестивалът МЕЛБА е дело на екип, предвождан от Адриана Андреева и Бояна Гяурова, и е своеобразно продължение на лансирания в края на 2017 г. \"Динамичен архив за български дизайн МЕЛБА\", който представя онлайн част от съвременните български имена в различни сфери на дизайна. В рамките на фестивала ще има еднодневен международен форум. На 10 декември от 10 до 18 ч. в \"Генератор\" публиката ще може да чуе лекциите на седем от гостуващите имена на МЕЛБА. Голямата звезда е Пени Мартин, която освен основател и главен редактор на лайфстайл списанието Gentlewoman е и куратор в Националния музей по фотография, филм и телевизия във Великобритания. Ще можем да чуем отблизо повече за изящния продуктов дизайн, дело на чешката марка за ръчно изработени произведения от стъкло Dеchem. От Копенхаген ще пристигне представител на Space 10 - лаборатория за прототипиране на идеи за устойчив бъдещ начин на живот. Друго значимо име е дигиталното продуцентско студио UNIT9 с офиси в Лондон, Ню Йорк, Лос Анджелис, Берлин и Флоренция, което се специализира в силни интерактивни и запомнящи се продукции с фокус върху витуалната реалност (VR), дигитален дизайн, игри, иновации и филми. Лекторът от това студио Карол Гуречни е носител на множество международни награди, а през 2012 г. печели конкурса за дизайн на Young Lions и става официален представител на Полша за Cannes Lions в Кан.  Изложбата \"Преглед на българския дизайн 2018\" в рамките на МЕЛБА ще събере по 5 проекта във всяка от шестте категории - продуктов дизайн и керамика, мода и текстил, графичен дизайн, илюстрация, бижута и социален дизайн. Изложбата ще бъде открита официално на 8 ноември в \"Уникредит студио\" и ще бъде отворена със свободен достъп за публиката до 30 ноември. Тя ще покаже приложение на новоразработени материали и функционалности, иновативни начини за комуникация и предаване на послания, дизайн за всички възрасти и за специални общности. ", "date": "2018.10.19", "title": "Главният редактор на Gentlewoman пристига в София за фестивала МЕЛБА"}
{"url": "https://www.dnevnik.bg/sviat/2018/10/19/3330383_norvegiia_shte_osvobodi_zapodozrian_v_shpionaj_rusnak/", "text": "Норвегия ще освободи  заподозрян в шпионаж руснак , съобщи норвежката разузнавателна служба ПСТ, с което скандинавската страна се лишава от потенциална разменна монета за връщането на задържан в Русия норвежец, предаде \"Франс прес\". Михаил Бочкарьов беше задържан на 21 септември на летището на Осло след участие в междупарламентарен семинар в норвежкия парламент. Той е заподозрян, че по време на семинара е събрал информация от компютърната мрежа на сградата. Вчера норвежкото правосъдие прецени, че разследването не е намерило допълнителни доказателства, и нареди 51-годишният Бочкарьов да бъде освободен след четири седмици във временния арест. Норвежкото разузнаване обжалва решението, но днес реши да оттегли обжалването си, без да посочи причини. Въпреки че ПСТ отрича връзка между двата случая, обсъждаше се възможността Бочкарьов да бъде разменен за норвежец, който е задържан в Русия от април, също по подозрения в шпионаж. / БТА", "date": "2018.10.19", "title": "Норвегия ще освободи заподозрян в шпионаж руснак"}
{"url": "https://www.dnevnik.bg/bulgaria/2018/10/19/3330395_ot_nachaloto_na_noemvri_nova_televiziia_zapochva/", "text": "На 5 ноември по \"Нова телевизия\" ще започне излъчването на ново публицистично предаване. То ще се казва \"Плюс-минус. Коментарът след новините\", а водещи ще са журналистите Кузман Илиев и Владимир Сираков, съобщиха от \"Нова телевизия\". Предаването ще се излъчва всеки делничен ден след емисията новини в 16 ч., като в концепцията му са заложени анализ на актуалните теми, преки включвания и задълбочени дискусии. През последните 7 години Илиев и Сираков са работили заедно в телевизиите \"Европа\", \"Блумбърг\" и \"България он ер\".", "date": "2018.10.19", "title": "От началото на ноември \"Нова телевизия\" започва излъчването на ново публицистично предаване"}
{"url": "https://www.dnevnik.bg/sviat/2018/10/19/3330389_amazon_shte_otkrie_nov_ofis_i_1000_rabotni_mesta_vuv/", "text": "Амазон\" (Amazon) открива първия си офис в Манчестър и разширява други два центъра, като открива 1000 нови позиции в подразделението си за проучвания и разработки, информира \"Ройтерс\". Американският гигант в онлайн търговията ще открие 600 нови работни места в Манчестър, в центъра за разработки в Единбург ще добави още 250 места, а в Кеймбридж ще открие 180 нови позиции, съобщи снощи компанията. Ръководителят на \"Амазон\" за Великобритания Дъг Гър каза, че Великобритания заема водеща роля в световните иновации на компанията. Новите инженери ще работят по различни технологии като персонализирани препоръки за пазаруване, обучение на устройства, виртуалния асистент \"Алекса\" (Alexa) и проект за доставки с дрон. \"Амазон\" и други американски технологични гиганти като \"Гугъл\" (Google), \"Фейсбук\" (Facebook) и \"Епъл\" (Apple) продължават да инвестират във Великобритания въпреки несигурността около излизането на страната от ЕС. \"Амазон\" посочи, че от 2010 г. е инвестирал над 9.3 млрд. британски лири (12.15 млрд. долара) във Великобритания, като до края на годината за компанията ще работят около 27 500 души в страната, включително над 6500 в корпоративния отдел и отдела за разработки. /БТА", "date": "2018.10.19", "title": "\"Амазон\" ще открие нов офис и 1000 работни места във Великобритания"}
{"url": "https://www.dnevnik.bg/bulgaria/2018/10/19/3330304_v_evropeiskiia_sujuz_mujete_jiveiat_sredno_782_godini/", "text": "Във всички държави - членки на Европейския съюз, през 2016 жените живеят по-дълго от мъжете. Средната възраст е 83.6 години за жените и 78.2 години за мъжете с разлика от 5.4 години.  Това става известно от изследването \"Животът на жените и мъжете в Европа - статистически портрет 2018\" на Евростат, представено от Националния статистически институт. Сред държавите разликата във възрастта на жените и мъжете варира от 10-11 години в Латвия и Литва до под 4 години в Дания, Ирландия, Малта, Холандия, Швеция и Обединеното кралство. Данните сочат, че е Европейския съюз жените са 5% повече от мъжете. На 100 мъже се падат 105 жени. В почти всички страни жените са повече от мъжете, като най-голяма е разликата в Латвия (18%), Литва (17%) и Естония (13%), докато в Люксембург, Малта и Швеция мъжете са малко повече от жените. Причини за смъртност - болест на сърцето и злокачествени образувания Злокачествените новообразувания, болестите на сърцето (напр. инфаркт) и мозъчносъдовите заболявания (напр. инсулт) са трите най-често срещани причини за смърт както при жените, така и при мъжете в ЕС. И при трите причини смъртността е по-голяма при мъжете, отколкото при жените: през 2015 г. в ЕС от злокачествени новообразувания са умрели 346 мъже и 201 жени, от болести на сърцето - 172 мъже и 95 жени, и от мозъчносъдови заболявания - 93 мъже и 78 жени на 100 000 мъже/жени. Във възрастовата група от 16 до 44 години 85% от жените и 87% от мъжете в ЕС през 2016 г. оценяват здравето си като добро. За лицата на възраст между 45 и 64 години този дял намалява до 62% при жените и 65% при мъжете, а за хората на възраст 65 и повече години - съответно до 36% и 42%. В почти всички държави членки по-голям е делът на мъжете, отколкото на жените, които възприемат здравето си като добро, а разликата се увеличава с възрастта. Интересно е да се отбележи, че разликата между държавите членки също се увеличава с възрастта. Седем пъти повече жени живеят сами с деца Големи различия се отчитат в начина, по който живеят жените и мъжете - заедно, сами, с или без деца - 7.6% от жените на възраст 25 - 49 години живеят сами с деца в сравнение с 1.1% от мъжете на същата възраст. За живеещите сами без деца в тази възрастова група делът на жените е 9.6% и 16.3% - на мъжете. Големи различия има и между жените и мъжете на възраст 65 и повече години - делът на възрастните жени, живеещи сами (40.4%), е два пъти по-голям, отколкото при мъжете (19.9%). При другите възрастови групи има по-малки разлики. Сред младите хора 8.5% от жените и 8.1% от мъжете на възраст от 15 до 24 години живеят сами. Същото важи и при съвместно живеещите - 45.1% от жените и 48.4% от мъжете на възраст 15 и повече години в ЕС живеят с партньор. Анализът показва, че в ЕС през 2017 г. жените са напуснали дома на родителите си на по-ранна възраст от мъжете (средно - 25 години за жените и 27 за мъжете). Във всички държави членки жените сключват брак по-рано от мъжете, като през 2016 г. разликата във възрастта при сключване на първи брак е над 3 години в България, Румъния и Гърция, а в Ирландия (2015 г.), Португалия и Обединеното кралство (2015 г.) - по-малка от 2 години. Що се отнася до средната възраст на жените при раждане на първо дете - през 2016 г. в ЕС тя е 29 години, като варира от около 26 години в България и Румъния до 31 години в Испания и Италия. Въпреки големите различия в живота на жените и мъжете те са почти еднакво удовлетворени от живота, който водят. В ЕС през 2013 г. жените на възраст над 16 години по скалата от 0 до 10 са дали оценка средно 7.0 на удовлетвореността си от живота, а мъжете на същата възраст - средно 7.1. В повечето държави членки оценките на жените и мъжете са били равни или е имало разлика от 0.1.", "date": "2018.10.19", "title": "Жените в ЕС напускат по-рано дома на родителите си и живеят по-дълго от мъжете"}
{"url": "https://www.dnevnik.bg/sport/2018/10/19/3330313_uimbuldun_vuvede_taibrek_v_posledniia_set/", "text": "За пръв път в историята тайбрек ще решава последния сет на мачовете в най-стария тенис турнир в света - \"Уимбълдън\". Той ще бъде използван, когато се стигне до резултат 12:12 във финалната пета (при мъжете) и трета (при жените) част. \"Уимбълдън\" става вторият турнир от Големия шлем, който ще използва тайбрек в последния сет. Досега такъв e имало единствено в US Open, където тайбрекът се играе, когато се стигне до 6:6. \"При вземането на това решение потърсихме обратна връзка от играчите и длъжностните лица, анализирахме данни за мачове от две десетилетия, разгледахме и други фактори, включително усложнения в програмата и изживяването за зрителите\", заяви президентът на \"Ол Ингланд клъб\" Филип Брук. \"Нашето мнение беше, че е дошло време да се въведе тайбрек за завършването на мачове, които не са стигнали до естествения си край в разумен момент от последния сет. Въпреки че знаем, че случаите на мачове, които се простират дълбоко във финалния сет, са редки, смятаме, че една пауза при 12:12 дава справедлив баланс. Така играчите ще имат достатъчно възможности да завършат мача в своя полза (без тайбрек), като същевременно се гарантира, че мачът ще приключи в приемлив срок\", каза още той. \"Уимбълдън\" държи рекорда за най-дълъг мач в историята на тениса. През 2010 г. Джон Иснър и Никола Маю трябваше да играят в рамките на три дни, за да приключат двубоя си от първия кръг. Срещата продължи 11.05 часа игрово време, а американецът спечели със 70:68 в последния сет. Тази година на тревните кортове се изигра и третият най-дълъг мач в историята, като участник в него отново беше Иснър. Американецът загуби в полуфиналите от Кевин Андерсън след 24:26 в последния сет и 6.36 часа игрово време. С новото въведение в \"Уимбълдън\" в тениса ще останат само два турнира, в които няма тайбрек в последния сет - Australian Open и \"Ролан Гарос\". Дълги години нямаше тайбрек и в мачовете от купа \"Дейвис\", но беше въведен през 2016 г.", "date": "2018.10.19", "title": "\"Уимбълдън\" въведе тайбрек в последния сет"}
{"url": "https://www.dnevnik.bg/evropa/2018/10/19/3330322_riache_-_migrantskoto_selishte_v_italiia_koeto_se_bori/", "text": "Селището Риаче, намиращо се в южната част на Италия, беше смятано в продължение на години за модел на интеграция на мигрантите. Днес то се бори за оцеляването си, лишено от държавни субсидии и от кмета, на когото вече е забранено да живее там. Избраният през 2004 г. Доменико Лукано, по прякор Мимо, вдъхна живот на селището с 1800 жители на върха на \"ботуша\", посрещайки стотици бежанци с помощта на италиански и европейски средства. Вече около 400 от жителите на селището са чужденци - африканци, пакистанци, сирийци. Изоставени къщи бяха заселени отново, отвориха се работилници и малки предприятия, обезлюдяващото се градче постепенно се съживи. \"Тук различните общности винаги са се разбирали добре\", уверява Кармела, пенсионерка, дошла да живее в Риаче, след като напуска Германия. Подновяването на живота в Риаче помогна и на местната икономика, позволявайки създаването на петдесетина работни места, включително за учителки в местното училище, които да преподават италиански на възрастни. Тези събития вдъхновиха режисьора Вим Вендерс да направи документално-игрален филм и доведе до това, че преди две години Лукано беше включен в списъка с 50-те най-влиятелни личности на планетата, съставян от сп. \"Форбс\". Но в началото на този месец  Лукано беше поставен под домашен арест , след което съдът промени решението си и му забрани да живее в общината. Емблематична и патриархална фигура в селището, той е заподозрян, че е подпомогнал фиктивни бракове и че е пренебрегнал оферти, за да даде поръчки за разчистване на боклука на фирми, свързани с мигрантите. Освен това Риаче беше изключено от държавната Система за защита на бежанци и търсещи убежище, която поверява бежанци и търсещи убежище на общините, като им плаща по 35 евро на ден на човек. Около една трета от чуждестранните граждани на Риаче бяха приети в рамките на тази програма. Това решение беше взето по силата на започната през 2016 г. административна процедура за повтарящи се случаи на нарушения при приема на лица, въпреки че няма подозрения за лично обогатяване. Уличките на надвисналото над Йонийско море селище, шумни и оживени само допреди няколко месеца, притихнаха. Сергиите в историческия център, наречен \"глобалното селище\", една след друга прекратиха работата си. \"Чувстваме се изоставени\" \"Хората вече не получават пари, уморени сме и се чувстваме изоставени\", обяснява Розин, камерунка, пристигнала през 2015 г., която работи в тъкачен цех. \"Спряха ни тока, защото вече не можем да го плащаме и това лято се наложи да затворим\", обяснява майката на семейство, която се опитва да продължи да работи, доколкото може, въпреки че обществените помощи бяха спрени година след започването на работа. Въпреки че трудностите предшестват встъпването в длъжност на вътрешния министър Матео Салвини, тя обвинява лидера на италианската крайна десница, че иска \"да раздуха пламъците по мигрантския въпрос\". Новият вътрешен министър редовно е обвинявал Лукано, че иска \"да замени италианците с африканци\" и оттогава повтаря, че решенията на съдиите показват, че левият кмет \"не е съвременен герой\". Салвини реши впрочем да събере търсещите убежище в големи центрове за посрещане и да ограничи досегашната система до онези, които вече са получили разрешение за пребиваване, заплашвайки по-малко мащабни проекти в множество пустеещи селища. След последните съдебни проблеми на кмета населението на Риаче живее в несигурност. 35-годишната нигерийка Джонджой се притеснява за четирите си малки деца. \"Кметът им е като втори баща. Какво ще стане сега, след като той замина?\" \"Папа Мимо\" засега не се предава. Той се надява, че съдът скоро ще му разреши да се върне у дома, и разчита да продължи експеримента. \"Риаче представлява идея, която се противопоставя на варварството. Продължаваме напред, дори без субсидии\", уверява той АФП, обяснявайки, че смята да разчита на солидарен туризъм и може би \"да отправи призив за международни помощи\". /БТА", "date": "2018.10.19", "title": "Риаче - мигрантското селище в Италия, което се бори за оцеляването си"}
{"url": "https://www.dnevnik.bg/photos/2018/10/19/3330446_snimka_na_denia_vecheria_za_lideri_v_lilavo/", "text": "Момент от вечерята в четвъртък, в която участва и премиерът Бойко Борисов. Тя е в рамките на 12-ата среща на върха Азия - Европа в Брюксел.  Кадърът е от \"Фейсбук\" профила на премиера", "date": "2018.10.19", "title": "Снимка на деня: Вечеря за лидери в лилаво"}
{"url": "https://www.dnevnik.bg/evropa/2018/10/19/3330444_italiia_planira_zabrana_za_plastmasovi_predmeti_za/", "text": "Италия планира да забрани използването на пластмасови чаши, чинии и предмети за еднократна употреба от януари 2020 г., съобщи днес в интервю министърът на околната среда Серджо Коста, цитиран от ДПА. Забраната, отговаряща на  предложенията на Европейската комисия , които предстои да бъдат одобрени, ще засегне също сламки,  дръжки за балони , бъркалки. Целта ми е да бъде изчистена  морската екосистема  колкото се може повече, каза Коста пред италианския всекидневник \"Република\", като по думите му, за да се случи това, трябва да се намалят \"последиците от използването на някои продукти за еднократна употреба\". През май, когато Европейската комисия призова за общоевропейска забрана за използването на пластмасови изделия за еднократна употреба, тя отбеляза, че над 80 процента от боклука в морето е пластмасов. Освен това от 2002 г., каза Коста, рибарските лодки няма да има право да хвърлят отново в морето отпадъците, които са \"уловили\" при риболов. Мерките са предвидени в закон, който е почти готов, заяви министърът. Законът предстои да бъде одобрен от кабинета и гласуван от парламента. /БТА", "date": "2018.10.19", "title": "Италия планира забрана за пластмасови предмети за еднократна употреба от 2020 г."}
{"url": "https://www.dnevnik.bg/sviat/2018/10/19/3330404_tesla_priema_poruchki_za_po-evtin_variant_na/", "text": "Американската компания за електромобили Тесла (Tesla) е започнала да приема поръчки за по-евтина модификация на масовия си Модел 3 (Model 3). Цената на екоколата е 45 000 долара, като тя ще може да изминава около 420 км без презареждане. Това съобщи в \"Туитър\" ръководителят на компанията Илон Мъск, предаде ТАСС. \"Току-що пуснахме по-евтина Модел 3 със среден пробег и суперлесна нова страница за поръчки\", съобщава Мъск. По думите му след федералните и щатските данъчни отстъпки в Калифорния автомобилът ще струва 35 000 долара, но истинската цена за собствениците ще бъде по-скоро 31 000 долара. Цената на новата модификация е с 4000 долара по-ниска от началната цена на новия седан миналата година. Версията на Модел 3 с по-мощна батерия, която може да изминава без презареждане около 500 километра, и по-добри динамични характеристики е 54 000 долара. Тесла започна производството на Модел 3 през юли 2017 г., но се сблъска с трудности при увеличаването на капацитета си, които не успя да преодолее изцяло. Списъкът на чакащите за базовата версия на електромобилите й включва неколкостотин хиляди души. Модел 3 е по-нискобюджетна версия на по-скъпите Модел Екс (Model X) и Модел Ес (Model S). Базовата версия, която все още не е пусната в производство, може да изминава без презареждане около 350 км с максимална скорост 210 км в час, като ускорява от 0 до 100 км в часа за под 6 секунди. /БТА", "date": "2018.10.19", "title": "\"Тесла\" приема поръчки за по-евтин вариант на електромобила Модел 3"}
{"url": "https://www.dnevnik.bg/ot_vas/novini_ot_vas/2018/10/19/3330095_hramut_sveta_troica_v_sevlievo/", "text": "Храмът е издигнат като една от най-представителните сгради на град Севлиево до Освобождението. Строен е в периода 1865 - 1870 г., дело на прочутия майстор от Трявна уста Генчо Кънев-Големия. Сградата е от местен дялан камък, с три олтарни абсиди, с подчертана барокова форма на линиите. До Освобождението храмът е бил средище на богат духовен и обществен живот.", "date": "2018.10.19", "title": "Храмът \"Света Троица\" в Севлиево"}
{"url": "https://www.dnevnik.bg/sport/2018/10/19/3330463_turnirut_v_sofiia_zasega_ne_vliza_v_planovete_na/", "text": "Тенис турнирът в София засега не влиза в плановете на Григор Димитров за 2019 г., заяви мениджърът му Георги Стоименов за \"Дневник\". Надпреварата от категория \"АТП 250\" ще се проведе в зала \"Арена Армеец\" от 4 до 10 февруари - една седмица след края на Australian Open и една седмица преди турнира в Ротердам, където българският тенисист вече потвърди участие. Стоименов заяви, че не е изключено на по-късен етап Димитров и екипът му да променят плановете си и той да се включи в четвъртото издание на турнира в София. Световният №9 участва само в едно от тях -  през 2017 г., когато спечели титлата. В края на 2017 г.  Димитров обяви, че ще се завърне в София , за да защитата трофея. Седмица преди турнира обаче той  даде пресконференция в България, на която заяви , че участието му е под въпрос заради контузия в рамото. Два дни преди старта на надпреварата в съобщение до БТА  българският тенисист потвърди, че пропуска турнира . Той се завърна в игра десет дни по-късно в Ротердам, където стигна до финала. През 2016 г., когато турнирът в София се проведе за пръв път, организаторите до последно опитваха да убедят Димитров да се включи в надпреварата. В крайна сметка той реши да пропусне състезанието, което премина при неособено голям интерес. Тази година по време на партито на тенисистите спортният министър  Красен Кралев заяви, че бъдещето на турнира в София не зависи от участието на Димитров.  \"Един турнир не може да зависи от участието на един, двама или трима тенисисти. Такива турнири се правят на места, където има фенове и интерес към подобни събития. А България доказа, че има заинтересовани и разбиращи фенове на тениса\", каза тогава Кралев. След финала между Мирза Башич и Мариус Копил президентът на Българската федерация по тенис (БФТ) Стефан Цветков обеща повече звезди в следващото издание на турнира в София. По информация на \"Дневник\" организатори на турнира през 2019 г. отново ще е Dubai Duty Free, която притежава лиценза за това място в календара на АТП. Дубайската компания  се зае с организацията  на тазгодишната надпревара  оттеглянето на генералния спонсор на първите две издания - \"Гаранти Коза\" . Засега организаторите не са обявили никакви планове за 2019 г. Според БНР има много голяма вероятност сред участниците да бъде двукратният олимпийски шампион и носител на три титли от Големия шлем Анди Мъри.", "date": "2018.10.19", "title": "Турнирът в София засега не влиза в плановете на Григор Димитров"}
{"url": "https://www.dnevnik.bg/sviat/2018/10/19/3330405_starbuks_shte_prodade_zavedeniia_i_shte_zakrie_ofisi_v/", "text": "Американската верига кафенета \"Старбъкс\" (Starbucks) преструктурира бизнеса си в Европа след няколко години на забавяне на продажбите, информира \"Асошиейтед прес\".  Компанията с централа в Сиатъл продава 83 от заведенията, които притежава във Франция, Холандия, Белгия и Люксембург на дългогодишния си партньор \"Алсеа\" (Alsea). \"Алсеа\" ще осигури услуги и за 177 други заведения \"Старбъкс\" в тези страни, които са собственост на франчайз партньори.  \"Алсеа\", чиято централа е в град Мексико, управлява над 900 кафенета на марката в Мексико и Южна Америка. Сделката е подобна на сключената от \"Старбъкс\" през 2016 г., когато веригата продаде заведенията си в Германия.  Компанията планира също така да затвори офисите си в Амстердам и да консолидира европейската си централа в Лондон. Затварянето ще засегне 186 служители, които ще бъдат насърчени да кандидатстват за незаети работни места в британската столица.  \"Старбъкс\" ще запази завода си за кафе в Холандия, където работят 80 души. / БТА", "date": "2018.10.19", "title": "\"Старбъкс\" ще продаде заведения и ще закрие офиси в Европа"}
{"url": "https://www.dnevnik.bg/bulgaria/2018/10/19/3330539_subsidiia_poluchvavat_fermerite_otglejdashti_kozi_i/", "text": "Фермерите, които отглеждат овце и кози в засегнатите от чумата по дребните преживни животни райони, ще получат субсидии, без да доказват с документи реализацията на произведеното мляко, съобщи министерството на земеделието. Изключението се налага поради въведените заради чумата ограничителни мерки, съгласно които стопаните не можеха да продават продукцията си извън засегнатите общини. Всички останали фермери, които искат да получат подпомагане, трябва да представят фактури за реализация на мляко и млечни продукти. Крайният срок за това е 31 октомври, посочват от министерството.", "date": "2018.10.19", "title": "Субсидия получвават фермерите, отглеждащи кози и овце в засегнатите от чумата райони"}
{"url": "https://www.dnevnik.bg/sport/2018/10/19/3330540_bulgariia_shte_e_domakin_na_poslednata_olimpiiska/", "text": "България получи домакинство на световната олимпийска квалификация по борба през 2020 г. Решението беше гласувано днес на конгрес на Международната федерация по борба в Будапеща. Квалификацията в България ще е последният шанс за борците да е класират за летните олимпийски игри в Токио през 2020 г. Надпреварата за квотите започва през 2019 г. със световното първенство в Астана. Там най-добрите петима във всяка категория ще получат квоти, но те няма да са поименни. Тези, които ще се раздават в София, ще са поименни. България получи и домакинство на световното първенство за кадети през 2019 г. \"При гласуването делегатите отчетоха и отличната организация на страната ни при подобни мащабни състезания през годините\", каза президентът на Българската федерация по борба Христо Маринов. ", "date": "2018.10.19", "title": "България ще е домакин на последната олимпийска квалификация в борбата"}
{"url": "https://www.dnevnik.bg/kultura/2018/10/19/3330474_dokumentalen_film_na_vim_venders_za_papa_francisk_shte/", "text": "Новият документален филм на трикратно номинирания за \"Оскар\" Вим Вендерс – \"Папа Франциск: Човек на думата си\" е сред заглавията на  тазгодишната \"Киномания\" , съобщиха организаторите на кинофестивала. Прожекцията му ще е в зала 1 на НДК на 24 ноември в 18 часа. Продукцията, чиято премиера беше на фестивала в Кан, включва интервюта с духовния водач и кадри от негови пътувания. По време на филма папата отговаря на многобройни въпроси на хора с различна възраст и професия, обръщайки се директно и искрено към зрителите. \"Папа Франциск има подобно присъствие на екрана като някои от най-големите филмови звезди, с които ме е свързвала работата ми. Но при него то идва отвътре, от неговите убеждения и вяра, както и от желанието му да говори с всички нас\", казва Вендерс. Според него филмът ще е интересен за хора от всички религии, а не само от християнската. Идеите на папата и неговите послания са в основата на филма, където той коментира проблеми, свързани с бедността, семейството, опазването на природата, социалната справедливост, имиграцията и материализма. Билетите са в продажба на касите на НДК, както и онлайн на  tickets.ndk.bg .", "date": "2018.10.19", "title": "Документален филм на Вим Вендерс за папа Франциск ще е на \"Киномания\""}
{"url": "https://www.dnevnik.bg/bulgaria/2018/10/19/3330364_jenite_v_es_sa_po-obrazovani_ot_mujete_edna_treta_sa/", "text": "Жените в Европейския съюз са по-образовани от мъжете - в почти всички държави членки делът на жените с висше образование е по-голям от дела на мъжете - 33% към 30%. Това показват данните от изследването \"Животът на жените и мъжете в Европа - статистически портрет 2018\" на Евростат, представено от Националния статистически институт. Най-големите различия се наблюдават в балтийските държави членки и във Финландия, Швеция и Словения. При делът на хората с ниска степен на образование (основно и по-ниско) почти не се наблюдава разлика, сочи статистиката - 22% при жените и 23% при мъжете. В почти всички държави - членки на ЕС, делът на жените, завършили средно образование или професионално обучение след средно образование (44%), е по-малък в сравнение с този на мъжете (48%). Заетостта намалява спрямо броя на децата През 2017 г. средно в ЕС коефициентът на заетост при мъжете (73%) е по-висок от този при жените (62%). Изследването акцентира, че разликата между коефициентите на заетост на жените и мъжете нараства с увеличаване на броя на децата. За същата година коефициентът на заетост на жените и мъжете без деца е съответно 66% и 74%, а на жените и мъжете с едно дете - съответно 71% и 86%. За жените с две деца процентът остава почти същият (72%), докато при мъжете с две деца той нараства до 90%. За родителите с три или повече деца коефициентът на заетост намалява и е 57% за жените и 85% за мъжете. Този модел се наблюдава в голяма част от държавите членки. В този контекст важен аспект от съвместяването на професионалния и семейния живот е работата на непълно работно време. Делът на мъжете и жените, работещи на непълно работно време, е различен. В ЕС през 2017 г. 32% от заетите жени са работили на непълно работно време в сравнение с 9% от мъжете. Съществуват различия сред държавите членки, като най-висок дял от жените работят на непълно работно време в Нидерландия - 76%, Австрия - 47%, и Германия - 46%, а от мъжете - в Нидерландия - 27%, и Дания - 16%. Най-нисък е делът на жените и мъжете, работещи на непълно работно време, в България - по 2%. В ЕС през 2017 г. коефициентът на безработица е 7.9% при жените и 7.4% при мъжете. В 13 държави членки коефициентът на безработица е по-висок при жените, в 12 е по-висок при мъжете, а в Белгия, Люксембург и Полша е еднакъв при жените и мъжете. Най-голяма разлика между коефициентите на безработица при жените и мъжете, като коефициентът е по-висок при жените, се наблюдава в Гърция (26.1% при жените и 17.8% при мъжете) и в Испания (19.0% при жените и 15.7% при мъжете). Обратно - по-ниско равнище на безработица при жените, отколкото при мъжете, се наблюдава в Литва (5.7% при жените и 8.6% при мъжете) и Латвия (7.7% при жените и 9.8% при мъжете). Приблизително една трета от ръководителите в ЕС са жени Работещите мъже обикновено заемат по-високи позиции от работещите жени. Приблизително една трета (34%) от ръководителите в ЕС през 2017 г. са жени. Техният дял не надвишава 50% в нито една от държавите членки, като най-голям е в Латвия (46%), Полша и Словения (по 41%), България, Естония, Литва, Унгария и Швеция (по 39%), а най-малък е в Люксембург (19%), Кипър (21%), Чешката република (25%), Дания, Италия и Нидерландия (по 27%) Средно жените са печелили по-малко от мъжете във всички държави членки, но разликата в заплащането между жените и мъжете варира. Жените печелят средно с 16% по-малко от мъжете В ЕС през 2016 г. средната брутна почасова заплата при жените е била с 16.2% по-малка, отколкото при мъжете. Най-големи разлики са наблюдавани в Естония (25.3%), Чешката република (21.8%), Германия (21.5%), Обединеното кралство (21.0%) и Австрия (20.1%). Най-ниска е разликата в заплащането между жените и мъжете в Румъния (5.2%), Италия (5.3%), Люксембург (5.5%), Белгия (6.1%) и Полша (7.2%). Разликата в заплащането на жените и мъжете (като некоригиран показател) не е точен измерител на неравенството между половете по отношение на почасовото заплащане. Разликата във възнагражденията отчасти може да се дължи на индивидуалните характеристики на заетите мъже и жени (например опит и образование), както и на факта, че в някои икономически сектори и професии традиционно работят повече мъже (съответно с по-високи заплати), отколкото жени, в сравнение с други сектори и професии. Следователно разликата в заплащането е свързана с редица културни, правни, социални и икономически фактори, които далеч надхвърлят въпроса за равното заплащане за равен труд. Най-голяма е разликата между мъжете и жените в почасовото заплащане при ръководителите. При сравнението на почасовото заплащане за всичките девет класове професии жените са получавали по-малко от мъжете в ЕС през 2014 г. Това се отнася за всички държави членки с много малко изключения. Най-голяма е разликата в почасовото заплащане при ръководителите - с 23% по-ниско при жените, отколкото при мъжете. Най-малки са разликите при два от класовете професии с най-ниски заплати - помощен административен персонал и персонал, зает с услуги за населението, търговията и охраната (с 8% по-ниско заплащане при жените в сравнение с мъжете).", "date": "2018.10.19", "title": "Жените в ЕС са по-образовани от мъжете, една трета са на ръководни постове"}
{"url": "https://www.dnevnik.bg/gradska_sreda/2018/10/19/3330543_obshtinata_i_jiveeshtite_na_ivan_vazov_otnovo_ne_se/", "text": "Дори след \"спокойно обсъждане\" на проекта за столичната улица \"Иван Вазов\" общината и живеещите на нея не успяха да постигнат съгласие за облика и след ремонта. Основното различие продължава да е броят на паркоместата, като от общината предлагат те да са значително по-малко. Тази идея не се одобрява от живеещите на улицата, които изненадаха общината и предложиха свой вариант за проект, според който местата за паркиране да са колкото и преди ремонта. Проектът за цялостния ремонт на  улицата беше представен за пръв път през септември . Предложението на общината успя да противопостави гражданите. Според част от присъстващите местата за паркиране трябва да са по-малко, като проектът предвиждаше по цялата улица да са 19. Според други - дори сегашните 61 места не достигат. Дискусията тогава премина със спорове на висок тон, като имаше и заплахи за физическа саморазправа. След първото обсъждане гражданите имаха 6 дни да изпратят становища.\"Те основно клоняха към това да се запази броят на местата за паркиране\", обобщи днес главният архитект на София Здравко Здравков. На базата становищата от общината са разработили два нови варианта за улица. Поради спешната необходимост от завършване на ремонта преди началото на зимата, днес бяха представени  проекти само за участъка от бул. \"Васил Левски\" и улица \"Цар Иван Шишман\" . За разлика от първото обсъждане, днешното премина спокойно, като почти нямаше спорове между присъстващите. Единствено живеещите на улицата бяха недоволни, че по проекта се изказват и представители на организациите \"Спаси София\" и \"Велоеволюция\", които не живеят там. Първият проект на общината предвижда намаляването на местата за паркиране там с 12 спрямо сегашните 25. Освен това ще се премахнат и местата за коли до Министерство на младежта и спорта. Предвижда се създаването на шикан (изкуствена крива) в платното за движение с цел намаляване на скоростта на автомобилното движение и повишаване на безопасността на пешеходците и велосипедистите. Във вариант 2 са заложени 16 паркоместа за автомобили и места за мотори и мотопеди, като не се предвижда шиканът от вариант 1 и паркоместа до Министерство на младежта и спорта. Третият вариант пък предвижда 17 паркоместа за автомобили, места за мотори и мотопеди, 5 паркоместа до Министерство на младежта и спорта и премахването на шикана от вариант 1. Живеещи в сградата на улицата срещу Министерството на младежта и спорта обаче предложиха свой вариант за проекта. Според него промяна в местата за паркиране не трябва да се прави, като те трябва да се обособят така, че да няма проблеми за преминаващи пешеходци по тротоарите. Според главният архитект обаче този проект е неосъществим, защото според наредбата за движението на Столична община местата за паркиране трябва да са по-широки, като така естествено ще се намали броят им. Присъстващите се съгласиха с идеята на кръстовищата на улицата с \"Васил Левски\" и \"Цар Иван Шишман\" да има по-широки тротоари, които да не позволят парирането на автомобили на завоя, което ограничава видимостта. Обсъждаха се и други възможности за бъдеще - дали по улицата да могат да паркират само тези, които живеят на нея, да няма служебни абонаменти, като беше зададен и въпрос защо е необходим по-широк тротоар до сградата на министерството, след като по цялата улицата е по-тесен, но и напълно достатъчен за пешеходците. Днес се разбра и че едно от предвижданията в първоначалния проект - контейнерите за смет да са под земята, е няма как да се реализира. Причината е големият канал под улицата. \"Предишният път се опитах да обобщя мненията, но това се оказа невъзможно. Същото е и този път\", каза председателят на общинския съвет Елен Герджиков, който живее на улицата. По думите му местата за паркиране никога няма да достигат, като се налага тяхното ограничаване. Герджиков също споделя несъгласието на комшиите си по тротоарите на улицата да има пейки, защото вечер на тях ще се събират хора. \"Улицата е достатъчно тясна и всеки разговор, колкото и да е тих, се чува, кънти\", каза той. Така Здравко Здравков обяви, че до седмица общината ще вземе решение кои проект да изпълни за този участък. Малина Едрева - председател на групата на ГЕРБ в общинския съвет, пък каза, че водещи при избора ще са пешеходците.", "date": "2018.10.19", "title": "Столичната община и живеещите на \"Иван Вазов\" отново не се разбраха за проекта на улицата"}
{"url": "https://www.dnevnik.bg/kultura/2018/10/19/3330451_s_film_za_dizainera_alekzandur_makkuin_zapochva_so/", "text": "С биографичния филм MccQueen започва деветото издание на  филмовия фестивал So Independent . Прожекцията на филма за живота и кариерата на модния дизайнер Алекзандър Маккуин ще е от 19 часа на 26 октомври, а фестивалът ще продължи до 3 ноември. Над 30 филма ще се борят за наградите в категориите игрален, документален и късометражен филм, а извънконкурсната програма ще срещне зрителите с най-добрите заглавия от световните кино афиши за последните 12 месеца, подбрани от новия екип на фестивала. Специален гост на фестивала ще е режисьорът Скот Хилър, а фестивалът, който той организира, ще бъде партньор на \"София индипендънт филм фестивал\".", "date": "2018.10.19", "title": "С филм за дизайнера Алекзандър Маккуин започва кинофестивалът So Independent"}
{"url": "https://www.dnevnik.bg/bulgaria/2018/10/19/3330551_muj_e_v_bolnica_s_naraniavane_sled_kato_se_e_hvurlil/", "text": "Мъж се е хвърлил на релсите на метрото на станция \"Васил Левски\" и е попаднал под мотриса, съобщи МВР. Сигналът за инцидента е подаден в 18.40 часа Движението е спряно. Спасителен екип от столичната пожарна са спасили мъжа. Според информацията към момента, той е получил сериозно нараняване на глезена на единия крак, откаран е в болница за оказване на медицинска помощ. На мястото се прави оглед, метрото е спряно.", "date": "2018.10.19", "title": "Мъж е в болница с нараняване, след като се е хвърлил на релсите на метрото"}
{"url": "https://www.dnevnik.bg/ot_vas/novini_ot_vas/2018/10/19/3330432_tozi_avtomobil/", "text": "Шофьорът ми пие кафе", "date": "2018.10.19", "title": "Този автомобил..."}
{"url": "https://www.dnevnik.bg/sport/2018/10/19/3330556_bojinov_vkara_no_botev_vraca_izpusna_pobedata_sreshtu/", "text": "Валери Божинов вкара втория си гол в Първа лига за сезона, но това отново не беше достатъчно за \"Ботев\" (Враца) да спечели. Нападателят и съотборниците му имаха преднина от два гола при гостуването си на \"Верея\", но я пропиляха. Божинов откри резултата в 15-ата минута, а пет по-късно Емил Стоев удвои. Малко след почивката Теофилис Корупис намали, а в последните секунди Антон Огнянов изравни. \"Ботев\" е на 11-ото място с 12 точки, докато \"Верея\" остава последен с четири, като все още няма победа през сезона. \"Ботев\" започна по-дейно и поведе. В 15-ата минута Божинов се възползва от подаване на Петър Александров и с глава даде преднина на отбора си. Малко след това защитата на \"Верея\" изби след центриране от ъглов удар, но Стоев с удар от далеч вкара. В 32-ата минута Огнянов прати топката във вратата, но беше отсъдена засада. В началото на втората част Курупис премина през няколко играчи на съперника и с хубав удар намали. В 63-ата минута Билел Малек стреля силно, но топката срещна гредата и вратарят Красимир Костов се справи. В 79-ата Атанасов изпусна добра възможност да вкара трети гол за отбора си. \"Верея\" се възползва и в добавеното време изравни. Здравко Илиев центрира към Огнянов, който с добре насочен удар се разписа.", "date": "2018.10.19", "title": "Божинов вкара, но \"Ботев\" (Враца) изпусна победата срещу последния след гол в края"}
{"url": "https://www.dnevnik.bg/citat_na_deniia/2018/10/19/3330555_citat_na_denia_normalen_chovek_ne_bi_kazal_takiva_dumi/", "text": "Това каза зам.-председателят на ВМРО и евродепутат Ангел Джамбазки пред БНТ в коментар на думите на вицепремиера Валери Симеонов във вторник, че законът за хората с увреждания е  \"опит да се угоди на една група кресливи жени , които спекулираха с децата си, изкарваха на пек и на дъжд тези уж болни деца без грам майчинско чувство и грижа за тях. Просто ги използваха (децата - бел. ред.) по най-безсъвестния начин като инструмент за постигане на техните чисто материални цели\". Коментарът му пред телевизията на партията му НФСБ – \"Скат\" предизвика реакция от страна на премиера Бойко Борисов, който го призова да се извини за думите си. Майки на деца с увреждания пък поискаха оставката на Симеонов. Това направи и лидерът на БСП Корнелия Нинова. Борсов обаче уточни, че  на този етап тази тема не е на дневен ред.  След реакциите Симеонов използва профила си във \"Фейсбук\", за да напише, че \"истината боли, но не се отказвам от нито една своя дума\", а майките на деца с увреждания  организираха протест срещу него , на който ще поискат оставката му. ", "date": "2018.10.19", "title": "Цитат на деня: Нормален човек не би казал такива думи, Валери Симеонов е имал друго предвид"}
{"url": "https://www.dnevnik.bg/photos/2018/10/19/3330216_fotogaleriia_svetovnite_snimki_na_denia_-_19_oktomvri/", "text": "Гръмотевична буря във Валета, Малта.", "date": "2018.10.19", "title": "Фотогалерия: Световните снимки на деня - 19 октомври 2018 г."}
{"url": "https://www.dnevnik.bg/sport/2018/10/19/3330553_milan_i_inter_trugvat_ruka_za_ruka_s_iskane_da_vzemat/", "text": "Милан\" и \"Интер\" се подготвят за съвместна стъпка, с която да вземат стадион \"Сан Сиро\" дългосрочно. Двата клуба от Милано искат да получат права върху съоръжението за следващите 99 години, съобщава \"Гадзета дело спорт\". Според информацията диалогът се е възстановил след смяната на ръководството на \"Милан\" ( раздялата с китайските собственици и идването на американския фонд \"Елиът\" ). В последните години двата клуба често обмисляха и обсъждаха идеи както за съвместно ползване на \"Сан Сиро\", така и за самостоятелно изнасяне на ново място. Сега планът е в следващите седмици да се представи предложение пред общината. В момента има одобрен проект за подобрения на съоръжението на стойност 15 млн. евро, които трябва да се извършат до юни 2020 г. Те включват ремонт на трибуните от най-долното ниво, изграждане на нов музей, ремонт на зоната за медии, както и разширяване на търговските площи. Двата клуба минават през труден период в последните години, което се отрази на спортните им резултати. Новината за подготвяното им партньорство за стадиона идва два дни преди дербито помежду им. \"Интер\" е трети с 16 точки и е на осем от водача и шампион \"Ювентус\". \"Милан\" има с четири по-малко и е десети.", "date": "2018.10.19", "title": "\"Милан\" и \"Интер\" тръгват ръка за ръка с искане да вземат стадиона за 99 години"}
