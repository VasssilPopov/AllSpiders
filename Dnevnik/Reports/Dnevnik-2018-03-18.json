{"url": "https://www.dnevnik.bg/sport/2018/03/18/3148809_napoli_sukrati_predninata_na_juventus_na_dve_tochki/", "text": "Интригата в Серия А се върна осем кръга преди края на сезона, след като \"Наполи\" съкрати преднината на \"Ювентус\" на две точки. Неаполитанците се възползваха от  грешната стъпка на шампиона  в събота вечер и победиха на свой терен \"Дженоа\" с 1:0. Единственият гол на \"Сан Паоло\" вкара централният защитник Раул Албиол в 72-ата минута. Двубоят не премина идеално за \"Наполи\", след като още в 20-ата минута домакините трябваше да правят смяна. Капитанът на тима Марек Хамшик се контузи и излезе принудително. За капак и положенията, които създадоха неаполитанците не бяха нужни, за да реализират гол. Важното попадение падна в 67-ата минута, когато Хосе Мария Кайехон центрира от корнер, а Албиол скочи най-високо на близката греда и отклони топката. Заради големия залог, до края на срещата \"Наполи\" не предприе никакви рискове. Маурицио Сари предпочете да затвори мача и да си гарантира трите точки. С трите точки \"Наполи\" вече има 73, а \"Ювентус\" е със 75. Освен това неаполитанците се върнаха на победния път, след като в предишните си два мача допуснаха равен и загуба.", "date": "2018.03.18", "title": "\"Наполи\" съкрати преднината на \"Ювентус\" на две точки"}
{"url": "https://www.dnevnik.bg/bulgaria/2018/03/18/3148596_viaturut_otnese_pokrivi_na_kushti_vuv_vraca_sela_sa/", "text": "Силният вятър буквално е отнесъл покриви на къщи, има леко пострадали граждани от паднали керемиди, каза пред \"Фокус\" кметът на Враца Калин Каменов. \"Дървета са паднали върху коли, буквално са унищожени и цели покриви на къщи в някои села, има счупени стъкла. Има паднали електрически стълбове, някои места са без електрозахранване\", каза Каменов и добави, че за щастие няма сериозно пострадали хора. Част от тези сгради са на възрастни хора, които може би на първо време няма да има къде да бъдат настанени, добави Каменов. Пет населени места от област Пазарджик са без ток заради аварии в резултат на силния вятър, съобщиха от електроразпределителното дружество. Това са Лесичово, Боримечково, Калугерово, Виноградец и Сестримо. Аварийни групи на дружеството работят за отстраняване на проблемите. През изминалото денонощие пожарникари и спасители са участвали в общо 104 спасителни операции, според данни на МВР. Голяма част от тях са били свързани със сигнали за закъсали автомобили, паднали дървета, спасяване на животни, отстраняване на предмети, съдействие на граждани, отводнявания на административни и частни сгради . Само до 09.00 часа днес са получени сигнали за над 50 произшествия в страната, 20 от които са възникнали на територията на София. Всички столични екипи на пожарната са насочени към адреси за отстраняване на паднали дървета, ламарини и мазилки. Няма пострадали хора. Около 10 са сигналите за паднали или опасно надвиснали от силния вятър дървета на територията на област Пловдив. Повечето сигнали касаят района на Асеновград, където поривите на вятъра са били най-силни.", "date": "2018.03.18", "title": "Вятърът отнесе покриви на къщи във Враца, села са без ток и в област Пазарджик"}
{"url": "https://www.dnevnik.bg/sport/2018/03/18/3148600_v_rusiia_sa_ubedeni_che_nito_edin_otbor_niama_da/", "text": "Първият вицепрезидент на Държавнаа Дума и президент на Руския олимпийски комитет (РОК) Александър Жуков е сигурен, че няма да има бойкот на световното първенство по футбол. Пред журналисти Жуков изрази увереността си, че турнирът в Русия през лятото ще премине нормално. \"Мисля, че няма да има бойкот и всички отбори ще участват\", каза Жуков. В последните седмици отношенията между Русия и Великобритания се влошиха заради смъртта на бившия двоен агент Сергей Скрипал. Министрите и кралското семейство  обявиха бойкот на световното първенство по футбол през лятото , а междувременно вървят призиви на високо ниво английският национален отбор да откаже участие. За капак \"Арсенал\" и ЦСКА (Москва) ще играят един срещу друг в Лига Европа в разкара на разразилата се криза. Официално няма информация, че Англия може да бойкотира световното първенство, но \"Таймс\" твърди, че подобна възможност е обсъдена. Членът на ФИФА и генерален директор на организационния комитет на световното първенство Алексей Сирокин каза в събота, че такъв въпрос не е повдиган на последното заседание на Световната футболна централа. Той дори увери, че  сигурността на английските фенове е гарантирана .", "date": "2018.03.18", "title": "В Русия са убедени, че нито един отбор няма да бойкотира световното първенство по футбол"}
{"url": "https://www.dnevnik.bg/sport/2018/03/18/3148608_karanga_kachi_cska_na_vurha_sled_pobeda_v_derbito_s/", "text": "С единствения си точен удар за 90 минути ЦСКА надви \"Левски\" в голямото дерби и взе ценна победа с 1:0. Голямата звезда на червените Фернандо Каранга отбеляза важния гол в 84-ата минута и изравни отбора си с шампиона \"Лудогорец\" с по 63 точки. Отборът излиза начело в класирането преди шампионите да изиграят срещата си с \"Етър\" от 26-ия кръг. Бразилецът вкара втория си гол срещу \"Левски\", след като се разписа и при една от двете победи с 3:0 през миналия сезон. Каранга се превърна в големия герой за ЦСКА, след като наказа грешка на синята защита при едно статично положение. Нападателят едва закачи топката, но успя да я отклони в мрежата на Божидар Митрев. №9 на ЦСКА отбеляза 23-ия си гол от началото на сезона. Червените сложиха и край на серията на \"Левски\"от 11 мача без загуба. За разлика от предишните мачове между червени и сини, в които имаше много голове и красив футбол, този път битката по терена взе връх. Непрестанният дъжд направи терена много тежък, а освен това и опасните положения пред двамата вратари липсваха. Началото на мача беше белязано с усилване на дъжда, който валеше над София. Това направи терена още по-тежък, особено в частта около страничните линии край сектор А на \"Васил Левски\". Там топката не можеше да се движи по тревата и навлизането ѝ в локвите създаваше условия за контраатаки. В началните десетина минути \"Левски\" беше малко по-активен като успя да се ориентира по-добре на тежкия терен. Сините опитваха главно чрез дълги подавания или центрирания, а при едно от тях вратарят на ЦСКА Черниаускас не се намеси по най-добрия начин. Най-добрият шанс се откри пред Габриел Обертан, който стреля от воле, но топката мина встрани от целта. След първоначалния натиск на \"Левски\" ЦСКА започна да задържа по-често топката и успокои играта. Червените на свой ред изнесоха играта в по-предни позиции, но все нещо не им достигаше, като по-често грешаха в последния пас. В 24-ата минута и вратарят на \"Левски\" Божидар Митрев трябваше да се намесва. Защитникът Яблонски върна топката прекалено слабо и тя спря в една локва, но Митрев излезе предвидливо и я изчисти. До края на първото полувреме зачести по-грубата игра, като основно с нарушения сините в лицето главно на Хали Тиам и Холмай Ейолфсон спираха Фернандо Каранга. Именно централният нападател на ЦСКА създаде по-интересните моменти през първата част и два пъти стреля с глава. Едва в 44-ата минута \"Левски\" нанесе точен удар, който беше и първият в двубоя. Станислав Костов стреля от малък ъгъл, но Черниаускас внимаваше и изби. На почивката Делио Роси извади Костов заради травма и пусна на негово място Серджиу Буш. Дори и влизането на румънеца обаче не успя да освежи играта на сините. На терена нямаше кой знае колко качествени изпълнения, независимо че спря да вали. Двата тима заложиха на здрава битка и в рамките на 12 минути съдията Никола Попов трябваше да показва пет жълти картона. Точни удари отново нямаше, като и двамата вратари Митрев и Черниаускас трябваше да се намесват само при центрирания от статични положения. В заключителния четвърт час Роси потърси още промяна и включи Ривалдиньо на терена. ЦСКА обаче беше отборът, който първи нанесе удар. Шест минути преди края на мача обичайният заподозрян Фернандо Каранга се разписа след статично положение. Тиаго центрира от фаул, а редица играчи се разминаха с топката, преди бразилецът да я закачи съвсем леко и да я изпрати в мрежата на Митрев – 1:0. Каранга отбеляза 23-ия си гол в 24 мача от първенството и на практика реализира с първия точен удар на ЦСКА в срещата. Попадението шокира сините и те не успяха да се съвземат, за да организират атака, с която да потърсят гол. ЦСКА пък взе успех в четвърти пореден мач и за трети път печели след гол в заключителните минути. Срещу \"Етър\" червените спечелиха с попадение в 86-ата минута, а срещу \"Пирин\" обърнаха въпреки че изоставаха в резултата до 88-ата минута.", "date": "2018.03.18", "title": "Каранга донесе победа на ЦСКА в мокрото дерби с \"Левски\""}
{"url": "https://www.dnevnik.bg/sport/2018/03/18/3148655_mauro_ikardi_dostigna_100_gola_za_inter_pri_uspeh_s_50/", "text": "Капитанът на \"Интер\" Мауро Икарди прекъсна головата си суша и се разписа за пръв път от 5 януари. Аржентинецът беше с главна роля при победата с 5:0 над \"Сампдория\" като гост, реализирайки четири попадения. Икарди, който беше реализирал 18 попадения в първите 20 кръга от Серия А, напоследък не се намираше в добра форма. Той обаче избухна на \"Стадио Луиджи Ферарис\". Благодарение на четирите си гола той вече достигна бройката от 100 във всички тунирир за \"Интер\", като го направи за 172 срещи. Начало на головото шоу даде Иван Перишич, който се разписа в 26-ата минута. Той реализира с глава след подаване на Жоао Кансело и прехвърли Вивиано. След това дойдоха минутите на Икарди, който оформи хеттрика си в рамките на само 14 минути. Аржентинецът реализира в 30-ата, 31-ата и 44-ата минута. Първо Рафиня беше фаулиран в наказателното поле и капитанът на \"Интер\" беше точен от бялата точка с изстрел в средата на вратата. Само 50 секунди по-късно Икарди отново беше точен, той се оказа най-съобразителен и вкара ефектно с пета. Минута преди почивката хеттрикът вече беше факт, след като Икарди вкара от няколко метра след разбъркване пред Вивиано. Крайният резултат 5:0 беше оформен в 51-ата минута. \"Интер\" излезе четвърти в класирането след победата, като събра 55 точки. \"Нерадзурите\" имат с две точки повече от \"Лацио\". Третият \"Рома\" е само на точка пред \"Интер\". \"Сампдория\" остава седми с 44 точки, на три от зона Лига Европа.", "date": "2018.03.18", "title": "Мауро Икарди достигна 100 гола за \"Интер\" при успех с 5:0 над \"Сампдория\""}
{"url": "https://www.dnevnik.bg/photos/2018/03/18/3148562_fotogaleriia_rusiia_glasuva/", "text": "Близо 110 милиона руски избиратели са призовани днес пред урните да узаконят новия мандат на президента Владимир Путин на избори с предизвестен резултат. Кадърът е от избирателна секция в Москва.", "date": "2018.03.18", "title": "Фотогалерия: Русия гласува"}
{"url": "https://www.dnevnik.bg/kultura/2018/03/18/3148455_otkus_ot_hala_ot_neitun_hil/", "text": "Нейтън Хил Книга на годината на \"Ентъртейнмънт Уикли\" (2016) и една от книгите на годината според \"Амазон\", \"Ю Ес Ей Тудей\", \"Уошингтън Поуст\", \"Ню Йорк Таймс\", \"Гардиън\", \"Лайбръри Джърнъл\", \"Хъфингтън Поуст\" и \"Чикаго Трибюн\" (2016)! Нейтън Хил е роден в Айова, САЩ. Получава магистърска степен по английски, журналистика и изящни изкуства. Пише разкази, за които получава литературни награди. Цели десет години работи по първия си роман \"Хала\", който се появява на пазара през 2016 г. и е удостоен с наградата за художествен дебют на \"Ел Ей Таймс\". Книгата се превръща в световен хит и получава подкрепата на читатели и критици. Филмовото студио \"Уорнър Брос\" купува правата за телевизионната адаптация на романа. Продуцент и режисьор на сериала ще бъде Джей Джей Ейбрамс, познат от култовите поредици \"Междузвездни войни\" и \"Мисията невъзможна\". В главната роля ще се превъплъти холивудската легенда Мерил Стрийп срещу рекордния хонорар от 825 хил. долара на серия. Нейтън Хил заслужено е обявен за един от най-обещаващите нови автори и е сравняван с Дона Тарт, Томас Пинчън и Джон Ървинг, който, от своя страна, го сравнява с Дикенс. САМЮЪЛ СЕ ЗАСЛУШВА във врявата заради някакво капучино в едно кафене на летището, когато получава първото съобщение по повод на Лора Потсдам. То е от декана, изследователката на чумата. Срещнах се с твоя студентка – пише тя. – Отправи някои странни обвинения. Наистина ли си я нарекъл глупава? Самюъл преглежда останалата част от писмото и усеща как потъва в стола си. Откровено съм шокирана от неуместното ти държание. Госпожица Потсдам на мен не ми изглежда глупава. Разреших й да пренапише домашната си работа, за да получи пълен кредит. Трябва да го обсъдим веднага. Той се намира в кафенето срещу изхода, откъдето след около петнайсет минути ще качват пътниците за дневния полет до Лос Анджелис. Тук е, за да се срещне със своя редактор и издател Гай Периуинкъл. Над главата му има телевизор, в момента пуснат без звук, а по новините отново показват как майката на Самюъл замеря с камъни губернатор Пакър. Опитва се да не обръща внимание. Вслушва се в разнообразните звуци край себе си: поръчки на кафе; обявления от интеркома за нивото на опасност и препоръки към хората да не оставят багажа си без надзор; плач на деца; звук от разбиването на пяна и завиращо мляко... Точно до кафенето има щанд за лъскане на обувки – два стола, издигнати като тронове, под които стои ваксаджийчето. То е чернокожо момче и в момента чете книга, облечено в униформата, която изисква службата му: съчетание от тиранти и каскет, характерно за неясен период от миналото. Самюъл чака Периуинкъл, който желае да му лъснат обувките, но се колебае. – Аз съм изящно облечен бял мъж – казва Периуинкъл, загледан в момчето. – А то е чернокожо и със старомоден костюм. – А защо е важно това? – пита Самюъл. – Не ми харесва образът. Мразя как изглежда визуално. Периуинкъл е в Чикаго този следобед, но е на път за Лос Анджелис. Асистентът му се бе обадил да каже, че иска да се срещнат, но единственото възможно време, с което разполага, е на летището. Затова асистентът купи на Самюъл самолетен билет, еднопосочен, до Милуоки, който, както му обясни, може да използва, ако поиска, но целта му е просто да го вкара през гишетата за сигурност, за да отиде до изхода. Периуинкъл оглежда ваксаджията. – Знаеш ли какъв е истинският проблем? Това са камерите на мобилните телефони. – Никога през живота си не съм ползвал ваксаджийски услуги. – Ами спри да носиш кецове – казва Периуинкъл, без да поглежда към краката на Самюъл. Което означаваше, че през няколкото минути, които бяха прекарали заедно на летището, издателят беше събрал и обработил информацията за евтините му обувки. Както вероятно бе разбрал и други факти за него. Самюъл винаги се чувства по този начин около Периуинкъл: леко непристоен и немарлив в сравнение с мъжа, който има вид на около четирийсетгодишен, но всъщност е на възрастта на баща му – на шейсет и пет. Изглежда, че се опълчваше на времето, като излъчваше самоувереност. Стойката му е изправена, скована и царствена – сякаш се мисли за скъп и стегнато опакован подарък за рожден ден. Тънките му обувки са строги и имат вид на италиански, подметката им е леко издадена навън при върховете. Талията му изглежда с около двайсет сантиметра по-малка от тази на който и да е друг възрастен мъж на летището. Възелът на вратовръзката му е стегнат и твърд като жълъд. Леко посивялата му коса е остригана до перфектна и еднаква дължина от един сантиметър. Заставайки до него, Самюъл винаги се чувства разпасан и безформен. Дрехите му, подбрани от стоката в магазина, не му бяха по мярка, вероятно с номер по-големи. Докато идеално прилепналият костюм на Периуинкъл извайва тялото му в чисти ъгли и прави линии, фигурата на Самюъл изглежда по-разплута. Издателят е като фенерче, насочено към всичките ти недостатъци. Кара те да мислиш съзнателно за собствения имидж, който показваш. Така например в кафенето Самюъл обичайно поръчва капучино. Сега пред Периуинкъл обаче си поръча зелен чай. Защото капучиното звучи като клише и той смята, че зеленият чай ще накара Периуинкъл да му даде по-висока одобрителна оценка. Междувременно Периуинкъл си поръча капучино. – Тръгвам за Ел Ей – заявява той. – Ще присъствам на снимките на новото видео на Моли. – Моли Милър? – учудва се Самюъл. – Певицата? – Да, тя ми е клиент. Както и да е... Има ново видео. Нов албум. Ще се пови като гост в един комедиен сериал. Ще участва и в риалити шоу, което още се подготвя. На път е да излезе и мемоарната й книга, която е и причината да отивам там. Работното заглавие е: Грешките, които съм направила досега. – Тя не е ли на шестнайсет години или там някъде? – Официално е на седемнайсет. Но в действителност е на двайсет и пет. – Сериозно ли? – В реалния живот. Не казвай на никого. – За какво се разказва в книгата? – Сложно е. Трябва да е достатъчно безгрижна, за да не развали имиджа й, но не може и да е скучна, защото от Моли се очаква да е звезда. Трябва да е достатъчно умно написана, за да я оприличат на сладникава поплитература за дванайсетгодишни, но не и прекалено умно, защото дванайсетгодишните наистина ще са основните читатели. А и очевидно всички мемоари на известни личности трябва да съдържат някаква голяма изповед. – Така ли? – Определено. Нещо, което да дадем на вестниците и списанията преди датата на издаване, за да вдигнем шум. Нещо пикантно, което да накара хората да говорят. Затова отивам в Ел Ей. Търсим идеи. Тя ще озвучава музикалното си видео, което излиза след няколко дни. Някаква тъпа скапана песничка. Ето припева: \"Трябва да се изявиш!\" – Интересно. Решил ли си каква ще е изповедта? – Много ми допада някаква малка историйка с лесбийски нюанси. Невинен експеримент в гимназията. Специална приятелка, няколко целувки. Сещаш се. Не нещо, което да я скара с родителите й, но да се надяваме достатъчно, за да ни донесе някоя награда с флага на дъгата. Тя вече е превзела пазара на тийнейджърите, но какво ще стане, ако превземе и този на обратните? – И тук Периуинкъл изиграва пантомима с ръцете си, показвайки как нещо малко избухва в нещо голямо. – Бум! – добавя. Периуинкъл беше човекът, който бе осигурил големия пробив на Самюъл, Периуинкъл го бе измъкнал от тъмнината и му бе предоставил значим договор за книга. Тогава Самюъл беше в колежа, а издателят посещаваше кампусите из цялата страна в търсене на автори, които да пишат за ново издание, представящо работата на млади таланти. Той нае Самюъл, след като бе прочел само един негов разказ. След това включи този разказ в едно от големите си списания. После предложи договор за книга, който го снабди с невъобразима сума пари. Всичко, което Самюъл трябваше да направи, бе да я напише. Което той, разбира се, така и не направи. Това се случи преди десет години. Днешният разговор е първият, който води с издателя си от много време насам. – Е, как върви книжният бизнес? – пита Самюъл. – Книжният бизнес ли? Ха, смешна работа. Всъщност вече не съм в него. Не и в традиционния смисъл. – Той измъква визитка от куфарчето си. Гай Периуинкъл: Производител на интерес – без лого, без информация за контакт. – Вече съм в производителния бизнес – казва Периуинкъл. – Произвеждам разни неща. – Но не и книги. – Е, разбира се, и книги. Ала най-вече произвеждам интерес. Внимание. Привлекателни неща. Книгата е само опаковка. Ето какво разбрах. Грешката, която правят хората в книжния бизнес, е да смятат, че работата им е да създават добри опаковки. Да кажеш, че си в книжния бизнес е все едно винопроизводителят да заяви, че е в бизнеса с бутилки. Това, което в действителност създаваме, е интерес. Книгата е просто една форма, която интересът може да приеме, когато го измерим и извлечем изгода от него. Над тях видеото с атаката над Пакър е стигнало до мястото, където охраната се втурва към майката на Самюъл, за да я събори на земята. Той извръща поглед. – По-скоро съм в нещо като разнородна междуплатформена синергия – казва Периуинкъл. – Моята фирма бе погълната много отдавна от друг издател, който на свой ред бе погълнат от по-голям и така нататък, подобно на онези стикери рибки с надпис \"Дарвин\", които виждаш по броните на колите. Сега сме собственост на мултинационален конгломерат с интереси в книгоиздаването, кабелната телевизия, радиопредаванията, музикалните записи, разпространението на медии, филмопроизводството, политическото консултиране, управлението на дигитални образи, рекламата, списанията, печата и правата... Както и, струва ми се, в превоза на стоки, освен всичко друго. – Звучи сложно. – Представи си ме като спокойния център, около който се вихрят всичките ни медийни операции. Периуинкъл поглежда към телевизора над тях и спира очи на видеото с атаката над Пакър, което пускат за дванайсети път. В малко прозорче върху лявата страна на екрана консервативният водещ на шоуто казва нещо, което не може да се чуе. – Хей! – провиква се Периуинкъл към един барман. – Бихте ли увеличили звука? След секунди звукът на телевизора е пуснат. Чуват как водещият пита дали атаката над Пакър е изолиран инцидент или знак, че ще последват още подобни. – О, определено ще има и други – казва един от гостите. – Така правят либералите, когато са притиснати в ъгъла. Нападат. – Всъщност нещата не са чак толкова различни от, да речем, Германия в края на трийсетте – намесва се друг гост. – А знаете какво е казано тогава: първо дойдоха за патриотите, а аз не надигнах глас... – Правилно! – съгласява се водещият. – Ако не надигнем глас, никой няма да остане, когато дойдат за нас. Трябва да спрем това сега. Всички край него кимат с глави. Прекъсване за реклама. – Боже – поклаща глава Периуинкъл и се усмихва. – Нападателката на Пакър. Ето жена, която бих искал да опозная. Такава история бих искал да разкажа. Самюъл отпива от напитката си и не казва нищо. Пакетчето е престояло твърде дълго във водата и чаят е станал леко горчив. Периуинкъл проверява часовника си и поглежда към изхода, където са започнали да се струпват хора – не точно на опашка, но в позиция да се наредят, когато опашката се оформи. – Как е работата? – казва Периуинкъл. – Още ли преподаваш? – Засега. – В онова място... – Да, в същото училище. – Колко изкарваш, към трийсет хиляди? Нека да ти дам съвет. Може ли? – Добре. – Напусни страната, човек. – Моля? – Сериозно. Намери си една хубава развиваща се държава от Третия свят и ще натрупаш състояние. – Възможно ли е? – Да, абсолютно. Брат ми така прави. Преподава математика в гимназия и е треньор по футбол в Джакарта. Преди това беше в Хонконг. Преди това – в Абу Даби. Частни училища. Децата са предимно на хора от правителството и бизнес елита. Получава двеста хиляди годишно плюс жилище, кола и шофьор. На теб дават ли ти кола и шофьор в твоето училище? – Не. – Кълна се в бога, че всеки полуобразован американец, който остава в Америка да преподава, страда от някаква психоза. В Китай, Индонезия, Филипините, Средния изток отчаяно се търсят хора като теб. Можеш да избираш. В Америка си нископлатен и претоварен от работа, обиждан от политици и неоценен от ученици. Там ще си шибан герой. Това е съветът ми, от мен към теб. – Благодаря. – Добре е и да го послушаш. Защото имам лоши новини, друже. – Така ли? Периуинкъл кима с глава, докато въздиша дълбоко с намръщена клоунска физиономия. – Съжалявам, но ще трябва да прекратим договора ти. Това дойдох тук да ти кажа. Беше ни обещал книга. – И работя върху нея. – Платихме ти солиден аванс, а ти не си ни предоставил нищо. – Имах затруднения. Малък писателски блокаж. Книгата е на път. – Според клаузата в договора при неизпълнение на доставката издателят може да изиска възстановяване на сумата от всички авансови плащания, ако продуктът не е налице. С други думи ще трябва да ни върнеш парите. Исках да ти го кажа лично. – Лично. В кафене на летището... – Разбира се, в случай че не можеш да ни платиш, ще се наложи да те съдим. Следващата седмица компанията ми ще подаде документите до Върховния съд на щата Ню Йорк. – Но книгата ще бъде готова. Отново започнах да пиша. – И това е отлична новина за теб! Защото се отказваме от всички права върху всички материали, свързани с уречената книга, така че можеш да направиш с нея каквото поискаш. И ти желаем успех в бъдещите начинания. – За колко ще ме съдите? – За сумата на аванса, плюс лихвите, плюс правните разходи. Предимството тук е, че не сме загубили пари от теб, което не може да се каже за много от другите ни скорошни инвестиции. Така че не ни съжалявай много. Все още имаш парите, нали? – Не, естествено. Купих си къща. – Колко дължиш за къщата? – Триста хиляди. – А колко струва сега? – Може би осемдесет. – Ха! Това може да се случи само в Америка, прав ли съм? – Виж, съжалявам, че се забавих толкова. Скоро ще завърша книгата. Обещавам. – Как да го кажа по-деликатно? Всъщност ние вече не я искаме. Когато подписахме договора, светът беше различен. – Как така различен? – На първо място, ти вече не си известен. Трябваше да ковем желязото, докато беше горещо. А сега твоето желязо, приятелю, е студено като лед. Пък и страната се промени. Старомодната ти любовна история от детството бе подходяща преди 11 септември, но сега е твърде кротка за тези времена, малко неуместна. И – не се обиждай – ала няма нищо ужасно интересно около теб. – Благодаря. – Не ме разбирай погрешно. Само един човек на милион може да поддържа този интерес, който е по моята специалност. – Нямам никаква възможност да върна тези пари. – Лесна работа, момко. Спираш да изплащаш ипотеката на къщата, скриваш авоарите си, обявяваш банкрут и се местиш в Джакарта. Интеркомът изпуква: пътниците от първа класа за Лос Анджелис могат да започнат да се качват. Периуинкъл приглажда костюма си. – Отнася се за мен – казва. Изгълтва останалото си капучино и се изправя. – Слушай, ще ми се нещата да бяха различни. Наистина. Искаше ми се да не се налагаше да правим това. Само да имаше нещо, което да можеш да предложиш, нещо, което да представлява интерес. Самюъл знае, че има нещо, което може да даде, нещо ценно. Това е единственото, което има за Периуинкъл. В момента само то е интересно около него. – Ами ако ти кажа, че имам нова книга – подхваща Самюъл. – И то различна. – Е, тогава ще пуснем още една жалба в гражданското дело срещу теб. Предвид факта, че когато си имал договор да напишеш книга за нас, тайно си писал за друго издателство. – Още нищо не съм написал. Не съм почвал. – Тогава за какво говориш? – Не е книга. По-скоро е реклама за книга. Искаш ли да я чуеш? – Разбира се, казвай. – Нещо като скандална биография на известна личност. – Добре. А коя е известната личност? – Нападателката на Пакър. – Едва ли... Изпратихме човек да я проучи. Само че госпожата не проявява интерес. Това е задънена улица. – А ако ти кажа, че тя ми е майка?", "date": "2018.03.18", "title": "Откъс от \"Хала\" на Нейтън Хил"}
{"url": "https://www.dnevnik.bg/sport/2018/03/18/3148662_ot_cska_i_levski_obviniha_loshiia_teren_za_niskoto/", "text": "Треньорските щабове и играчите на ЦСКА и \"Левски\" оправдаха ниското качество на двубоя помежду им и малкото голови положения с лошия терен на Националния стадион \"Васил Левски\". Сблъсъкът се игра при постоянен проливен дъжд, а  Фернандо Каранга отбеляза единствения гол, донасяйки успеха на червените . \"Всяка победа е важна, когато е в дерби е още по-значима. Теренът затрудни всички футболисти, но мисля, че беше равностоен. До голяма степен ни попречиха атмосферните условия, изравниха се силите, заради дъжда\", каза след мача Стамен Белчев, който постига трета победа над сините. Голмайсторът на червените Фернандо Каранга пък уточни, че отборът е показал търпение и не е спрял да вярва, че може да победи. Голът падна в 84-ата минута, а ЦСКА взима успех в трети пореден мач след късни попадения. \"Много тежък терен, много вода, не се игра много футбол, но беше еднакво и за двата отбора. Аз като нападател знам, че ще дойде топка, за да вкарам, важен успех и важни три точки за ЦСКА и за тази невероятна публика\", заяви Каранга. Бразилецът разкри, че целта пред ЦСКА на този етап е да работи, а не да мисли за разликата с  \"Лудогорец\" . Думите на треньора на \"Левски\" Делио Роси пък звучаха повече като оправдания. Италианецът обясни, че ще поздрави червените едва ако го бият на по-добър терен. \"Днес беше повече битка заради лошия терен, а този мач се решава от една ситуация, късметът не беше с нас. Топката не вървеше, нямаше как да се играе добре, всички положения бяха след грешки на някого. Какво да направим, такъв беше теренът. От физическа гледна точка съм доволен, от техническа гледна точка и двата отбора не можеха да направят нищо повече\", каза Роси. \"Съжаляваме за тази загуба. Феновете са разочаровани, но това не променя нашите цели. Има още четири мача. Ако на хубав терен са по-добри от нас, ще ги поздравя\", обеща италианецът. Лидерът на сините Роман Прохазка също беше разочарован и описа ситуацията като \"невъзможна за игра\". \"Разочаровани сме, защото ни вкараха гол от нищото, от статично положение. Мачът бе равностоен и двата отбора нямаха никакви положения. Теренът бе в много тежко състояние, беше повече бой и битка. Те спечелиха с повече късмет. Вкараха ни гол с рикошет, той дори не знаеше как да ритне топката. Късмет, но мачът свърши\", коментира Прохазка.", "date": "2018.03.18", "title": "От ЦСКА и от \"Левски\" обвиниха тежкия терен за ниското качество на дербито"}
{"url": "https://www.dnevnik.bg/analizi/2018/03/18/3148674_shtirlic_v_london_za_chestta_na_chekista/", "text": "Публикуваме анализа от  Портал \"Култура\" . Войни са избухвали и за една ябълка, когато нещата опрат до чест. Днес сме на прага на нова фаза в студената война между Запада и Русия. Причината, изглежда, е честта на руските тайни служби. Какви са фактите? Великобритания беше атакувана. Отровно вещество – руско производство – е било вкарано в страната. Двама души – бившият двоен агент Сергей Скрипал и дъщеря му Юлия – се борят за живота си. Полицай, който ги е открил, е в тежко състояние. Стотици хора в английския град Солсбъри са в паника, защото може би са били в контакт с изключително силна отрова. Следи от нея са намерени на обществени места. Британският премиер Тереза Мей обвини Русия в участие в инцидента и изгони руски дипломати. Москва отвърна със същото. Това е само начало на войната на санкции, обаче със сигурност този процес ще ескалира в бъдеще. Изчерпателни доказателства за това как точно е станало отравянето засега няма. Но след като са се запознали с казуса, правителствата на основните демокрации – САЩ, Германия, Франция – подкрепиха Мей за руската връзка. Доналд Тръмп за първи път излезе с наистина остро становище спрямо Русия. Българското външно министерство публикува официална позиция, подкрепяща Великобритания. Джеръми Корбин, лидер на лейбъристите в Обединеното кралство, призова за по-внимателен подход при липсата на категорични и окончателни доказателства. На базата на опита с Ирак, когато службите подведоха САЩ и Великобритания за съществуването на оръжия за масово поразяване, подобни призиви не са безсмислени. Но и фактите, известни досега, изискват много сериозен отговор от Русия. Вместо това тя на практика отказа сътрудничество, позовавайки се на формалните процедури в рамките на Организацията за забрана на химическите оръжия (ОЗХО). Един добронамерен участник в международните отношения не се държи по такъв начин, а би направил всичко възможно, за да разсее съществуващите съмнения. При това нервнопаралитичният агент \"Новичок\", използван в атаката, не е бил деклариран от Русия – запасите ѝ от съветско време би трябвало да са били унищожени. Така или иначе екип на ОЗХО другата седмица ще е във Великобритания и ще направи собствени изследвания на веществото. От информацията, известна досега, впечатление прави следното: 1. Атакувани са врагове на руските служби – двойни агенти, които са предавали информация на англичаните от Русия. Инцидентът изглежда като \"убийство на шпионската чест\" – в случая честта на чекиста. Колкото и да е фантастична, тази версия стъпва на сериозна пред- и следистория. Литвиненко – друг бивш руски шпионин, сменил отбора – беше убит по сходен начин преди години. Неговият случай остана без сериозни последствия, защото надеждата все още беше, че става дума за изолиран инцидент. След Скрипал нещата добиват доста злокобна форма обаче. Още повече че мистериозните убийства на руснаци на Острова не са едно и две, нито спират. Медиите припомниха неизяснената смърт на олигарха Березовски, който някак удобно се самоудуши. Той беше ключова фигура по Елциново време, избрал охолния, но нерадостен живот в изгнание след идването на Путин на власт. Съвсем скоро след отравянето на Сергей Скрипал друг руснак – Николай Глушков – загуби живота си от \"притискане на врата\". Глушков е бил свързан с Березовски през 90-те години миналия век. Може би и той като патрона си се е самоудушил, още повече че е имал причина за разкаяние пред родината. През 2017 г. Глушков е бил неприсъствено осъден в Русия за присвояване на над сто милиона долара от руските авиолинии. Вместо да се яви пред лондонския съд за изясняване на случая, той се явил направо пред много по-висша инстанция. Т.е. бил е открит мъртъв. Всичко това може да са съвпадения. Може и да е някаква макабрена конспирация за очернянето на Русия. Но вероятността за това е много, много малка. 2. Използваният химически агент в случая \"Скрипал\" е толкова опасен, че според руския специалист по бойни отровни вещества Вил Мирзаянов, който 30 години е работил в лабораториите, създали \"Новичок\", употребата му не може да стане без държавно участие на ниво висши руски специалисти служители. Мафия или частна организация според него няма капацитета да борави с подобна отрова. Неговите думи бяха по същество потвърдени от Борис Джонсън, който каза: \"Мислим, че с огромна вероятност самият Путин е наредил използването на нервнопаралитично вещество по улиците на Обединеното кралство, по улиците на Европа.\" 3. Мнозина се питат защо му е на Путин предизборно да влиза в подобни конфликти. Твърди се, че Русия няма интерес от тях. Това не е точно така. Една антизападна медийна истерия би мобилизирала руснаците да гласуват изключително масово за Путин. Той може би е решил не просто да спечели изборите, а да го направи с поразително мнозинство, което съвсем да развърже ръцете му след гласуването. Опозиционерът Гари Каспаров има и друго, малко по-конспиративно обяснение. Според него убийството на Глушков е предупреждение към руснаци със сериозно състояние и информация за режима в Москва да не сътрудничат с разследването на Робърт Мълър срещу Тръмп. 4. Във Великобритания има много адресати на подобно послание – бивши и настоящи олигарси, избягали шпиони и кагебисти. Островът се беше превърнал в оазис за тях и техните капитали. Консервативната партия например според данни, изнесени в \"Таймс\" и \"Гардиън\", от 2010 г. насам е получила около 3 милиона паунда от свързани с Русия олигарси, от които 820 000 само по времето на Тереза Мей. Любов Чернухина е съпруга на бивш руски заместник финансов министър. Тя се оказва крупен донор на консерваторите през 2014 г. с над половин милион паунда, 160 000 от които платени за тенис мач между нея и Камерън и Джонсън. Не е известно как точно е приключил мачът, но едва ли е бил протоколен и без значение. Много от тези руснаци са всъщност с британски паспорти, което допълнително усложнява ситуацията. Изводи за Европа и за България Европа има нужда да бъде единна и солидарна в настоящата ситуация. Новата студена война демонстрира колко безсмислени са центробежните сили в ЕС, \"Европите на отечествата\" и другите евфемизми за разпад на съюза. Вече знаем, че \"Брекзит означава Брекзит\", но истината е, че ЕС и Лондон трябва да бъдат в бъдеще дори още по-близки, отколкото са били досега. Подкрепата на Берлин и Париж за Тереза Мей е ключова и тя трябва да стане обща позиция на ЕС. Общият европейски отговор трябва да демонстрира, че Русия (или който и да било друг) не може да третира държавите на ЕС като бойно поле за диверсионни действия. Някой пробва дали ще му мине номерът – който и да е той, отговорът срещу него трябва да е единен и категоричен. Ако това не стане, много други държави – особено такива, в които има руски интереси и хора, свързани с Русия – могат да станат обект на сходни активни мероприятия. В България според изследователи от ЦИД икономическият отпечатък на Русия е около 20% от БВП. Примерите за намеса в политическия процес на Великобритания, споменати по-горе, са детска играчка в сравнение с нашите реалности. Затова е хубаво да имаме правителство и управляващо мнозинство с ясна и единна позиция по тези въпроси. Уви, такива управляващи структури към момента не съществуват. Министър Захариева излезе с позиция в подкрепа на Мей, но части от управляващата коалиция – в лицето на Волен Сидеров – заминават да празнуват победата на Путин. През това време министър Каракачанов дава десетки милиони за вехтите ни МиГ-ове, без да е направена и най-малка стъпка за отпадане на зависимостта ни от Русия във въоръжаването. В рамките на PESCO – постоянното военно сътрудничество на страните от ЕС – България участва с минимален брой проекти. Не сме водили разговори с никоя друга държава от ЕС да закупим заедно необходимо въоръжение и така да договорим по-добра цена. Президентът Радев пък, прясно сгълчан от руския патриарх, още не е разбрал за събитията във Великобритания. На фона на този разнобой медиите са залети от \"анализатори\", които – без доказателства и логика – са 100% сигурни в невинноста на Русия и обвиняват Украйна и кой ли не друг за убийствата на Путиновите врагове. На 14 март се навършиха четири години от анексията на Крим от Русия. Това събитие също показа, че нямаме правителство. Борисов си замълча, Волен Сидеров си пееше \"Крим е наш!\" (т.е. руски) и единствено Валери Симеонов забеляза, че става дума за сериозно нарушение на принципите на международното право, което изисква санкции. Може ли това атонално трио да бъде наречено правителство? Много се спори дали кабинетът ще падне. Истинският въпрос е дали изобщо го има.", "date": "2018.03.18", "title": "Щирлиц в Лондон: За честта на чекиста"}
{"url": "https://www.dnevnik.bg/sport/2018/03/18/3148677_trinadeset_dushi_sa_zadurjani_predi_i_po_vreme_na/", "text": "Общо 13 души са били арестувани покрай  футболния мач между ЦСКА и \"Левски\" , който се изигра по-рано през деня. Това съобщиха от пресцентъра на СДВР, като уточниха, че че заради предприетите мерки преди, по време и след футболната среща не са допуснати нарушения на обществения ред в София. От задържаните двама са заловени с наркотици, а други осем са носели забранени предмети като пиротехнически средства, ножове и маски. Други трима са отказали да изпълнят полицейско разпореждане, като са се държали грубо и арогантно. Спрямо тях ще бъде приложена разпоредбата по член 21 от Закона за опзване на обществения ред при спортни мероприятия. Преди срещата на стадиона не са допуснати да влязат и други 27 зрители, които са били във видимо нетрезво състояние. Часове преди началото на двубоя между ЦСКА и \"Левски\"  станаха други два инцидента извън столицата . При единия автобус с фенове на \"Левски\" от фенклуба в Панагюрище е атакуван от маскирани мъже в района на Вакарел и е с изпочупени прозорци. В идентична ситуация, но около Ябланица, пътуващи с два автобуса и два автомобила фенове на единия от отборите са засекли автобус и кола, в които били привърженици на другия отбор. Маскирани излезли от двата автомобила и с бухалки започнали да трошат стъклата на превозните средства на опонентите си.", "date": "2018.03.18", "title": "Тринадесет души са задържани преди и по време на мача между ЦСКА и \"Левски\""}
{"url": "https://www.dnevnik.bg/photos/2018/03/18/3148653_fotogaleriia_bitka_i_emocii_v_dujdovnoto_derbi_mejdu/", "text": "С гол на Фернандо Каранга   от 26-ия последен кръг на редовния сезон в Първа лига. Бразилецът се разписа в 84-ата минута, за да вкара 23-ия си гол от началото на сезона, с което остави сините на 13 точки зад ЦСКА.", "date": "2018.03.18", "title": "Фотогалерия: Битка и емоции в дъждовното дерби между ЦСКА и \"Левски\""}
{"url": "https://www.dnevnik.bg/sport/2018/03/18/3148699_katrin_taseva_specheli_oshte_dva_sreburni_i_edin/", "text": "Българската гимнастичка Катрин Тасева записа успешно представяне и в последния ден от турнира \"Гран при\" в Киев. След  сребърното отличие в многобоя , което спечели в събота, 20-годишната състезателка беше на висота и във финалите на отделните уреди. Тасева беше много близо до това да спечели златен медал на топка, но завърши с 18.150 и получи втора оценка след представителката на Русия Екатерина Селензньова (18.500). Трета остана друга руския – Мария Сергеева (17.550). Във финала на лента Тасева отново беше зад Селезньова. Тя получи оценка от 17.400, далеч зад рускинята – 18.200. Трета остана Юлия Евчик от Беларус (16.900). Бронзово отличие българската гимнастичка заслужи на бухалки, където завърши със 17.150. Там златото беше за Мария Сергеева, пред Селезньова. Най-слабо Катрин Тасева се представи на обръч, където допусна сериозни грешки. За разлика от многобоя, където получи най-висока оценка от всичките си съчетания, именно на обръч (17.950), този път 20-годишната състезателка не беше на висота. Тя завърши с едва 15.000 и се класира осма. В края на месец март в София предстои Световната купа, където именно Тасева ще бъде най-голямата надежда на България. В състезанието няма да участва  Невяна Владинова, която е с контузия в глезена .", "date": "2018.03.18", "title": "Катрин Тасева спечели още три медала от Гран при в Киев"}
{"url": "https://www.dnevnik.bg/sviat/2018/03/18/3148703_mnogo_visoka_e_izbiratelnata_aktivnost_v_rusiia_ako_se/", "text": "Избирателната активност на неделния президентски вот в Русия се оказва доста по-висока от прогнозираното, ако се вярва на организаторите и Централната избирателна комисия. В същото време няма много алтернативни източници за проверка на данните, а наблюдатели от екипа на недопуснатия кандидат Алексей Навални говорят за разминаване с до 15 пункта в показателите за някои райони. При предизвестена победа още в първия тур на президента Владимир Путин основната интрига отново е колко висок ще е процентът на явилите се пред урните, за да се легитимира четвъртия му мандат като държавен глава. По данни на ЦИК от 18 часа българско време средната активност в Русия е 59.5%, а изненадващо много гласоподаватели са се явили пред урните в големите градове. Към 17 часа българско време в Москва активността е била 51.6%, а в Санкт-Петербург - 55.4%. В някои райони като Ямало-Ненецкия автономен окръг, Чеченската република и любимата за отдих на Путин автономна Република Тива в Южен Сибир са гласували по 82-84%. Най-високи резултати отчитат военните - според зам.-министъра на отбраната Николай Панков по предварителни данни са гласували над 98% от служителите в армията. Снимки от изборния ден показват, че както в съветските времена всички срочно служещи младежи да откарвани под строй до избирателните участъци в казармите. Това означава, че вече може да се твърди, че властите ще отчетат чувствително по-висока активност от 65.3%, постигната на предишните избори през 2012 г. Само в Москва, например, засега увеличението е с 6 процентни пункта. Предварителните данни за изборния ден се очакват в 20 часа българско време, но за окончателните ще са нужни повече от 10 дни - крайният срок е 29 март. Към 18 часа българско време ЦИК спря да публикува своите показатели и вече ще ги променя само на базата на официалните протоколи. Апатията на избирателите или резигнацията, че така или иначе и без тях Путин ще бъде избран, накара този път само ЦИК да похарчи близо 13 милиона долара за стимулиране на активността. По места са прилагани всевъзможни \"подсладители\" като щандове за хранителни стоки с намаление от една трета, концерти, танци на детски състави, томболи с награди американски телефони или таблети. През последните седмици се коментираше и агитационен клип по обществената телевизия, в който избирателят бе плашен с това, че ако не гласува, на следващия ден го очакват негри в армията, \"осиновени\" хомосексуални в кухнята и хиперинфлация, заради която синът в пионерска връзка иска на баща си 4 милиона рубли, че трябва да даде някаква вноска в училище. Александър Казаков, консултант, симпатизиращ на Путин и автор на клипа, казва, че искал да осигури по този начин комфортна победа на президента, защото \"само той може най-добре да провежда вътрешната и външната политика.", "date": "2018.03.18", "title": "Много висока е избирателната активност в Русия, ако се вярва на ЦИК (видео)"}
{"url": "https://www.dnevnik.bg/bulgaria/2018/03/18/3148700_boiko_rashkov_pulna_manipulaciia_sa_motivite_za/", "text": "Един от случаите, които стават причина да се отнеме достъпът на Георги Гатев до класифицирана информация, е свързан с подслушване с цел контрол. Това коментира пред БиТиВи Бойко Рашков, председател на бюрото за контрол на специалните разузнавателни средства. Гатев, който беше заместник-председател на ведомството бе освободен от поста от парламента без дори да бъде изслушан. Рашков обясни това в отговор на въпрос дали в бюрото има информация за подслушвания, които целят да бъде контролиран обектът на подслушването. Той определи като пълна манипулация на общественото мнение обвиненията към Гатев. Обясни, че трите случая, за които Гатев е обвинен, че е съдействал на потърпевши, са за трима магистрати, които вече са били информирани, че са подслушвани, когато са се обърнали към бюрото. Това е било записано в обвинителните актове, които са получили. И тримата са искали да се установи законността на подслушването. По случая, който в крайна сметка е в основата на отнетия достъп на Гатев, в бюрото направили всичко възможно да навлязат в детайли по казуса, за да изяснят законността. Платихме за тази внимателност с отнемане допуска на Гатев, каза Рашков. След уволнението Рашков забелязал у колегите си промяна в поведението им по време на обсъждания в бюрото и дори на едно от заседанията ги попитал дали това е в резултат на политическо влияние от страна на партиите, които са ги предложили за постовете им. \"Разбира се, не получих отговор\", посочи Рашков. Обсъжданият на това заседание въпрос бил за отказите на съдии да издават разрешения за подслушване, когато се нарушава законът. Обясни, че в тези случаи се налагало съдиите да пишат пространни мотиви а отказите си. Най-голям е броят на подслушванията над престъпни групи, посочи в отговор на въпрос Рашков и отбеляза, че няма почти никаква активност по линия на корупцията. Те са толкова минимален процент, а се създаде специален антикорупционен орган, напомни Рашков.", "date": "2018.03.18", "title": "Бойко Рашков: Пълна манипулация са мотивите за уволнението на Георги Гатев"}
{"url": "https://www.dnevnik.bg/photos/2018/03/18/3148012_fotogaleriia_jenite_krai_kolite_na_avtosalon_jeneva/", "text": "Жените край колите са част от атракциите за всеки автосалон. Преди тазгодишното издание на изложението в Женева имаше слухове, че това ще остане в миналото, но те се оказаха силно преувеличени.", "date": "2018.03.18", "title": "Фотогалерия: Жените край колите на автосалон Женева"}
{"url": "https://www.dnevnik.bg/sport/2018/03/18/3148714_barselona_pobedi_atletik_bilbao_s_lejerno_tempo/", "text": "В мач, приличащ на тренировка и без да среща сериозен отпор, \"Барселона\" записа трета поредна победа в Ла Лига. Каталунците надиграха на \"Камп ноу\" \"Атлетик\" (Билбао) с 2:0 след попадения на Пако Алкасер и Лионел Меси. И двата гола паднаха още преди почивката, което позволи на \"Барселона\" да доиграе спокойно двубоя. Освен двете попадения каталунците удариха и три греди. Треньорът на лидерите в Ла Лига направи три промени от  мача с \"Челси\"  през седмицата. Серхио Бускетс остана извън групата заради травма, а Луис Суарес нямаше как да играе заради натрупани картони. Ветеранът Иниеста пък беше на пейката. Вместо тях започнаха Паулиньо, Алкасер и Филипе Коутиньо. Още в осмата минута \"Барселона\" откри чрез Алкасер, който засече подаване на Жорди Алба. Нападателят беше много добре позициониран в наказателното поле и нямаше как да сгреши. Въпреки ранния аванс \"Барселона\" показа признаци на нервност и по изключително лековат начин Самуел Юмтити и Усман Дембеле си изкараха жълти картони заради спорове с рефера. В този период на два пъти Коутиньо удари и гредата. Вторият случай дойде след много красива комбинация между Меси, Паулиньо и Коутиньо, но топката кацна върху гредата. В 30-ата минута каталунците удвоиха преднината си и направиха голяма крачка към спечелването на мача. Дембеле намери Меси на границата на наказателното поле, а той с много премерен и плътен изстрел по тревата прати топката в долния ляв ъгъл на Кепа Арисабалага. За аржентинеца това беше първи гол извън наказателното поле, реализиран от игра. Иначе Меси вече се разписа няколко пъти от свободни удари с удари извън пеналта. Меси вече има 25 гола в 28 срещи в Ла Лига и 35 във всички турнири през сезона. През втората част \"Барселона\" драстично свали темпото и само на моменти вдигаше оборотите, за да застраши гостите. Те решиха да предоставят доста повече топката на своя съперник и да пестят сили. На терена се появи и Иниеста, който към края на мача позволи \"Барселона\" да задържа повече топката. В 29 мача този сезон каталунците имат 23 победи и отново поведоха с  11 точки пред \"Атлетико\" (Мадрид) , преди \"дюшекчиите\" да изиграят своя двубой като гост на \"Виляреал\". Серията без поражение на \"Барселона\" вече е 36 поредни мача и се простира от миналия април.", "date": "2018.03.18", "title": "\"Барселона\" победи \"Атлетик\" (Билбао) в лежерно темпо"}
{"url": "https://www.dnevnik.bg/sport/2018/03/18/3148456_federer_shte_igrae_s_del_potro_vuv_finala_v_indiun_uels/", "text": "Роджър Федерер постигна 17-а победа от 17 мача през 2018 година и се класира за финалния двубой в турнира от сериите \"Мастърс\" в Индиън Уелс. Световният №1 записа най-успешният старт в кариерата си след обрат срещу 49-ия в ранглистата Борна Чорич 5:7, 6:4, 6:4. Федерер ще играе на трети финал от началото на година след тези в Australian Open и Ротердам. В първия турнир от Големия шлем  Маестрото победи Марин Чилич , а в  Холандия надви Григор Димитров . Това беше втора среща между Чорич и Федерер и за втори път швейцарецът печели. Преди това той надделя и в битката им в Дубай през 2015 година. Чорич направи силен първи сет и след 41 минути поведе в резултата, благодарение на пробив в 11-я гейм. Втората част започна обещаващо за таланта от Босна и Херцеговина, след като той проби Федерер още веднъж. Маестрото обаче се събра в края на сета, когато стигна до два пробива при 3:4 и 5:4, за да изравни резултата. Решителният трети сет беше много интересен, но и изпълнен с грешки. В първите два гейма тенисистите си размениха по един пробив, а до края последваха още три – веднъж Федерер загуби подаването си, но Чорич го направи два пъти. Така след 2.21 часа Маестрото стигна финала. Там той ще играе срещу Хуан Мартин Дел Потро. Аржентинецът се справи в два сета срещу Милош Раонич 6:2, 6:3 само за 1.07 часа. Кулата от Тандил постигна втора победа от четири мача срещу тенисиста от Канада. Той не беше печелил срещу този съперник от 2013 година, но показа много стабилна игра. Балансът на Дел Потро срещу Федерер е шест победи и 18 загуби. Двамата играха четири път през 2017 година, като Федерер взе три от срещите. Дел Потро обаче го победи на четвъртфиналите в US Open след драматичен мач в четири сета. Финалът на турнира е в неделя от 20 часа българско време.", "date": "2018.03.18", "title": "Федерер ще играе с Дел Потро във финала в Индиън Уелс"}
{"url": "https://www.dnevnik.bg/bulgaria/2018/03/18/3148359_sredizemnomorski_ciklon_nosi_dujd_i_gradushki_a_prez/", "text": "От днес през страната ще премине средиземноморски циклон, който ще донесе студ и валежи. Метеоролозите от БАН прогнозират, че ще завали дъжд още от сутрешните часове в неделя. Валежите ще започнат от Западна България и през деня ще обхванат страната. По места те ще са значителни по количество, ще има гръмотевична дейност, възможни са и градушки. След пладне в югозападните райони валежите ще спрат и за кратко облачността ще се разкъса. С нахлуването на студен въздух от север ще започне и бързо понижение на температурите, чувствително - в Северна България, особено в североизточните райони, където след обяд дъждът ще премине в сняг и там са възможни поледици. Сутрешните часове температурите ще бъдат все още високи – между 9° и 14°, а към 14 часа - в широк интервал, от 0° в североизточните до 20° в югоизточните райони. Над Черноморието ще е облачно, след обяд - с валежи от дъжд, на места – интензивни. В неделя за цялата страна е обявен код оранжев заради силен вятър и валежи. В Североизточна България ще има и поледици. През следващите дни температурите в Северна България ще бъдат много по-ниски от тези в Южна. Ще има и валежи. В крайните северозападни райони ще вали сняг. В сряда преваляванията отново ще са предимно в Западна и Централна България, от сняг - в северозападните райони. До събота температурите най-ниските температури ще паднат до минус 5° в София и минус 7° във Западна България, например във Враца. В Смолян тогава температурите ще паднат до минус 8°. В края на седмицата максималните температури ще са до 8° във Бургас и Благоевград.", "date": "2018.03.18", "title": "Средиземноморски циклон носи дъжд и градушки, а през седмицата и сняг"}
{"url": "https://www.dnevnik.bg/sport/2018/03/18/3148469_cska_i_levski_izlizat_v_derbito_bez_pravo_na_greshka/", "text": "ЦСКА и \"Левски\" ще сложат край на редовния сезон в Първа лига с дербито помежду си. Двата тима се изправят един срещу друг в последния 26-и кръг, преди да започнат плейофите. Най-чаканата среща, която ще сложи началото на общо пет дербита в рамките на около месец, е днес от 13.00 часа на  Националния стадион \"Васил Левски\" . Общото между двата съперника, които са втори и трети в класирането е, че нямат право на грешки. Червените са на три точки от лидера \"Лудогорец\", а загуба може да ги остави на шест при влизането в плейофите. \"Левски\"е с 50 точки, на 10 зад ЦСКА и 13 зад \"Лудогорец\". Сините обаче са само с пет пред \"Берое\". Двубоят на \"Васил Левски\" ще бъде следен и под лупа заради съдийските сигнали в последния месец в Първа лига. Постоянните грешки на реферите, които облагодетелстваха тимовете от челото на класирането, доведоха до оставката на съдийския шеф Петър Петров. Срещата между червени и сини е  поверена на Никола Попов , който е син на заместник изпълнителния директор на Българския футболен съюз Антон Попов. Формата ЦСКА е вторият най-добър отбор от началото на 2018 година, след като записа четири победи и едно равенство. В цифрово отношение при червените всичко е наред, но играта не върви и тимът измъкна някои мачове \"на мускули\". В последния си мач отборът на Стамен Белчев трябваше да прави обрат срещу  \"Пирин\" с голове в 88-ата и 93-ата минута , а преди това срещна проблеми и с  \"Етър\" на \"Българска армия\" . \"Левски\" изпитва затруднения от началото на годината въпреки гръмката селекция и обещанията за включване в битката за титлата. Сините победиха \"Ботев\" с автогол при подновяването на първенството, после победиха \"Септември\" и \"Черно море\" като гости, но в последните си две домакинства завършиха 0:0 с \"Берое\" и  1:1 с \"Етър\" . \"Левски\", който пускаше трудно голове преди Нова година, сега има проблеми в защита. Сините допуснаха четири гола в последните си четири мача. Срещу синята защита ще се изправи голмайстор №1 на Първа лига  Фернандо Каранга , който има 22 попадения в 23 шампионатни мача. Червените, които са символичен домакин на сблъсъка са третият най-силен домакин в Първа лига с 27 спечелени точки. Балансът на ЦСКА у дома е осем побед, три равенства и една загуба. \"Левски\" обаче също не впечатлява извън \"Георги Аспарухов\". Сините са със само 19 спечелени точки далеч от \"Герена\" в 12 срещи – пет победи, четири равенства и три поражения. Треньорите Наставникът на ЦСКА Стамен Белчев разкри, че готви изненади за сблъсъка. Той уточни, че включва в групата най-подготвените футболисти. \"Очаквам дисциплинирана и агресивна игра от \"Левски\". Надявам се и ние да играем агресивно, с трайно владение на топката, търпеливо. Да търсим слабите места и оттам да си реализираме положенията. Трябва да бъдем и агресивни, и търпеливи. Не трябва да ни водят емоциите, трябва да ги оставим на заден план\", каза Белчев. Колегата му Делио Роси определи срещата като начало на нов шампионат. \"Естествено трябва да вземем под внимание играта на противника, но преди всичко трябва да се съсредоточим върху нашата. Има развитие в \"Левски\" и то е свързано с начина, по който водим мачовете\", заяви Роси. Предишният мач между ЦСКА и \"Левски\" на  21 октомври завърши 2:2 . Тогава сините поведоха още в осмата минута с гол на Давид Яблонски, но ЦСКА обърна до почивката с попадения на Тиаго Родригес. През втората част Роман Прохазка донесе точката на \"Левски\".", "date": "2018.03.18", "title": "ЦСКА и \"Левски\" излизат в дербито без право на грешка"}
{"url": "https://www.dnevnik.bg/sport/2018/03/18/3148396_dvijenieto_v_centura_na_sofiia_se_promenia_zaradi/", "text": "Движението в центъра на София ще бъде променено заради предстоящия футболен мач между ЦСКА и \"Левски\". Дербито от последния 26-и кръг на редовния сезон в Първа лига ще се играе днес от 13.00 часа на Националния стадион \"Васил Левски\". Забраняват се престоят и паркирането на пътни превозни средства от 00.00 ч. до 16.00 ч. на 18 март по алеите около Националния стадион и от 8.00 до 16.00 ч. на 18 март пред \"Васил Левски\". От 12.00 ч. до приключване на футболната среща само при необходимост и по преценка на ръководството на СДВР ще се забранява влизането на пътни превозни средства по улица \"Генерал Гурко\" между булевард \"Васил Левски\" и булевард \"Евлоги и Христо Георгиеви\", булевард \"Евлоги и Христо Георгиеви\" между площад \"Орлов мост\" и булевард \"Черни връх\", и булевард \"Драган Цанков\" между \"Евлоги и Христо Георгиеви\" и булевард \"Пейо Яворов?.", "date": "2018.03.18", "title": "Движението в центъра на София се променя заради мача ЦСКА – \"Левски\""}
{"url": "https://www.dnevnik.bg/bulgaria/2018/03/18/3148361_nai-chetenoto_v_dnevnik_hiperzvukoviiat_kinjal_i/", "text": "Най-четените статии в \"Дневник\" през изминалата седмица са, че хиперзвуковата ракета \"Кинжал се оказа балистична ракета \"Искандер\", пусната от самолет и как Кремъл се подиграва на британците след убийството на двойния шпионин Сергей Скрипал във Великобритания. 1.  Хиперзвуковият \"Кинжал\" се оказа балистична ракета \"Искандер\", пусната от самолет  - 22331 прочитания 2.  Кремъл просто се подиграва с британците  - 19266 прочитания 3.  \"Тютюневият патриарх\" е високопоставен политик - как в Русия коментират скандала в България  - 16306 прочитания 4.  Висш ръководител на ЧЕЗ: Може всичко да отиде на вятъра   - 14854 прочитания 5.  Путин за връщането на Крим: Луди ли сте?  - 14600 прочитания 6.  Почина \"Счетоводителят на Аушвиц\"  - 14463 прочитания 7.  Цитат на деня: Да вкараме младежите в казармата, за да възстановим мъжкия им вид  - 13978 прочитания 8.  Валери Симеонов за Крим: Ако такива действия останат без последствия, тежко и горко ни  - 13809 прочитания 9.  Почина световноизвестният британски физик Стивън Хокинг   - 13510 прочитания 10.  Великобритания изгони 23-ма руски дипломати и спря контактите с Москва на високо ниво  - 13203 прочитания", "date": "2018.03.18", "title": "Най-четеното в \"Дневник\": Хиперзвуковият \"Кинжал\""}
{"url": "https://www.dnevnik.bg/bulgaria/2018/03/18/3145163_romskiiat_uchitel_i_negovite_deca/", "text": "Росен Богомилов е учител по история и по география. Той е единственият учител ром в училище, в което по-голямата част от учениците са от ромски произход. Преподава от 5 до 7 клас в столичното 106-о основно училище в район \"Подуене\". На 27 години е, вече има 4-годишен стаж като преподавател и е класен ръководител на паралелка от седмокласници.  Росен е роден в град Койнаре, където завършва местната гимназия в смесен клас. \"В Койнаре няма етническо делене и процентът на висшистите сред ромите е доста голям\", казва той. Родителите си определя като съвсем обикновени работещи хора, за които образованието винаги е било ценност. Помни, че в юношеските си години е имал много важен разговор с тях и е трябвало да реши дали да продължи да учи, или да започне да работи.  Да бъде учител мечтаел от дете  Любимият му предмет в училище е бил \"География\". Радва се, че и в училище, и в университета е попаднал на много добри преподаватели, благодарение на които е успявал. Завършва \"История и география\" във Великотърновския университет \"Св. св. Кирил и Методий\".  \"Всяко дете има талант. Дали този талант ще бъде открит и дали ще бъде развиван така, че детето да се реализира, зависи предимно от нас учителите и от родителите. Ние сме основните движещи фигури, от нас зависи доколко ще успеем да открием таланта на детето и да го мотивираме да го развива\" – смята Богомилов. Тревожи се, че има деца, които не могат да мечтаят и нямат цели. \"Но това се учи, затова сме ние учителите\" - пояснява той.  Според него оценките са \"субективен фактор\", предположение. Казва: \"Много по-важни са напредъкът, нагласите и уменията, които децата имат - в съвременното образование съществуват далеч по-удачни и адекватни форми на оценяване в сравнение с шестобалната система. Невъзможно е с тези количествени оценки да измерим нагласите и уменията на децата да необходими им в живота\". Росен нарича своите ученици \"моите деца\"  Определя ги като много различни едни от други. Някои от учениците, на които Росен преподава, харесват повече часовете по \"История\", а други повече часовете по \"География Много от моите деца имат афинитет към спорта и го обожават. Печелили са много състезания, много купи са носили на училището\".  За Росен не е трудно да преподава историята на България на деца от ромски произход. За него всичко зависи от учителя и от начина на предоставяне на информацията. \"Моите деца нямат проблем с ученето на история, а и аз не виждам проблем в учебните програми\", казва той. В часовете по история няма урок за историята на ромите, но за Росен е въпрос на воля от страна на учителя да разкаже на децата за миналото на етноса.  Някои от учениците на Росен владеят ромския език, докато други не. Но казва, че за все повече от ромските групи познанията им по ромски език избледняват. Ромският език може да се изучава като свободно избираем предмет по майчин език, но проблемът е, че няма кой да го преподава и на практика изучаването на ромски като майчин е почти невъзможно.  Доколкото знам, има само един випуск от десетина човека от Великотърновския университет за цяла България, които имат квалификация да го преподават\"  казва Росен. И на практика няма кой да поддържа ромския език в днешно време.  Класните ръководители трябва да засягат в часовете на класа теми, свързани с гражданска защита, други с толерантност, трети с кариерно развитие и ключови умения за успех, четвърти с патриотично възпитание. \"За мен патриотичното възпитание представлява да им покажем, че ние живеем в една родина – че ние принадлежим към тази родина и тя принадлежи към нас, имаме права, но и задължения. И националните празници на родината ни са и наши национални празници. Около това се върви в тези часове – около изграждането на отношение и припознаване\". Според Росен е много важно днешното образование да създава усещане за общност у децата. Учениците просто разбиват стереотипите и предразсъдъците  Аз уча моите ученици да не приемат негативните неща лично. И напротив – когато излязат на улицата, да са с гордо вдигната глава и да покажат, че те не са това, което се представя за тях по телевизията. Да съдиш за всички по частни случаи е нещо, което не бива да допускаме. Моите ученици правят точно това – изправят си главата и показват, че не са такива, каквито ги представят в някои медии\". Казва, че неговите ученици се припознават като роми и се гордеят с това. \"Винаги сме говорили, че не бива да криеш произхода си, а да показваш какъв достоен човек си\", казва той.  Голяма част от родителите на неговите ученици са много ангажирани с образованието и продължаващото обучение на децата. Като класен ръководител на кандидат-гимназисти той обсъжда с тях възможностите за кандидатстване след седми клас. Някои от децата се насочват и към най-елитните гимназии. Повечето избират професионалните гимназии, тъй като и за мнозинството от ромските деца, и за техните родители е особено важно образованието да има практическо приложение. Много от учениците на Росен мечтаят да заемат престижни професии, когато пораснат – лекари, адвокати, учители.  Няма значение дали си българин, дали си ром, дали си евреин. Важното е дали си полезен на себе си и на тези около теб с това, което правиш , мисли Росен. ", "date": "2018.03.18", "title": "Ромският учител и неговите деца"}
{"url": "https://www.dnevnik.bg/sviat/2018/03/18/3148503_rusnacite_sa_prizovani_dnes_da_uzakoniat_25-godishnata/", "text": "Близо 110 милиона руски избиратели са призовани днес пред урните да узаконят новия мандат на президента Владимир Путин на избори с предизвестен резултат. След победата той ще може да управлява до 2024 г., което означава, че ще бъде лидер на Русия, управлявал четвърт век. Само болшевишкият диктатор Йосиф Сталин е бил на власт по-дълго в последните 100 години. За привържениците на Путин това ще е подкрепа за политиката му да се прекрати хаосът от прехода след разпадането на бившия СССР, да се живее по-добре и да бъде уважавана Русия като световна сила. За опонентите му изборите са само една спецоперация на службите за съхраняване на репресивния модел, водещ към задушаване на всякаква вътрешна алтернатива, масова цензура и ограничаване на свободите. Както и на икономrка, зависима в огромна степен от добив и износ на горива и суровини, от която се обогатяват шепа хора, лоялни на Путин, зdщото дължат милиардите си на близостта с него. До изборите бяха допуснати общо 8 кандидати, но нито един от тях не е сериозен опонент на Путин. До социологически допитвания не бе допусната нито една независима агенция, а прокремълските твърдят, че за него ще гласуват до 70% от готовите да участват във вота. Това е 10 пъти повече от втория по популярност - кандидата на комунистите, милионерът Павел Грудинин. Държавният и административният апарат са впрегнати в това да \"мотивират\" избирателите да отидат да гласуват. Руски либерални анализатори коментират, че управници на всички нива смятат, че никой от Москва няма да ги смъмри, ако малко прекалят с натиска да се гласува за президента, но позициите им може сериозно да пострадат, ако активността в техния район е ниска. Екипът на Путин официално твърди, че няма формула \"70 от 70\" (т.е. да спечели 70% от избирателна активност от 70%), но в действителност се вложиха значителни усилия новият мандат на президента да получи легитимност именно чрез един убедителен резултат. Така се избягва опасността да се окаже, че 65-годишният Путин всъщност управлява от името на свиващо се малцинство от избирателите и получава \"съветска\" подкрепа от по 85-90 процента само в райони като кавказките републики, където има практическа диктатура на местни управници и където икономиката оцелява единствено, благодарение на федералните субсидии. Заради огромните размери на страната, гласуването започна още късно в събота българско време в Петропавловск-Камчатски в Далечния изток и ще приключи 22 часа по-късно в Калининград на запад. Първите резултати ще започнат да се появяват тази вечер, а според ЦИК крайните официални данни трябва да бъдат готови до 29 март.", "date": "2018.03.18", "title": "Руснаците са призовани днес да узаконят 25-годишна власт на Путин"}
{"url": "https://www.dnevnik.bg/sport/2018/03/18/3148506_formula_1_zapochva_marketingova_kampaniia_s_cel_za_da/", "text": "Формула 1 започва своята втора година след ерата  Бърни Екълстоун  и планира все по-големи промени в най-популярния автомобилен спорт. Седмица преди началото на сезон 2018, който ще стартира традиционно в Мелбърн, собствениците от \"Либърти медиа\" обявиха, че започват и първата си глобална маркетингова кампания. След като досега Формула 1 се рекламираше основно със случващото се на пистата и то само в състезателните уикенди, сега планът е за много по-сериозно присъствие в социалните мрежи, за да се чувстват феновете още по-близо. В петък в социалните канали на Формула 1 се завъртя видео с дължина една минута, което беше озаглавено \"Разработена лудост\". В него шестима \"суперфенове\" от целия свят посещават истински въздушен тунел, за да усетят силата на Формула 1. С видеото от \"Либърти медиа\" искат да подгреят феновете преди първото състезание на пистата \"Албърт парк\". Според наскоро назначения маркетинг директор Ели Норман,  отборите от Формула 1  приемат добре идеята. \"Определено имаше одобрение на тази наша кампания спортът да се рекламира сам и да използва много повече социалните мрежи. Някои Отборите работят много здраво, за да развият колите си, пилотите също се трудят постоянно, но това само по себе си не рекламира спорта, затова беше нужно да се направи нещо\", каза Норман. Той уточни, че през следващата седмица ще има още по-сериозна кампания, която да съпътства подготовката за първия състезателен уикенд. Според Норман рекламата ще се развива в течение на сезона. \"Едно от нещата, които замисляме е създаване на 30-секундни филмове, които да показват ключовите моменти от състезанията. Това ще помага на феновете да са още по-близо до спорта и да се чувстват въвлечени\", каза още директорът. Първата година след придобиването на спорта от \"Либърти медиа\" беше по-тиха, като американците уточниха, че се запознават с обстановката. В края на сезона обаче те обявиха смяната на логото на Формула 1, както и преминаването към нова дигитална епоха. За 2018 г. Формула 1 планира фенски фестивали в четири града – Шанхай, Марсилия, Берлин и Маями. Подобно нещо беше направено през миналото лято, когато  отборите караха по улиците на Лондон , където се събраха над 100 хиляди души. \"Някои отбори наистина много харесаха идеята. Със сигурност няма всички 10 тима да са на тези фестивали, но всичко ще зависи от логистиката и датите\", каза още Норман. От \"Либърти медиа\" вярват, че всички отбори вече са много по-въвлечени в промотирането на спорта и осъзнават каква сила притежават. \"Те работиха много здраво за подобряването на своите социални канали и наистина виждаме ентусиазъм, който ще движи Формула 1 напред\".", "date": "2018.03.18", "title": "Формула 1 започва маркетингова кампания с цел да бъде още по-близо до феновете"}
{"url": "https://www.dnevnik.bg/sport/2018/03/18/3148520_vinchenco_nibali_specheli_purvoto_goliamo_koloezdachno/", "text": "Италианецът  Винченцо Нибали  триумфира в тазгодишното издание на \"Милано – Санремо\", първото голямо колоездачно състезание за сезона. Класиката в Италия е един от петте монумента на спорта и се провежда традиционно около първа пролет. Акулата от Месина измина трасето от 294 километра за 7:18.43 часа. Нибали напраив решителна атака на изкачването Поджо и не беше последван от никой от големите фаворити. Той се спусна изумително и вдигна победоносно ръце на финала на булевард \"Вия Рома\" в Санремо. Спринтьорите разчитаха да го застигнат, но пристигнаха буквално няколко метра след него. Утешителният спринт в групата спечели австралиецът Калеб Юън (\"Мичълтън скот\") пред Арно Демар (\"Групама-FDJ\"). Италианците имаха поводи за радост, след като за първи път от 2006 г. представител на домакините печели \"Ла Примавера\". Преди 12 години това стори Филипо Пуцато. \"Много се радвам, защото работих здраво и накрая имах успех. Знаех, че ако искам да спечеля трябва да съм сам, защото дори да бях на финала с Квятковски, Жилбер или Алафилип, те ще ме бият в спринта\", каза Нибали. Акулата обясни, че по време на състезанието е питал  Петер Саган  дали ще атакува или чака спринт, опитвайки да разбере намеренията на словака и фаворит в надпреварата. Световният шампион  обаче отново не успя да спечели състезанието. Саган завърши шести и вече има шест класирания в Топ 10, но най-доброто му е второ място (2013 и 2017). Словакът остава със само един монумент в колекцията си – Обиколката на Фландрия от 2016 г. Той избра да чака до финалния спринт, а да не атакува на Поджо, както преди година. \"Поздравления за Винченцо, той показа, че е най-големия куражлия. Аз не исках да водят останалите и нямам проблем, че не спечелих\", каза световният шампион. Саган се дебнеше през цялото време с големия си съперник и победител от преди 12 месеца Михал Квятковски, който също пристигна с голямата група и финишира 11-и. Много тежко падане пък имаше шампионът от 2009 г. Марк Кавендиш. Той се блъсна в знак, който указва разделение на пътя 11 километра преди финала, превъртя се във въздуха и падна на гърба си. По-късно обаче стана ясно, че Кавендиш се е разминал без сериозни наранявания. За Нибали това е трета победа в колоездачните суперкласики (Милано – Санремо, Обиколка на Фландрия, Париж – Рубе, Лиеж – Бастон – Лиеж и Обиколка на Ломбардия). В кариерата си Акулата имаше две победи в Ломбардия от 2015 и 2017 г. През настоящия сезон Нибали ще дебютира във Фландрия, а освен това второ място в Лиеж – Бастон – Лиеж. Колоездачът на \"Бахрейн Мерида\" вече е печелил трите най-значими състезания в родината си, след като два пъти беше първи и в \"Джиро д’Италия\" – 2013 и 2016 г.", "date": "2018.03.18", "title": "Винченцо Нибали спечели първото голямо колоездачно състезание за 2018 година"}
{"url": "https://www.dnevnik.bg/bulgaria/2018/03/18/3148525_kratki_novini_sniag_prepiatstva_poletite_do_london/", "text": "Външният министър Екатерина Захариева връчи най-високото отличие на министерството - \"Златна лаврова клонка\" на изпълнителния директор на Европол Роб Уейнрайт. Той е избран за поста през 2009 година и преизбран за втори мандат през 2012 година.\"България има важна роля, не само в подкрепа на Агенцията, но и на всички институции на ЕС в борбата с опасностите на днешния свят\", обяви Уейнрайт, цитиран от министерството. На утрешната среща на Съвместната група за парламентарно наблюдение на Европол се очаква да бъдат приети процедурните правила за парламентарен контрол върху работата на Агенцията от националните парламенти и Европейския парламент. В понеделник се ограничава достъпът до НДК На 19 март, понеделник достъпът до централната сграда на НДК ще бъде ограничен. Мярката се налага поради събитие на високо ниво (клас \"С\") от календара на Българското председателство на Съвета на ЕС, което се провежда в двореца, съобщават от там. Касите на Билетния център ще работят нормално с обичайното работно време от 09:00 до 20:30 часа, но са изместени в  кино \"Люмиер Лидл\" . На разположение е и системата за  онлайн резервация за билети . Затворен за посетители до 18:30 часа ще бъде  Литературен клуб \"Перото\" . НДК напомня, че подобни ограничения ще бъдат в сила до юли 2018 г. за всички събития от клас \"А\" и \"С\" по време на председателството. Путин брои за успех всеки процент от гласовете, който вземе Кандидат-президентът и настоящ държавен глава на Русия Владимир Путин каза, че ще смята за успех всеки процент от гласовете, който дава му право да изпълнява задълженията на президент, предаде ТАСС, цитирана от БТА. Путин заяви това в избирателната си секция в отговор на въпрос какъв е резултатът, който ще смята за успешен за себе си. \"Всеки, който дава право да се изпълнява длъжността на президент\", заяви той. Той изрази увереност в правилността на програмата, която предлага за развитието на страната. Пътните фирми са готови да почистват, ако завали сняг По високопланинските проходи е възможно дъждът да премине в сняг, заради което всички областни пътни управления и снегопочистващите фирми са в готовност за поддържане на републиканските пътища при зимни условия. Агенция \"Пътна инфраструктура\" апелира шофьорите да тръгват на път с автомобили, подготвени за зимни условия, да карат със съобразена скорост и повишено внимание, спазвайки указанията на \"Пътна полиция\". Актуална информация за пътната обстановка може да се получи от безплатното мобилно приложение LIMA, lima.api.bg, интернет страницата на АПИ –  www.api.bg , и по всяко време от денонощието на тел. 0700 130 20 в АПИ.  Сняг може да отмени полетите до Лондон Във връзка с влошената метеорологична обстановка в Лондон и силния снеговалеж, който се очаква да продължи и през следващите 24 часа, летищните власти не изключват възможносттаза отмяна или отлагане на полетите, излитащи или кацащи от и на летище \"Хийтроу\", информира посолството на България в Лондон. Към този момент има 70 отменени полета, основно за северната част на страната, Париж, Милано, Ница и др. Министерството на външните работи препоръчва на българските граждани да проверяват актуалната информация за статута на техните полети на интернет страницата на съответната авиокомпания. При необходимост, българските граждани могат да се обръщат за съдействие към посолството ни в Лондон на следните телефони:  + 442075813144  и  + 442075849400", "date": "2018.03.18", "title": "Кратки новини: Отново се ограничава достъпът до НДК"}
{"url": "https://www.dnevnik.bg/photos/2018/03/18/3148048_fotogaleriia_deniat_na_kalta/", "text": "Денят на калта (The Mud Day) е екстремно спортно събитие, създадено през 2013 г., което се провежда в четири страни и е събира вече над 200 хил. участници. В Израел за първи път се провежда на 24 март 2017 г. Снимките са от парк \"Яркон\" в Тел Авив.", "date": "2018.03.18", "title": "Фотогалерия: Денят на калта"}
{"url": "https://www.dnevnik.bg/sviat/2018/03/18/3148530_zaharova_obvini_4_durjavi_che_moje_da_sa_proizveli/", "text": "Говорител на руското външно министерство обвини в събота пет страни, че може да са най-вероятният източник на нервно-паралитичното вещество, с което според британскте власти са били нападнати на 4 март в Солсбъри двойният агент Сергей Скрипал и дъщеря му Юлия. Думите на Мария Захарова веднага бяха категорично отхвърлени от две от страните. В предаване за държавния канал \"Россия 24\" тя каза, че ако не е произведено във Великобритания, веществото от групата \"новичок\" идва от Чехия, Словакия, Швеция или САЩ. Чешкият външен министър Мартин Стропницки веднага отхвърли подобни обвинения. \"Ние сме против подобни твърдения за произхода (на отровата), зад които няма никакви факти. Това е стандартен начин да се манипулира информация в публичното пространство чрез изключително спекулативни съобщения, които не могат да бъдат доказани\", написа той в \"Туитър\". Карла Шлехтова, министър на отбраната, също написа в \"Туитър\", че твърденията, идващи от Москва, \"са абсурдни\". Отхвърляне на казаното от Захарова дойде и от Стокхолм - външният министър Маргот Валстрьом го нарече \"неприемливо и неоснователно\". Русия трябва първо да отговори на въпросите, зададени от Великобритания, добави тя. Думите на говорителката повтарят теза, към която плътно се придържа руската страна. Преди Захарова абсолютно същото каза Василий Небензя, постоянен представител на Русия към ООН. На заседанието на Съвета за сигурност по повод покушението той каза, че възможен източник на бойната отрова може да са \"страни, в които от края на 90-те години до днес се провеждат интензивни изследвания със споменатите вещества\", сред които и Великобритания. Пред телевизията Захарова напомни, че Москва оше очаква за проучване проби от веществото, с което е нападнат Скрипал, защото без анализ не може да се твърди, че то има \"руски произход\". В края на седмицата зам.-министър на външните работи отрече подобни разработки изобщо да е имало не само в Русия, но и в СССР. На тази основа Захарова каза: \"Как са стигнали до заключение, че следата води именно към Русия, ако не са ни предали проби? Логиката е, че те не разполагат с подобно вещество, не би трябвало да го имат. Тогава с какви образци са го сравнявали, за да направят заключението си? Значи или имат образци, които крият, или всичко това е лъжа - от начало докрай. Вил Мирзаянов, който преди 25 години пръв написа за програмата \"Новичок\", преди дни разказа, че е убеден, че това нервно-парализиращо вещество може да бъде произведено само в Русия. След това основният източник на информация за отровата не изключи възможности за синтезирането му да имат страни като САШ, Китай или Великобритания. \"Дори да са създали това вещество, това не означава, че са изминали всички етапи на изпитания и най-важното - превръщането му в оръжие. За това са необходими много средства и самият процес не е много лесен.\" Владимир Чижов - британският посланик в Лондон, се придържа към същата версия на руското външно министерство, като заяви пред Би Би Си, че страната му няма нищо общо и че изникват въпросителни с какво е сравнена пробата от Скрипал. Но той отиде и по-далеч в обвиненията, като намекна, че отровата може да е разработена в Портън Даун - \"както ние всички знаем, това е най-големият военен обект в Обединеното кралство, занимаващ се с изследвания на химически оръжия, а и освен това е само на 8 мили от Солсбъри\". След настояване на журналиста да заяви ясно смята ли, че служители в Портън Даун са виновни за нападението, дипломатът отстъпи с думите \"Не знам. Нямам никакво доказателство за каквото и да е използвано вещество\".", "date": "2018.03.18", "title": "Захарова обвини 5 държави, че може да са произвели отровата от Солсбъри"}
{"url": "https://www.dnevnik.bg/sviat/2018/03/18/3147885_avstriiskite_krainodesni_si_navliakoha_obvineniia_za/", "text": "Разследване, насочено срещу австрийското контраразузнаване (BVT), повдигна тази седмица въпроса дали службите за сигурност не стават жертва на партийни интереси само няколко месеца след като правителството на консерватори и крайнодесни пое властта. Отделът на полицията, който отговаря за уличната престъпност, обаче се оглавява от представител на Австрийската партия на свободата. Нейни са и назначенията в австрийското вътрешно министерство (заедно с тези на външните работи и отбраната), което дългогодишният секретар на партията Херберт Кикл пое през зимата. В Австрия същевременно контраразузнаването е част от вътрешното министерство. Затова от опозицията заваляха критики към кабинета след полицейски обиски в централата на BVT и домовете на част от служителите ѝ на 28 януари. Сред критиките бяха опасения, че може да става въпрос за \"чистка\", извършвана от партията заради чувствителна информация за крайнодесни групи, която може би е мила на разположение на службата. Къде е информацията Миналата седмица австрийският президент Александер ван дер Белен написа в \"Туитър\", че в случая са извършени \"изключително необичайни\" действия и поиска обяснения, а опозицията поиска парламентът да се събере извънредно. Не на това мнение е правосъдното министерство, според което в обиските няма нищо тревожно, нито в други аспекти на операцията. И канцлерът Себастиан Курц, чиято партия управлява министерството, каза, цитиран от \"Ройтерс\", че според досегашните проверки действията са законни. и че се \"надява на бързо решение на съдебните власти, що се отнася до тази операция.\" В момента се разследват петима служители на BVT по подозрение, че са злоупотребили със служебно положение, като не са подходили правилно към чувствителна информация (включително защото не са я изтрили), каза министерсвото. Шефът на агенцията, Петер Гридлинг, който сега е отстранен, е единственото публично известно име. В. \"Дер щандард\" и седмичникът \"Профил\" писаха миналата седмица, че един от обиските е бил в дома на служител на контраразузнаването, който е не заподозрян, а свидетел. Според изданията, работили заедно по случая той оглавява отдел по борба с екстремизма, а от дома му е конфискувана информация тъкмо за крайни - включително крайнодесни - групи. Правосъдното министерство отрече целенасочено да е изземало подобна информация, но допусна, че е възможно на частни твърди дискове и други носители, сега на разположение на разследващите, да има такава. Според негови представители подозрението на разследващите е, че информация, която е трябвало да бъде изтрита, може вместо това де е била копирана на частно пространство. Стратегия или грешки Социалдемократите, които сега са в опозиция, обявиха, че обяснението не ги задоволяв, и че искат всички замесени в историята да сложат картите си на масата. Бившият канцлер и лидер на партията Кристиан Керн каза, че доверието към апарата за сигурност е било \"драстично разклатено\". Министър Кикл увери, цитиран от в. \"Куриер\", че Федералната служба за защита на конституцията и борба с тероризма действа \"оптимално\" но дали нещо в начина на работа няма да се наложи да се промени, предстои да бъде оценено. Считан в австрийски медии за \"дясната ръка\" на лидера на FPÖ Хайнц-Кристиан Щрахе и едновременно главен стратег, идеолог и шеф на кампаниите, той със сигурност се очакваше да получи място в кабинета, ако Партията на свободата е част от коалиция (както и се случи). Изборът тъкмо на вътрешното министерство на него обаче беше изненада и спорни негови изяви в публичното пространство напоследък се посрещат от едни като част от \"стратегия\", други - като по-скоро необичайни грешки на един иначе дисциплиниран, \"интелигентен и надарен с красноречие политик\". Редица негови решения се посрещат с учудване, като например идеята, че иска да \"концентрира\" бежанците на едно място, а сега и скандала с BVT, пише в. \"Ди пресе\". Според журналисти от изданието, докато скандалът се разраства, възможността за парламентарно разследване е все по-близо,, особено откакто депутатите разгледаха случая за пръв път този четвъртък.", "date": "2018.03.18", "title": "Полицейска операция донесе на крайнодесните в Австрия обвинения за чистка в службите"}
{"url": "https://www.dnevnik.bg/politika/2018/03/18/3148531_zakonite_veche_se_praviat_populistki_i_neprofesionalno/", "text": "През последните години законите в България се правят безотговорно, популистки и непрофесионално. Тази оценка на законотворчеството даде в ефира на Би Ти Ви проф. Огнян Герджиков, председател на Консултативния съвет по законодателство към председателя на Народното събрание. Професионализмът е изтикан в ъгъла, смята той. Обясни, че от началото на годината никой не е търсил за консултация съвета. Самият той пък поискал още преди Нова година среща с председателя на Народното събрание Цвета Караянчева, но и досега няма отговор от нея. \"Когато виждам как се творят законите, особено в последните години, наистина излизам от равновесие\", каза той. Даде пример с промените в Закона за банковата несъстоятелност, станали известни като \"закона КТБ\", които определи като \"ачик-ачик\" противоречащи на Конституцията. Изрази удивление, че никой досега не е сезирал Конституционния съд по темата. Обясни, че обявяването за недействителни на минали сделки \"в белия свят го няма\". \"Това е погазване на елементарни правни принципи. Обаче у нас върви, у нас всичко може да се напише на хартия и то минава. Ние непрекъснато си нарушаваме Конституцията, непрекъснато (...) Имаме една фасада за Конституция и си я погазваме кой както намери за добре. И сме членки на Европейския съюз и се чудим как ни държат още с такова законодателство\", анализира Герджиков. По адрес на промените в Закона за частната охранителна дейност, с които се регламентира частната охрана на населението, юристът посочи, че разбира защо хората в малките населени места и кметовете там виждат за себе си решение - някои от тях са виждали полицай само на картинка, обясни той. \"Това е като реакция срещу това, че МВР към днешна дата не е в състояние да осигури обществения ред в малките населени места. Затова е тази реакция на кметовете и аз от тази гледна точка ги оправдавам – те търсят начин да осигурят известно спокойствие на своите хора\", каза Герджиков. По адрес на обществени призиви за разширяване на понятието \"неизбежна отбрана\" в Наказателния кодекс Герджиков посочи, че според него настоящият текст е добър, само трябва да се прецизира прилагането му, тъй като съдилищата имали различни тълкувания на тези текстове. Критикува постоянните промени в законите, които превръщали кръпките по тях по-големи от основните текстове. В този смисъл той посочи проблемите и на Наказателния кодекс, чиито разпоредби са по европейски образец. Поправките върху тях обаче представляват архаични текстове или не са съгласувани с други закони.", "date": "2018.03.18", "title": "Законите вече се правят популистки и непрофесионално, обяви Огнян Герджиков"}
{"url": "https://www.dnevnik.bg/sport/2018/03/18/3148526_uraganni_vetrove_otmeniha_poslednite_startove_v/", "text": "Световната купа по ски алпийски дисциплини приключи предсрочно, след като последните два старта от сезона не се състояха. В неделяни ден по програма трябваше да има гигантски слалом при дамите и слалом при мъжете. В крайна сметка ураганни ветрове със скорост 80 км/ч и снеговалеж, който намалява видимостта, не позволиха надпреварите да се проведат. При дамите именно гигантският слалом беше и дисциплината, в която битката за малката купа все още не беше решена поне на теория. Отмяната на старта обаче узакони триумфа на Виктория Ребенсбург, която завършва с 582 точки след осем старта. Германката се качи шест пъти на подиума, печелейки три от стартовете – в Зьолден, Килингтън и Кронплац. Ребенсбург завърши с 92 точки пред Теса Уорли. Французойката се нуждаеше от успех и надежда германската ѝ съперничка да остане извън първите 15. За Ребенсбург това е трети кристален глобус в кариерата след 2011 и 2012 г., когато отново триумфира в гигантския слалом. Тя има 14 победи в дисциплината, като само две състезателки са печелили повече от нея – Врени Шнайдер (20) и Анмари Мозе-Прьол (16). Световната купа по ски алпийски дисциплини при дамите завърши. Големия кристален глобус за втора поредна година спечели  Микаела Шифрин , която завърши с 1773 точки, с 605 пред Венди Холденер. Американката грабна и малката купа в слалома за пета поредна година.  Шифрин  приключи сезона с 12 победи, подобрявайки представянето си от миналия сезон (11). Най-драматична беше развръзката в спускането, където  София Годжа  грабна купата със само три точки повече от легендарната Линдзи Вон. Годжа стана първата италианка от 2002 г. с кристален глобус, докато Вон завърши сезона с  82-а победа, която я доближи само на четири  от абсолютния рекорд на Ингемар Стенмарк. В дисциплината супер-Г за втора поредна година малкият глобус беше спечелен от  Тина Вайратер . Швейцарката Венди Холденер триумфира в комбинацията. Отмененият слалом спря Хиршер за рекорд Кралят на техничните дисциплини и носител на Големия кристален глобус за последните седем сезона Марсел Хиршер не успя да завърши сезона с рекорд. Австриецът, който за пети пореден път триумфира в слалома нямаше шанс да вземе осма победа в тази дисциплина за 2017-18. Той остава с 13 успеха за годината, а имаше възможност да излезе еднолично начело. В историята на алпийските ски при мъжете никой не е печелил 14 състезания в рамките на един сезон. С 13 освен Хиршер са Херман Майер (2000-01) и Ингемар Стенмарк (1978-79). Освен това Хиршер се размина и с рекорд за най-много слаломи в един сезон. Той остава със седем, колкото печели Алберто Томба (1994-95) и Стенмарк (1976-77). Сезонът завършва с триумф за Хиршер в Големия кристален глобус с 1620 точки, с 335 пред Хенрик Кристоферсен. Австриецът грабна и малките купи в гигантския слалом и слалома. В спускането триумфира Беат Фойц, а в супер-Г – Шетил Янсруд. Малката купа в комбинацията остана за Петер Фил.", "date": "2018.03.18", "title": "Ураганни ветрове отмениха последните стартове в Световната купа по ски"}
{"url": "https://www.dnevnik.bg/detski_dnevnik/2018/03/18/3148528_niakolko_dobri_idei_za_nastolni_igri_s_deca/", "text": "Настолните игри са прекрасно семейно забавление и в идеалния вариант би трябвало да се получи така: сядате, играете, всички сте щастливи и оставате доволни от времето, което се прекарали заедно. Като баща на две деца знам, че идеалният вариант се случва изключително рядко. Трябва да се примирите, че хлапетата ще губят интерес, ще се разсейват, ще бутат дъската, ще се сърдят, ще плачат като загубят, и всичко останало, което се случва и на възрастните хора. Само че тъй като при малките самоконтролът е много по-малък, за да се получи, трябва да се заредите с много енергия, идеи за разнообразяване на прекарването и ентусиазъм. И, да, не ги оставяйте да печелят постоянно. Дори и има сълзи в очите им. Те трябва да свикват с идеята, че в игрите, както и в живота, и печелиш, и губиш. Списъкът с игри е за начинаещи в хобито и затова са подбрани игри, които имат версии на български. Дженга : 5+ : Координация, стратегия, търпение Със сигурност една от най-любимите игри по света, без значение от възрастта. Напрежението да вадиш парченца от клатещата се кула е несравнимо с други игри. Печели този, който извади последното парче преди да се срути кулата. Не че има значение, де – всички крещите, когато тя падне. : Няма нужда от много мислене. А и възрастните винаги може да загубят нарочно без да изглежда твърде нагласено. Децата могат да я подредят сами. : Шумна. Парченцата се крият лесно навсякъде. Добъл : 5+ : Визуалното възприятие, умения за наблюдателност, бърза реакция Имате кръгли карти с различни символи. На всяка карта има по осем символа. Един от тях го има и на друга карта. Печели този, който първи види еднаквия символ и го обяви гласно. : Малка, лесни правила : Поставени под напрежение, децата често забравят думите на символите Монополи : 6+ : Стратегическо мислене, финансово мислене, търпение Има всевъзможни вариации – Ледено кралство, Миньони и прочие, така че децата се впечатляват. : Лесни правила : Родителят не може да определя хода на играта и резултата, което нерядко води до лошо настроение в рано фалиралото дете Змии и стълби : 6+ : Търпение Има всевъзможни вариации и имена, но идеята е една – има дъска с полета от 1 до 100. Местиш пионки чрез зар. Някои стълби те качват напред, други те връщат назад. Печели първият, който стигне до финала. : Лесни правила : Не може да се влияе на резултата. Както при всяка игра със зар, късметът може да има ключова роля Бесеница : 7+ : Речников запас, правопис Лист хартия и молив винаги вършат работа, но пък магнитната версия е по-интересна за децата. Ако сте вкъщи, може да извадите и речник подръка - така ще научите детето да го използва. : Можеш да се \"самообесиш\" за радост на детето : Ще ви стане скучно преди да омръзне на детето Скрабъл : 8+ : Речников запас, правопис, обща култура Може да започнете и по-рано, но трябва да е отборно, като давате достатъчно дълго време на детето да измисли думи. Може да се включат допълните бонуси – за правилно написана дума или за дума с повече от пет букви. Също както при бесеница, и тук употребата на речник е добре дошла. : Лесни правила, всевъзможни версии : Трябва да си натискате парцалите и да съобразявате със знанията на детето. Катан : 10+ : Стратегическо мислене, умения за планиране Играчите събират ресурси и ги използват да строят пътища, селица и градове. Те преговарят и търгуват помежду си, което добавя съвсем различен елемент. : Началната подредба винаги може да е различна. : Може да продължи прекалено дълго. Както при всяка игра със зар, късметът може да има ключова роля Пандемия : 12+ : Стратегическо мислене, умения за сътрудничество, екипна работа Играта е кооперативна, т.е. тоест всички печелите или губите заедно. Няколко зарази са плъзнали по света и вие трябва да го спасите. Различните герои имат различни умения, но ще успеят само, ако работят в екип. : Може да оставите децата да водят. И да им помагате само, ако се налага : Отнема време. Играта печели често на по-сложните нива", "date": "2018.03.18", "title": "Няколко добри идеи за настолни игри с деца"}
{"url": "https://www.dnevnik.bg/sviat/2018/03/18/3148563_konsultanti_na_trump_sa_zloupotrebili_s_50_mln_profila/", "text": "Анализатори на големи масиви данни, работили като консултанти на предизборната кампания на Доналд Тръмп, са събирали без позволение лични данни от близо 50 милиона потребители на \"Фейсбук\" от началото на 2014 г. насам с цел да изработят компютърна програма, прогнозираща как биха гласували на президентските избори. Анализът на поведението и предпочитанията им е бил използван, за да се изработят и методи как да се повлияе на политическия им избор. Това са около една трета от активните потребители на \"Фейсбук\" в Северна Америка и почти четвърт от потенциалните американски избиратели. Това съобщиха едновременно лондонският седмичник \"Обзървър\" и \"Ню Йорк таймс\" за \"Кеймбридж аналитика\" (Cambridge Analytica) и компанията-майка Strategic Communication Laboratories (SCL). Според тях става дума за най-големият пробив на неразрешен достъп до лични данни в историята на \"Фейсбук\". Компанията, собственик на най-голямата социална мрежа, казва, че няма пробив, а използване на данни в нарушение на условията за работа с тях. \"Обзървър\" твърди, че за действията е знаел и Вагит Алекперов, основен акционер и ръководител на \"Лукойл\", най-голямата частна руска петролна компания. \"Фейсбук\" веднага прекрати работата си с \"Кеймбридж аналитика\", което означава, че и SCL не могат да купуват реклами или да имат административен достъп до страници на потребители. Мора Хейли - главният прокурор на щата Масачузетс, започна разследване, а британската Комисия за информацията даде начало на собствена проверка, включително защото фирмата има клиенти в страната. Двете издания продължиха с публикации по скандала и в неделя, позовавайки се на бивш служител на \"Кеймбридж аналитика\", на документи и партньори на компанията. \"Използвахме \"Фейсбук\", за да \"ожънем\" милиони профили на хората и да изградим модели, възползващи се от това какво знаем за тях и как да събудим вътрешните им демони. Това бе основата, върху която бе изградена цялата компания\", казва пред \"Обзървър\" Крисофър Уайли, съосновател на \"Кеймбридж аналитика\". \"Аз изработих психооръжието на Стив Банън\", допълва той. Уайли основава компанията на 24 години и тя твърди, че е изиграла и съществена роля за резултата от референдума за Брекзит, работейки в полза на противниците на членството в ЕС. През 2014 г. Стивън Банън - един от основните стратези на кампанията на Тръмп, е бил негов шеф, а инвеститор в \"Кеймбридж аналитика\" е Робърт Мърсър, милиардер и донор на републиканците в САЩ, за когото не се знае много. Идеята им била да съберат големи масиви данни и достъп до социални мрежи, за да изградят във военен дух методология за \"информационни операции\" и да ги употребят върху американските избиратели, разказва \"Обзървър\". По това време SCL вече работи за Държавния департамент на САЩ и ухажва Пентагона, а Уайли коментира, че \"Това беше откачено. Компанията беше създала психологически профили на 230 милиона американци и искат да работят за Пентагона? Това е като Никсън на стероиди.\" Според \"Обзървър\" екипът му е създал приложението   заедно с  Александър Коган  отделно от работата му въф Фокултета по психология в Университета в Кеймбридж. Сътрудничеството между \"Кеймбридж аналитика\" и фирмата на Коган Global Science Research (GSR) е довело до това, че срещу символично заплащане стотици хиляди потребители са приели да участват в тест за личността им и са се съгласили данните им да се събират за научни цели. Проблемът е, че приложението е събирало и данни от \"приятелите\" във \"Фейсбук\" на тези хора и това е създало масив от лични профили на десетки милиони хора без тяхното знание и съгласие. Условията на \"Фейсбук\" позволяват в подобни случаи събиране на данни на свързаните лица с цел подобряване работата на приложението, но не и те да бъдат продавани или използвани, за да им се пробутва адаптирана за тях реклама. Сега от социалната мрежа казват, че \"Кеймбридж аналитика\" и SCL са получавали информация за потребителите без да я изтриват след това и са я споделяли по непозволен начин. От \"Кеймбридж аналитика\" настояват, че са спазвали британските закони и едва по-късно научили, че GSR се е сдобила по спорен начин с данни, след което веднага са заличили всичко, което е дошло от компанията на Коган. \"Не сме използвали никаква информация от GSR като част от услугите, предоставени на предизборната кампания на Донад Тръмп през 2016 г.\", настояват от \"Кеймбридж аналитика\". Според данни от Федералната избирателна комисия на САЩ на \"Кеймбридж аналитика\" са били платени поне 6.2 милиона долара от кампанията на Тръмп. Представител на предизборния му екип твърди, че данните им за избирателите са идвали от ръководството на Републиканската партия, а не от \"Кеймбридж аналитика\", и че \"всеки опит да се внушава, че е използвана информация от друг източник в помощ на победата от 2016 г., са неверни\". На сайта на \"Кеймбридж аналитика\" обаче пише, че \"предоставихме за президентската кампания на Доналд Тръмп експертиза и заключения, които му помогнаха да спечели Белия дом\". \"Фейсбук\" съобщава, че макар да е получила уверения от всички участници в проекта, че са заличили личните данни, \"през последните дни получаваме информация, че това не е съвсем така\". Що се отнася до присъствието на \"Лукойл\" в цялата история, от \"Обзървър\" казват, че няма данни \"Кеймбридж аналитика\" да е работила за руската компания, но че през 2014 г. Алекперов е бил подробно информиран за \"Фейсбук\", микротаргетирането на потребители, събраните данни и това как да се влияе на избори. Сред цитираните от \"Обзървър\" документи има писмо до Уайли от 17 юли 2014 г., в което Аликзандър Никс, главен изпълнителен директор на \"Кеймбридж аналитика\", казва: \"Бяхме помолени да напишем доклад за \"Лукойл\" с обяснение как нашите услуги могат да се приложат за петролния бизнес\". В текста се казвало още, че \"те разбират поведенческото микротаргетиране в контекста на изборите, но не успяват да направят връзка между избирателите и клиентите си\". \"Нещо не ми се връзваше - казва днес Уайли - не разбирах писмото и за какво е презентацията, защо руска петролна компания би се интересувала от таргетираща информация за американските избиратели?\" Докладът, който получил \"Лукойл\", описвал техники за манипулиране на избори. На първата страница от презентацията се давал причер с \"кампания за разпространяване на слухове\" по време на изборите в Нигерия през 2007 г., че гласуването ще бъде опорочено. На последния слайд се говори за \"психографски послания\".", "date": "2018.03.18", "title": "Консултанти на Тръмп са злоупотребили с 50 млн. профила във \"Фейсбук\""}
{"url": "https://www.dnevnik.bg/bulgaria/2018/03/18/3148350_otroveniiat_ruski_agent_-_nai-komentiranoto_v_dnevnik/", "text": "1.  Путин за връщането на Крим: Луди ли сте?  - 333 коментара 2.  \"Изключително вероятно\" е Путин лично да е решил за атаката в Солсбъри, обяви Борис Джонсън   - 296 коментара 3.  Великобритания изгони 23-ма руски дипломати и спря контактите с Москва на високо ниво   - 295 коментара 4.  Тереза Мей обвини Русия за покушението с нервно-паралитично вещество   - 270 коментара 5.  Скрипал може да е бил отровен от руски мафиоти, смята Джеръми Корбин  - 242 коментара 6.  Германия, Франция, САЩ и Великобритания обвиниха заедно Русия за атаката в Солсбъри  - 239 коментара 7.  Хиперзвуковият \"Кинжал\" се оказа балистична ракета \"Искандер\", пусната от самолет   - 232 коментара 8.  Икономическото бъдеще на Русия може да е проблем за десетки милиони жители  - 206 коментара 9.  Русия обвини Великобритания, че може да е произвела отровата за покушението в Солсбъри  - 203 коментара 10.  \"Социалният пол\" в Истанбулската конвенция е грешно разбран, заявиха евродепутати  - 202 коментара", "date": "2018.03.18", "title": "Отровеният руски агент - най-коментираното в \"Дневник\""}
{"url": "https://www.dnevnik.bg/evropa/2018/03/17/3135107_iska_li_es_da_naloji_registriranite_partnyorstva_v/", "text": "В края на февруари двама български евродепутати - Емил Радев (ГЕРБ, Европейска народна партия) и Ангел Джамбазки (ВМРО, Европейски консерватори и реформисти) се обявиха против вероятността Европейският съюз да наложи въвеждането на регистрираните партньорства в България. Поводът за думите им бе прието миналия месец от Комисията по правни въпроси в Европейския парламент предложение да се отправи устен въпрос към Европейската комисия за включване на регистрираните партньорства в обхвата на регламента \"Брюксел IIa\". Този регламент засяга трансграничните случаи, свързани с признаването и изпълнението на решения по брачни дела и дела, свързани с родителската отговорност. Предложението е внесено от Групата на социалистите и демократите в Комисията по правни въпроси и е прието с 13 срещу девет гласа. И така, какво означава това предложение и имат ли основание притесненията на двамата евродепутати? Опасенията В изказването си Емил Радев подчертава, че е недопустимо \"европейското законодателство да въздейства на националните разпоредби в областта на материалното семейно право\". \"ЕС няма такива компетенции и за съжаление този въпрос се повдига отново и то по недопустим начин\", настоява евродепутатът, според когото само българският парламент може да приеме такова законодателство. Ангел Джамбазки пък се обявява в защита на българската семейна традиция, която по думите му \"предполага, а българското законодателство установява на конституционално ниво бракът като доброволен съюз между мъж и жена\". \"Категорично не приемам никаква намеса от когото и да е било, както и натиск над България в посока на приемане и узаконяване на фактическото съжителство. Това ще доведе до правна несигурност, ще породи имуществени и наследствени проблеми, и е в противовес с традициите на българското общество\", настоява Джамбазки. Какво е \"Брюксел IIa\" Регламентът \"Брюксел IIa\"  има за цел да помогне на международни двойки при разрешаването на спорове, свързани с повече от една държава, в случаи на развод и попечителството над децата им. Той се отнася до компетентност, признаване и изпълнение на съдебни решения. Регламентът определя няколко неща: правила за това кой съд отговаря за решаването на брачни въпроси и потенциалната отговорност при спорове, в които участва повече от една държава; правила, които улесняват признаването и изпълнението на съдебни решения, издадени в една държава от ЕС, в друга такава; процедура за разрешаване на случаи, в които родител отвлича дете от държава от членка и го води в друга страна. Той се прилага за граждански дела, в които участва повече от една държава, и които са свързани с развод, законна раздяла, обявяване на нищожността на брак и всеки аспект, свързан с родителска отговорност (например попечителство и право на лични отношения). Една от основните му цели е да подпомага правото на децата на контакт и с двамата родители, дори ако те са разделени или живеят в различни държави от ЕС. Според регламента не съществува общо правило за компетенцията по брачни въпроси. Вместо това, за да се определи държавата от ЕС, в която съдилищата имат право да издават решения по даден случай, регламентът посочва няколко алтернативни основания за компетенция според националността на съпрузите или тяхното обичайно местожителство. Регистрираните партньорства Има няколко страни от ЕС, в които партньорството може да бъде официално признато без да се сключва брак, а под формата на граждански съюз или регистрирано партньорство. Всички държави, които разрешават сключването на бракове между хора от един и същи пол, като цяло признават регистрираните партньорства на еднополови двойки, сключени в други държави. В страните, които не разрешават брак между лица от един и същ пол, но са въвели регистрирано партньорство под една или друга форма, подобен брак, сключен в чужбина, обикновено дава същите права като регистрираното партньорство. Има големи разлики в тази област между отделните страни от ЕС, като някои от тях се отнасят до възможността за встъпване в такива съюзи, правата, които те дават, и това дали дадена държава признава този вид съюзи, сключени в чужбина. Какво искат евродепутатите На въпрос на \"Дневник\" дали е в компетенциите на ЕС да налага чрез този регламент правила за хомосексуалните бракове, от Комисията по правни въпроси в Европарламента обясниха, че това е правомощие на националните власти и регламентът не налага правила в тази област. В случая става дума да се обсъди с Европейската комисия по време на пленарно заседание в Европарламента възможността за разширяване на обхвата на регламента, така че да включва и регистрираните партньорства. Все още няма дата за подобен дебат, нито пък писмено предложение по въпроса, тъй като той е на много начален етап. Затова е рано да се каже как ще се прилага едно такова разширение, ако бъде прието, уточняват от Европейския парламент. В съобщение на сайта на институцията се посочва, че макар регламентът да съдържа единни правила за компетентност при развод, законна раздяла и унищожаване на брака, както и при спорове за родителската отговорност в трансгранични случаи, той не урежда раздялата или унищожаването в случаите на регистрирани партньорства. Отбелязва се, че 19 държави членки на ЕС дават възможност на двойките да сключват такива партньорства. Освен това в редица от тези държави осиновяването (или съвместно осиновяване, осиновяване от страна на втория родител, или и двете), е разрешено за регистриран партньор. В съобщението се отбелязва, че в проекта си за предложение за нов регламент Европейската комисия отново е решила да не разширява приложното поле на регламента, така че то да включва и регистрираните партньорства. Тъй като бракът често е определен изключително в контекста на разнополовите двойки, включително в държавите членки, които признават тези партньорства, това означава, че регистрираните партньори са изложени на правна несигурност при трансгранични случаи, особено когато има замесени деца, отбелязват евродепутатите. Двата въпроса, които те отправят към Еврокомисията са: - Защо Комисията е изключила регистрираните партньорства от приложното поле на проекта на Регламент \"Брюксел IIa\", също и в случаите, когато държавата членка на компетентния съд признава тази правна форма? - Кога възнамерява Комисията да разшири приложното поле по отношение на регистрираните партньорства с цел увеличаване на достъпа на гражданите до правосъдие в ЕС и улесняване на прилагането на член 47 от Хартата на основните права, който гарантира правото на ефективни правни средства за защита, както и равно третиране на лицата? И така, двамата евродепутати са прави в едно - ЕС не може да задължи България или в друга държава членка да признаят хомосексуалните бракове и регистрираните партньорства. Това обаче далеч не е целта на предложението на евродепутатите. А как то ще се прилага за случаи в България, ако бъде прието, е твърде е рано да се каже, предвид, че въпросът е на много начален етап, за да се правят заключения.", "date": "2018.03.18", "title": "Иска ли ЕС да наложи регистрираните партньорства в България"}
{"url": "https://www.dnevnik.bg/bulgaria/2018/03/18/3148570_do_3-4_godini_triabva_da_ima_nov_iztrebitel_spored/", "text": "Дори да се извърши ремонта на изтребителите \"МиГ– 29\", не съм оптимист, че може да летят до 2028-2030 г. Това заяви командирът на авиобаза \"Граф Игнатиев\" бригаден генерал Иван Лалов пред БНР. Такова мнение няколко пъти е изразявал премиерът Бойко Борисов. Според Лалов самолетите \"МиГ-29\" трябва да бъдат използвани още 3-4 години, докато бъде доставен нов изтребител и бъдат обучени пилотите за него. Изборът му беше забавян няколко пъти, като според обещанията на министъра на отбраната Красимир Каракачанов, проектите за придобиване за нов изтребител, кораби за ВВС и бронирани машини за пехотата трябва да бъдат внесени до края на месеца в правителството, и в парламента за одобрение. През миналата седмица стана известно, че руският производител на изтребителите  \"РСК – МиГ\", ще ремонтира всичките 15 изтребителя МиГ-29  , които България притежава, за 81 млн. лв. За тази сума руската държавна корпорация трябва да осигури годишен нальот от 1450 часа за период от 4 години, като във всеки момент трябва да са изправни две трети от наличните изтребители. Лалов каза, че не познава клаузите на договора с \"РСК -МиГ\", но очаква закъснение за начало на ремонтните работи от порядъка на 4 до 6 месеца. Наличните изтребители, според Лалов, не са много и са крайно недостатъчни за подготовката на пилотите, като 2 машини са в постоянна готовност. Нашите техници правят всичко възможно да осигурят малкото изправни самолети до момента, когато ще дойдат резервни части, каза Лалов. \"Трябва да вземем всички мерки да се противопоставим на агресивна Русия. За съжаление нашата техника е руска и трябва да я използваме\", каза още той. Според него само Русия е способна да поддържа самолетите, които произвежда. Той не разказа подробности за инциденти и срещи с руски пилоти във въздуха над Черно море, отбеляза само, че не е имало случай, в който българските летци да се налагало да излетят и да не са излетели. \"Всеки изпълнява своите задачи по разузнаване и всякакви други действия и във всеки един момент сме били на място за да покажем, че нашата противовъздушна система бди и нашата авиация е на своето място\", добави Лалов. За съвместната охрана на въздушните граници с Италия, Лалов каза, че по всички цели са били вдигани българските самолети. \"Най-сериозната инвестиция е в хората. Без хората и най-съвременният самолет е купчина желязо. Ние сме на път да започнем да губим и губим личния състав, който търси друго поприще\", каза още Лалов.", "date": "2018.03.18", "title": "До 3-4 години трябва да има нов изтребител, според генерал Лалов"}
{"url": "https://www.dnevnik.bg/sport/2018/03/18/3148571_avtobus_s_fenove_na_levski_e_izpochupen_na_magistrala/", "text": "Фенове на \"Левски\" са били нападнати на път за София за  двубоя с ЦСКА , съобщи радио \"Фокус\". Запалянковците от фенклуба в Панагюрище са пътували с автобус по автомагистрала \"Тракия\", когато са били засечени от десетина леки автомобила в района на Вакарел. По думите на очевидеца Томи Наплатанов, който е пътувал с автобуса около 30-40 души са хвърляли камъни по автобуса и са счупили стъклата му. \"В автобуса има и деца, като по чудо няма пострадали\", коментира Наплатанов. Очевидецът допълва, че автомобилите са били с хасковски и старозагорски регистрации, а излезлите от тях мъже са били с качулки. От МВР съобщиха, че към 10.30 ч. е бил получен сигнал за подобен инцидент в района на Ябланица. По първоначални данни, пътуващи с два автобуса и два автомобила фенове на единия от отборите, са засекли автобус и кола, в които били привърженици на другия отбор. Маскирани излезли от двата автомобила и с бухалки започнали да трошат стъклата на превозните средства на опонентите си. В района на Тетевен е засечен единият от автомобилите и са задържани двамата мъже, пътуващи в него. Предприети са светкавични полицейски действия с цел установяването и задържането на останалите участници в инцидента. Двубоят от 26-ия кръг на Първа лига между  ЦСКА и \"Левски\"  на Националния стадион \"Васил Левски\" започва в 13.00 часа.", "date": "2018.03.18", "title": "Автобус с фенове на \"Левски\" е изпочупен на магистрала \"Тракия\" след атака от маскирани мъже (обновена)"}
{"url": "https://www.dnevnik.bg/bulgaria/2018/03/18/3148584_durjavata_shte_pravi_predpriiatie_za_iazovirite/", "text": "Държавата ще направи категоризация на всички язовири – кои са големи, кои са малки, а категоризацията на това кои са опасните язовири вече е готова, каза по БНР министърът на икономиката Емил Караниколов. Той добави, че в страната има малко над 6 000 язовира, като от тях са проверени около 5 700. Над 4 500 от тях са общински. През миналата година проблемните язовири са били 207, в момента са 131, т.е. много от собствениците са предприели някакви действия. \"Ще се задължат всички собственици и операторите на язовири да имат аварийни планове при бедствия. Оттук вече говорим за държавното предприятие, където ще бъде прехвърлена собствеността на абсолютно всички язовири – предимно общински, за които общините нямат средства и възможност да ги поддържат\", каза министър Караниколов. Финансирането на това държавно предприятие ще става през държавния бюджет. В момента се обсъжда и възможността за създаване на специален фонд, който да генерира средства от стопанската дейност на тези язовири, ако те имат такава. До дни ще бъде изготвен законопроект за промени в няколко закона и в Закона за водите, които да позволят държавата да поеме грижата над язовирите. \"В закона предвиждаме и един анализ, който ще бъде направен за необходимостта дали всички язовири трябва да съществуват. Най-важното е да успокоим гражданите, че ще има единно звено, което ще отговаря пред всички за управлението на тези язовири, а не да се прехвърля отговорност\", каза още Караниколов. В понеделник ще бъде последната среща на всички заинтересовани страни и ведомства при вицепремиера Валери Симеонов. Влизането на държавата в ЧЕЗ няма да повлияе на цената на тока Независимо кой е собственикът на ЧЕЗ, регулаторните органи работят и собствеността няма да повлияе на сметките на потребителите, увери Караниколов. Участието на държавата в сделката може да гарантира само, че няма да се разпродават стратегически активи, посочи Караниколов. \"Искам да ви уверя, че в момента е ангажирана и законодателната и изпълнителната власт пред цялото общество, че тази сделка ще е публична и прозрачна. Не трябва нищо друго да се гарантира. Цената на услугата, която предоставят, се контролира от КЕВР – това си е така и ще остане така\", каза още Караниколов.", "date": "2018.03.18", "title": "Държавата ще прави предприятие за язовирите"}
{"url": "https://www.dnevnik.bg/photos/2018/03/18/3148587_snimka_na_denia_velikobritaniia_v_hvatkata_na_zimata/", "text": "Зимата напомни за себе си с пълна сила във Великобритания. На много хора се наложи да освобождават автомобилите си от хватката на снега при нестихващ вятър. Кадърът е от Колвил.", "date": "2018.03.18", "title": "Снимка на деня: Великобритания в хватката на зимата"}
{"url": "https://www.dnevnik.bg/istorii_na_denia/2018/03/18/3147873_kokosov_mus_za_turpelivi/", "text": "Талантливият сладкар Павел Павлов  е възпитаник на HRC Culinary Academy. През 2010 г. заминава за Норвегия, където работи в ресторанта с една звезда \"Мишлен\" Renaa, Bølgen og Moi и Tango. Там открива страстта си към сладкарството. Това го подтиква да отиде в Норвежкия институт по гастрономия и не след дълго става първият чужденец допуснат в националния отбор на Норвегия. През 2016 г. отборът печели два златни медала и се нарежда на четвърто място в света в Олимпийските кулинарни игри в Ерфурт, Германия. Към днешна дата Павел Павлов работи над мечтата си да развие собствена сладкарница.", "date": "2018.03.18", "title": "Кокосов мус за търпеливи"}
{"url": "https://www.dnevnik.bg/kultura/2018/03/18/3148567_banov_predlaga_statutut_za_pametnici_na_kulturata_da/", "text": "Министерството на културата подготвя програма, според която част от дейностите по установяване дали дадена сграда трябва да е паметник на културата, да се извършват от външни организации като Международния съвет за паметниците на културата и забележителните места (ИКОМОС), например. Мотивът за това е, че Институтът за паметниците на културата (НИНКН), не може да се справи с големия обем работа, обяви министърът на културата Боил Банов пред БНР. Той разказа, че от 70-те години на миналия век в института за постъпили 40 хил. заявки за определяне на статут, като по 25 хил. от тях институтът още не се е произнесъл. Това е абсурд, обяви министърът. Разказа, че при подаване на заявление, се дава предварителен статут до вземане на решение, който обаче не позволява на собствениците да се разпореждат с тях. Затова се предлага при първите два етапа от цялата процедура по установяване на статута да се ползват услугите на утвърдени международни организации, а институтът да се занимава с финалната проверка и решението. Банов напомни, че реално и в момента има такава възможност, но институтът рядко се възползва, а и той трябва да разполага с бюджет за целта. Съобщи и че се предвижда институтът да се премести в сградата на министерството, тъй като в момента се намира близо до сградата на КАТ в София и се налага купища документи да се превозват до министерството и обратно. На идеите собственици на сгради със специален статут да бъдат освободени от данъци и да получат и други облекчения, Банов отговори, че може да се мисли за това, но срещу ангажимент, че сградите наистина се поддържат. Обмисля се и вариант да се облекчи процедурата, при която при липса на грижа от собствениците, общината да може да ги ремонтира и ако не може да й се плати, сградата да остава на нейно разпореждане. В противен случай ще водим тези разговори и след 10 г., обяви министърът. В предаването той коментира още, че трафикът на културни ценности в ЕС е един от основните проблеми, по който трябва да се работи и да се търсят решения. Големият проблем в трафика били аукционните къщи и търговете в Западна Европа. \"Истината е, че големият проблем се аукционните къщи и търговете в Западна Европа, които си позволяват да вадят такива предмети с неизяснен произход. То е много просто – когато имаш пазар, ти можеш да спираш на входа влизането на пазара, но колкото и да си добър, ти не можеш да спираш 100 от 100\", коментира министърът.", "date": "2018.03.18", "title": "Банов предлага статутът за паметници на културата да се установява от външни организации"}
{"url": "https://www.dnevnik.bg/sviat/2018/03/18/3148740_putin_shte_upravliava_do_2024_g_sled_podkrepa_ot_74/", "text": "Президентът на Русия Владимир Путин ще може да управлява още един 6-годишен мандат до 2024 г., след като според ВЦИОМ зад кандидатурата му са застанали 73.9 % от гласувалите на днешните президентски избори. Това сочат прогнозните данни на ЦИК и на екзит пол проучвания, цитирани от националните обществени телевизии. Никога досега от първото му кандидатиране през 2000 г. Владимир Путин не е събирал толкова подкрепа. ВЦИОМ дава на кандидата на комунистите 11.2%, а за Ксения Собчак, представяща се като кандидат на либералните сили, прогнозата е за 2.5%. Фонд \"Обществено мнение\" (ФОМ) дава на Путин дори още повече - 77%. И двете агенции са анкетирали над 100 000 души при излизане от избирателните секции, от които са отказали да отговорят 36-37%, а статистическата грешка е 3%. ЦИК прогнозира 72% за президента, втори е комунистът Павел Грудинин с 15.9%, трети - Владимир Жириновски с почти 7%, а Собчак е с 1.39%. Останалите четирима претенденти не събират и 1%. Обработени са почти 22% от протоколите, но според държавния социологически център ВЦИОМ, финансираният от държавата ФОМ и според ЦИК няма съмнение, че президентът печели от първия тур. Гласуването приключи на основната територия на Русия и в Калининград, разположен на запад. Вотът бе наблюдаван от близо 1500 представители на над 80 държави, сред които най-много бяха тези от Казахстан, а от българска страна се оказа поканен и лидерът на \"Атака\" Волен Сидеров. Там са и народните представители от \"БСП за България\" Петър Кънев, Христо Проданов и Пенчо Милков. Изборите във федерацията наблюдават и лидерът на софийската организация на социалистите Калоян Паргов и заместникът му Ваня Добрева. Според Валентина Матвиенко, председател на горната камара на парламента, това било рекорден брой, демонстриращ интереса към това от чужбина лично да се убедят как функционира демокрацията в Русия въпреки антируската кампания на Запад. Непосредствено преди обявяването на първите прогнози и данни вниманието бе привлечено към публичен скандал между Алексей Навални и Ксения Собчак, която често бе обвинявана, че само е симулирала плурализъм, за да създаде комфортно състезание за Путин. Собчак покани най-популярния опозиционер в страната в новата гражданска партия, която ще създаде с Дмитрий Гудков. Навални, който призоваваше за бойкотиране на вота, категорично отказа и заяви, че Собчак \"лъже във всяка своя дума\", че критикувала Путин. След това Навални каза, че миналата година тя лично дошла в дома му посред нощ и споделила, че са ѝ предлагали \"огромни пари\", за да се кандидатира. Кадри, разпространени от държавните телевизии, показаха силна активност на руските избиратели в чужбина в момент, когато кривата на отношенията на Путин със Запада сочи през последните месеци стръмно надолу. Сега идва ред да се дават отговори, защото президентът говори в навечерието на изборите мног оповече за въоръжаване, отколкото за икономика. Анализатори, цитирани от Ройтерс\", казват, че в икономическия му екип има малко консенсус за стратегията за управление. Не е сигурно и какво ще следва четвъртвековното управление на Путин и дори има спекулации, че той може и да не изкара докрай мандата си, в края на който ще е на 71 години. Ако спази Конституцията, както - поне формално - президентът е правил досега, той би трябвало да няма право на трети 6-годишен срок в Кремъл. Това означава, че в един момент трябва да започне т.нар. Операция \"Наследник\", а тя много вероятно ще бъде свързана със засилена борба между различните кланове около Путин с произтичаща от това несигурност и потенциална нестабилност. \"Колкото по-дълго се задържи той на власт, толкова по-трудно ще бъде напускането%, коментира Андрей Колесников от института \"Карнеги\" в Москва. \"Как ще изостави сложната система, която фактически е негов личен проект?\" Теоретично, Путин може да опита да повтори с някой друг рокадата от 2008 г. с премиера Дмитрий Медведев, който му \"пази\" мястото до 2012 г. Но това би означавало невероятен сценарий президентът да се върне в Кремъл, когато е на 77 години и да може да управлява законно два мандата до 2040 г.", "date": "2018.03.18", "title": "Путин ще управлява до 2024 г. след подкрепа от 74%, сочат първите прогнози"}
{"url": "https://www.dnevnik.bg/sviat/2018/03/18/3148738_samo_rusiia_moje_da_proizvede_novichok_spored_edin_ot/", "text": "Единствено Русия разполага със знания как да се създаде това вещество, заяви химикът Вил Мирзаянов, който е участвал в разработването на бойното отровно вещество \"Новичок\" с което беше нападнат на 4 март в Солсбъри двойният агент Сергей Скрипал и дъщеря му Юлия. То не влиза в конвенцията за забрана на химическите оръжия, за останалия свят не съществува, каза Мирзаянов пред Би Ти Ви. Постоянният представител на Русия в ЕС Владимир Чижов заяви по-рано в интервю за Би Би Си, че веществото може да е дошло от британска лаборатория. Той твърди, че Русия не разполага със запаси от химически оръжия и не стои зад отравянето на Скрипал и дъщеря му Юлия. В събота говорителят на руското външно министерство Мария Захаров  обвини пет страни , че може да са източник на нервно-паралитичното вещество. Пред държавния канал \"Россия 24\" тя каза, че ако не е произведено във Великобритания, веществото от групата \"новичок\" идва от Чехия, Словакия, Швеция или САЩ. Британският министър на външните работи Борис Джонсън отовори пред Би Би Си, че Русия тайно е складирала запаси от нервнопаралитичното вещество и е проучвала как подобни оръжия биха могли да се използват при убийства. \"Разполагаме с доказателства за периода от последните десет години, че Русия не само е проучвала употребата на нервнопаралитични вещества за убийства, но и е произвеждала и складирала \"Новичок\", каза Джонсън. \"Когато това вещество попада върху гола повърхност, започва миоза, стесняват се зениците Това е първият признак, дори и при минимални дози\", описа пораженията от бойната отрова Мирзаянов. Той разказа за негов колега, който е пострадал по време на работа и въпреки, че е взел антидот е починал след 5 години. Сигурно няма да могат да се възстановят първите отишли на мястото в Англия, предположи Мирзаянов.", "date": "2018.03.18", "title": "Само Русия може да произведе \"Новичок\", според един от създателите на оръжието"}
{"url": "https://www.dnevnik.bg/sport/2018/03/18/3148744_sezonut_v_motogp_zapochna_s_triumf_na_dovizioco_sus/", "text": "Световният шампионат по мотоциклетизъм (MotoGP) започна по обещаващ начин с изумително състезание на пистата \"Лосаил\" в Катар. Първата надпревара от сезон 2018 беше спечелена от Андреа Довициозо с \"Дукати\". Италианецът, който през миналата година беше най-сериозния опонент на световния шампион Марк Маркес, този път го изпревари със само 27 стотни. Довициозо постигна своята девета победа в MotoGP в старт №179. След три поредни втори места на пистата в Катар пилотът от Форлимпополи най-накрая спечели и доказа, че мотоциклетът на \"Дукати\" отново ще бъде на висота. Добрият ден за италианците беше допълнен от третото мясот на Валентино Роси. Доктора се качи на подиума за 192-и път в кариерата си, само дни, след като  подписа нов договор до 2020 г. \"Перфектно състезание за нас, всичко се разви идеално. Както и очаквах имаше много бързи пилоти, но се справих. В началните обиколки не се панирах, а опитах да запазя гумите, за да мога да натискам в края. Когато бях срещу Марк знаех, че трябва да дам всичко от себе си, защото той никога не се предава\", каза Довициозо след финала. Състезанието започна при по-ниски температури от очакваното, заради студен вятър от пустинята. Това накара повечето пилоти да се колебаят в избора на гуми, но накрая почти всички започнаха с медиум предни и меки задни. Единственото изключение беше Данило Петручи, който избра меки гуми отпред и отзад. В първата обиколка Йоан Зарко потегли отлично и не допусна изненада, след като стартира от полпозишън. Зад него се наредиха пилотите на \"Хонда\" – Маркес и Дани Педроса, а зад тях Роси и Петручи, докато Довициозо беше едва девети, губейки четири позиции. Още в началото обаче имаше много изпреварвания и така в шестата обиколка Роси вече беше втори, докато Довициозо успя да направи няколко невероятни маневри и в осмата обиколка излезе четвърти. Италианецът стори това благодарение на двойно изпреварване срещу Кал Кръчлоу и Петручи. Последните обиколки бяха много нервни, но Довициозо успя да съхрани по-добре своите гуми. Първите трима се опазиха от грешки и падания, а както и през миналата година мощният мотоциклет на \"Дукати\" позволи на Довициозо да победи. Пет обиколки преди края той излезе начело и не пусна водачеството. Разликата на финала беше миниатюрна, а Роси завърши на седем десети зад първите двама. \"Дадох всичко от себе си, използвах всяка карта, която можех, но Андреа просто ме победи. Мисля, че минах отвъд границите на мотоциклета и гумите не издържаха в края. Все пак подиумът не е лош, защото изгубих само пет точки от него\", каза  световният шампион Маркес . Топ 10 допълниха Кръчлоу, Петручи, Маверик Винялес, Педроса, Зарко, Андреа Яноне и Джак Милър. Ветеранът Роси също обясни, че не съжалява за резултата си, а е горд с представянето. Доктора смята, че \"Ямаха\" тепърва ще се развива през сезона. \"В момента Марк и Дови имат нещо повече от мен, така че дадох 120% от себе си, за да остана близо до тях. Определено се чувствам добре на мотоциклета, в предните дни балансът не беше идеален, но сега е по-добре\", каза Роси. Следващият старт от сезон 2018 е на 8 април на пистата \"Термас де Рио Ондо\" за Гран при на Аржентина.", "date": "2018.03.18", "title": "Сезонът в MotoGP започна с триумф на Довициозо със само 27 хилядни пред Маркес"}
{"url": "https://www.dnevnik.bg/sport/2018/03/18/3148754_ludogorec_razgromi_etur_i_vurna_predninata_si_ot_tri/", "text": "Шампионът \"Лудогорец\" приключи редовния сезон в Първа лига с най-убедителната си победа дотук. Тимът от Разград разгорми \"Етър\" на стадион \"Ивайло\" във Велико Търново с шест гола. Успехът позволи на \"Лудогорец\" да върне преднината от три точки пред  ЦСКА  на върха в класирането. \"Етър\" остава предпоследен 13-и с едва 21 точки от 26 изиграни мача. \"Няма как да не съм доволен, когато вкарваме шест гола. Не може обаче всеки ден да реализираш всяко положение. Най-важното е, че днес имаше желание и мотивация в отбора, играхме добре и сме доволни. Победите винаги са ценни, независимо от противника, тъй като борбата за титлата ще бъде до самия край\", каза Димитър Димитров след мача. Треньорът на \"Лудогорец\" изрази надеждата си, че тимът ще продължи в същия дух и в мачовете от плейофите. Всичко във Велико Търново беше предрешено след петата минута, в която \"Лудогорец\" поведе с попадение на Клаудиу Кешеру. Ранният гол свали гарда на домакините и успяха да направят нищо запомнящо се. Единственият момент, в който виолетовите стигнаха до вратата на Ренан беше при един далечен изстрел на Чавдар Ивайлов. На почивката резултатът беше 3:0 за шампионите, след като Върджил Мисиджан се разписа два пъти. В 24-ата минута холандецът беше изведен зад защитата от Марселиньо и не сбърка, а в 39-ата минута се разписа още веднъж. Вандерсон върна с пета на Мисиджан и той направи резултата 3:0. През втората част шампионите не намалиха темпото и това доведе до още три гола. Първо в 58-ата минута Анисе се разписа с хубав удар от 25 метра и подаване на Вандерсон. Четвърт час преди края Кешеру трябваше да бъде сменен, но секунди преди да излезе от терена румънецът се разписа за втори път, стреляйки с левия крак. Крайното 6:0 оформи Якуб Шверчок, който се разписа в 88-ата минута. Полякът отбеляза първото си попадение след  трансфера през зимата  в своя пети мач в Първа лига. Победата е шеста поредна за \"Лудогорец\" след Нова година. В този период тимът на Димитър Димитров отбеляза 18 гола и получи само три.", "date": "2018.03.18", "title": "\"Лудогорец\" разгроми \"Етър\" и върна преднината си от три точки пред ЦСКА"}
{"url": "https://www.dnevnik.bg/bulgaria/2018/03/18/3148758_srednata_vuzrast_na_bulgarskiiat_uchitel_e_50_g/", "text": "                        50 години – толкова е средната възраст на българския учител, съобщава в свои репортаж по темата Би Ти Ви. Средната възраст на учителите в Европейския съюз и Съединените щати е с 10 години по-ниска. Почти половината от българските учители ще излязат в пенсия до няколко години. В момента около 2 хил. учители в пенсионна възраст продължават да влизат в клас. Само 13% от българските учители са до 30-годишна възраст. Една от мерките за привличане на млади учители е повишението на учителската заплата, която от септември вече е 760 лева. Заявките на правителството са тя да се удвои до 3 години. Сериозен е и недостигът на млади учители в професионалните направления. Образователното министерство планира да привлича младите към професията, като ги мотивира още от училищната скамейка и да ги финансира допълнително ако работят в отдалечените райони. В същият момент интересът към педагогическите специалности е много нисък. Софийският университет регистрира занижен интересен към педагогическите специалности, като през тази учебна година са останали и незаети места.", "date": "2018.03.18", "title": "Половината учители ще се пенсионират в близките години"}
{"url": "https://www.dnevnik.bg/photos/2018/03/18/3148659_fotogaleriia_svetovnite_snimki_na_denia_-_17-18_mart/", "text": "Момент от фестивала на светлините в Загреб, Хърватия,", "date": "2018.03.18", "title": "Фотогалерия: Световните снимки на деня - 17-18 март 2018 г."}
{"url": "https://www.dnevnik.bg/sport/2018/03/18/3148769_manchestur_junaited_shte_igrae_sreshtu_totnum_v/", "text": "Манчестър юнайтед\" срещу \"Тотнъм\" е гвоздеят в полуфиналите във ФА къп. \"Червените дяволи\", които са 12-кратен носител на трофея ще бъдат домакин на \"Уембли\" на 21 април. \"Червените дяволи\" се класираха за рекорден 29-и път в полуфиналите, след като в  събота вечерта надиграха \"Брайтън\" . \"Юнайтед\" заедно с \"Арсенал\" са двата тима, които са играли най-много на полуфинал, но \"артилеристите\" имат с един трофей повече в най-старата футболна надпревара. За  \"Тотнъм\"  участието на полуфинал е 21-о. В другата среща ще се изправят \"Челси\" и \"Саутхемптън\". Тя ще се играе на 22 април. Двата тима се класираха сред четирите най-добри в неделния ден. \"Светците\" победиха \"Уигън\" с 2:0 като гост. Пиер-Емил Хойберг в 62-ата минута и Седрик в продължението се разписаха за \"Саутхемптън\", а Маноло Габиадини пропусна дузпа. Доста по-драматичен беше мачът на \"Челси\", след като сините се нуждаеха от 120 минути, за да пречупят \"Лестър\". Шампионите във Висшата лига за последните два сезона се изправиха един срещу друг на \"Кинг пауър стейдиъм\" и \"лисиците\" дадоха сериозен отпор. Алваро Мората изведе \"Челси\" напред в 42-ата минута, но четвърт час преди края Джейми Варди изравни. До края на мача не паднаха нови голове и така следваха допълнителни 30 минути. Точно преди да изтече първото 15-минутно продължение Педро се разписа и даде преднина на \"Челси\". Испанецът вкара след подаване на бившия играч на \"Лестър\" Н’Голо Канте.", "date": "2018.03.18", "title": "\"Манчестър юнайтед\" ще играе срещу \"Тотнъм\" в полуфиналите във ФА къп"}
{"url": "https://www.dnevnik.bg/sport/2018/03/18/3148773_obrat_donese_purva_pobeda_za_laipcig_sreshtu_baiern/", "text": "Германският шампион \"Байерн\" (Мюнхен) записа едва трета загуба през сезона в Бундеслигата, след като отстъпи с 1:2 при гостуването на \"Лайпциг\". Тимът от Източна Германия взе първа победа над баварците в петия мач помежду им. \"Биковете\" заслужено се поздравиха с трите точки в дербито между първия и втория от миналия сезон. Футболистите на \"Лайпциг\" се бореха за всяка топка в опит да се реваншират за двете загуби от \"Байерн\" за купата и първенството в края на 2017 г. Шампионите откриха с попадение на Сандро Вагнер, който замени голмайстора на тима  Роберт Левандовски . \"Лайпциг\" направи отбрат с два гола на Наби Кейта и Тимо Вернер, който прекъсна суша от 541 минути без попадение в Бундеслигата. След 27 кръга \"Байерн\" е водач с 66 точки. Баварците имат преднина от 17 пред втория \"Шалке\" и 18 пред третия \"Борусия\" (Дортмунд). \"Лайпциг\" остава шести с 43 точки. Засега предсрочното спечелване на шеста поредна титла се отлага. Баварците можеха да ликуват още днес, но \"Шалке\" спечели гостуването на \"Волфсбург\" в събота. Все пак при успех в Лайпциг, \"Байерн\" щеше да се доближи само на една победа от титлата. И двамата треньори решиха да дадат почивка на някои основни футболисти. Ралф Хазенхютъл и Юп Хайнкес направиха по шест промени в сравнение с мачовете на своите отбори в  европейските турнири  през седмицата. Домакините започнаха с трима в отбрана, което им позволи да бъдат по-агресивни по фланговете. Футболистите на  \"Лайпциг\"  пресираха високо в половината на \"Байерн\", като преливаха бързо от защита в атака. Баварците показаха завидна ефективност и откриха резултата при единствения си удар през първото полувреме. В 12-ата минута Вагнер завърши с удар с глава хубаво центриране на Хамес. Три минути по-късно Юсуф Полсен можеше да изравни, но стреля право в Свен Улрайх. В средата на първата част вратарят на \"Байерн\" спаси удар на Брума от фаул. Настоятелността на \"Лайпциг\" даде резултат. В 37-ата минута Конрад Лаймер измъкна топката на десния фланг и изведе Кейта на стрелкова позиция. Новото попълнение на \"Ливърпул\" от лятото първоначално реши да подава, но топката се върна отново при него и отбеляза отблизо. Защитата на \"Байерн\" се пропука за втори път под натиска на бързите нападатели на домакините. Кейта отне в центъра и изведе на скорост Вернер. Германският национал се разписа с диагонален удар по земя. Двата отбора се вкопчиха един в друг и положенията следваха едно след друго пред двете врати. Вернер можеше да реши всичко в мача, но стреля неточно от малък ъгъл. За \"Байерн\" Матс Хумелс и Артуро Видал пропуснаха отлични шансове. До края на мача домакините се прибраха в защита, докато шампионите търсеха гола, но неуспешно.", "date": "2018.03.18", "title": "Обрат донесе първа победа за \"Лайпциг\" срещу \"Байерн\""}
{"url": "https://www.dnevnik.bg/sport/2018/03/18/3148808_real_nadvi_jirona_v_mach_s_devet_gola_a_ronaldo_se/", "text": "Реал\" (Мадрид) записа трета поредна победа в Ла Лига и се доближи на четири точки от второто място след 6:3 над \"Жирона\". Шампионът на Испания очаквано се справи с каталунците на своя \"Сантяго Бернабеу\", но малко очаквано гостите реализираха три попадения. Над всички в срещата беше Кристиано Роналдо, който вкара четири гола. Португалецът реализира хеттрик в един мач за 50-и път в своята кариера. В друг мач по-рано градският съперник \"Атлетико\" допусна грешка при гостуването на \"Виляреал\". \"Дюшекчиите\" водеха, но позволиха да бъдат обърнати. Това позволи на \"Реал\" да се доближи на четири точки, а  \"Барселона\"  да бъде на 11 пред \"Атлетико\". На \"Бернабеу\" домакините поведоха в 11-ата минута, когато Роналдо се разписа. Тони Кроос показа отличен поглед и намери непокрития португалец в наказателното поле, а с мощен удар с левия крак голмайсторът на мадридчани прати топката в мрежата. \"Жирона\" обаче не се притесни и опита да изнесе играта в предни позиции. На няколко пъти каталунците успяха да организират контраатаки и макар, че не стигаха до удари, поне поставиха под напрежение защитата на домакините. Все пак в 29-ата минута \"Жирона\" изравни. Кристиан Стуани беше изпуснат в наказателното поле след центриране от корнер и се разписа с глава. До края на първата част \"Реал\" се активизира и направи всичко възможно, за да вкара втори гол, но това не се случи. Домакините направиха няколко сериозни пропуска, но само две минути след подновяването на играта, отново излязоха напред. В атака, която се разви на много висока скорост, Карим Бензема пусна хитър пас за Роналдо и португалецът с удар по земята преодоля Боно за втори път. Час след началото на двубоя Роналдо влезе в ролята на асистент и подаде за гола на Лукас Васкес. Бензема отново изигра сериозна роля, като проби отляво, подаде за Роналдо, а той само пусна към Васкес, който от десет метра реализира третия гол. Още пет минути по-късно хеттрикът на Роналдо стана факт. Нападателят отбеляза най-лесното си попадение, след като удар на Бензема беше спасен от Боно, но при добавката португалецът беше точен. \"Жирона\" отговори много бързо и в 67-ата минута върна още един гол. В идентична ситуация като тази през първата част Стуани се оказа непокрит в наказателното поле. Гарсия центрира, а нападателят се извиси и реализира с глава. До края на мача съперниците си размениха още три гол, при това само за пет минути. Първо Бейл се разписа в 86-ата минута, а две по-късно Хуанпе също се разписа. В добавеното време и Роналдо вкара, оформяйки крайния резултат. Асистент за гола отново беше Кроос.", "date": "2018.03.18", "title": "\"Реал\" надви \"Жирона\" в мач с девет гола, а Роналдо се разписа четири пъти"}
