{"url": "https://www.dnevnik.bg/sport/2018/03/07/3142306_manchestur_siti_zagubi_u_doma_za_pruv_put_ot_460_dni/", "text": "Манчестър сити\" стигна до четвъртфиналите в Шампионската лига едва за втори път в последните седем сезона. \"Гражданите\" допуснаха изненадваща загуба от \"Базел\" на своя стадион \"Етихад\" с 2:1, но продължават напред, след като в първата среща победиха с 4:0. Габриел Жезуш изведе \"Сити\" напред още в осмата минута след подаване на Бернардо Силва. Традиционна многоходова атака в стила на \"гражданите\" доведе до перфектен пас на Силва и бразилският нападател получи на празна врата. Ранното попадение доведе до отпускане в редиците на англичаните и те допуснаха да бъдат изравнени в 17-ата минута. Тогава Елионуси получи топката около точката за дузпа и буквално разстреля Клаудио Браво след отлично подаване на Риверос. След почивката темпото значително спадна, но \"Базел\" се възползва от загуба на концентрация в редиците на домакините и стигна до втори гол. Елионуси се отчете с асистенция към Ланг, а швейцарецът вкара с хубав изстрел. \"Гражданите\" не бяха губили на \"Етихад\" в 40 поредни мача (34 победи и само шест равенства). За последно това се случи на 3 декември 2016 година, когато \"Челси\" спечели с 3:1. От успеха на сините изминаха точно 460 дни.", "date": "2018.03.07", "title": "\"Манчестър сити\" загуби у дома за пръв път от 460 дни"}
{"url": "https://www.dnevnik.bg/bulgaria/2018/03/07/3142180_prokuraturata_chaka_suvsem_skoro_otgovor_ot_turciia_za/", "text": "Прокуратурата очаква съвсем скоро отговор от турските служби, за да започне проверка на доклада, в който пише, че \"продуктите, идващи от българската компания \"Булгартабак\", са се превърнали в източник на контрабанда в Турция\". Това отговори главният прокурор Сотир Цацаров на въпрос на \"Дневник\". Целта на запитаването от страна на българската прокуратура към Турция е да се разбере официално коя е турската служба, издала доклада и на основата на какви факти прави констатациите в него, поясни Цацаров. Едва след това държавното обвинение ще започне проверка. Отговорът се очаквал скоро, след като прокуратурата отдавна е отправила питането си, увери главният прокурор. На 21 декември Цацаров беше съобщил, че прокуратурата е започнала проверка по турския доклад, достъпен в интернет месец преди това. Тогава главният прокурор съобщи, че до държавното обвинение са стигнали страници без заглавие, официален автор и обозначение на службата, която го е създала и ще изиска тези данни от Интерпол. ", "date": "2018.03.07", "title": "Прокуратурата чака съвсем скоро отговор от Турция за доклада за \"Булгартабак\" и контрабандата"}
{"url": "https://www.dnevnik.bg/sport/2018/03/07/3142010_olimpiiski_shampion_ot_pyongchang_sushto_shte/", "text": "Шведският биатлонист Себастиан Самуелсон ще бойкотира финалите на Световната купа, които ще се проведат в руския град Тюмен. Олимпийският шампион с щафетата на Швеция в Пьонгчанг изрази съмнения, че ще бъде гарантирано спазването на антидопинговите правила. \"Веднага щом правата на  Руската антидопингова агенция  (РУСАДА) бъдат възстановени от WADA, няма да има проблем да се състезаваме в Русия. За момента обаче това е невъзможно. Виждам, че те са убедени в това, че не са направили нищо нередно, което не е така\", каза Самуелсон пред \"Ройтерс\". Шведът, който е само на 20 години, се превърна в една от сензациите на олимпийските игри. Освен златния медал с мъжката щафета той спечели и сребро в преследването. Още по време на игрите в Пьогнчанг той призова за бойкот на стартовете в Русия. Самуелсон се надяваше целият шведски отбор да не пътува за Тюмен. След като това не се случи, той е решил да бойкотира самостоятелно. Решението на Международния биатлон съвет (IBU) да проведе последния старт от Световната купа в Тюмен беше посрещнато с вълна от недоволство от много състезатели. Стартовете, които ще се проведат между 20 и 25 март,  ще бъдат бойкотирани и от американския отбор . \"Решението на Международния съвет по биатлон (IBU) да измести финалите на Световната купа в Тюмен е напълно неприемливо. В подкрепа на чистия спорт и нашата физическа сигурност ние не мислим, че е добре да участваме там\", гласи съобщението на американския отбор. Според Самуелсон повечето от биатлонистите не искат да пътуват до Русия, но трябва да го обявят публично и да застанат заедно едни до други. \"Нужно е да сме обединени и да покажем на IBU, че не сме съгласни. За моите действия усещам подкрепа от моите колеги и треньорите, така че не виждам проблем\", добави шведът.", "date": "2018.03.07", "title": "Олимпийски шампион от Пьонгчанг също ще бойкотира Световната купа по биатлон в Русия"}
{"url": "https://www.dnevnik.bg/bulgaria/2018/03/07/3142185_ako_shte_se_promenia_nakazatelniiat_kodeks_triabva_da/", "text": "Без да даде конкретен отговор, главният прокурор Сотир Цацаров заяви, че ако ще се променя Наказателният кодекс заради неизбежната отбрана, това трябва да се прави много обмислено, внимателно и с мисъл за всичко, което ще последва през близките години и в други случаи. Темата за промяна на института на неизбежната отбрана стана отново актуална след убийството в Пловдив, за което е обвинен д-р Иван Димитров, в защита на когото два дни протестираха жителите на няколко града в страната. Обвинението му е за убийство при превишаване на неизбежната отбрана. Цацаров заяви, че му се иска да вярва, че ако има промяна, тя ще е след внимателно обмисляне на положението в наказателното право и решенията на Конституционния съд и че тези призиви са от истинска загриженост за приложението на закона, а не са плод на поредната конюнктура, поредното гонене на случая или елемент на политически популизъм. От думите му се разбра, че след случая политиците са спекулирали със справедливия гняв на много хора. \"Нека депутатите да решат дали ще променят института на неизбежната обрана\", заключи Цацаров и каза, че според него по-проблемен е следващият текст в кодекса - за гражданския арест. Призова да не се спекулира и да се играе \"с тази тънка струна\". Едно е да се иска промяна на закона, друго е просто да се извличат политически дивиденти. Той защити действията на прокуратурата в Пловдив и според него не е трябвало тя да прави по-рано изявления по случая. Не беше забавена реакцията й, не може да се избързва, преди да се съберат доказателства за фактите, обясни той. ", "date": "2018.03.07", "title": "Ако ще се променя Наказателният кодекс, трябва да е обмислено, предупреди Цацаров"}
{"url": "https://www.dnevnik.bg/biznes/2018/03/07/3142193_tomislav_donchev_otreche_kabinet_na_borisov_da_e_bil/", "text": "Никое от трите правителства с премиер Бойко Борисов не е получавало предложение от чешката държавна енергийна компания ЧЕЗ да изкупи българския й бизнес. Това съобщи в интервю за Би Ти Ви вицепремиерът Томислав Дончев. Такова предложение не е правено на кабинетите Борисов 1, 2 и 3, ще се провери дали не е правено на друго правителство, каза Дончев по повод  днешно интервю в чешкия вестник \"Лидове новини\"  на вицепрезидент на компанията Томаш Плескач. Плескач не уточнява към кого и кога предложението е било отправено. В отговор на въпрос Дончев каза, че воденото от ЧЕЗ арбитражно дело срещу България има отношение, но не пряко към сделката, защото то се води от компанията - майка, а предмет на сделката в България са нейни дъщерни дружества. Той нарече \"странен обрат\" днешния протест срещу сделката, организиран от БСП пред сградата на Министерския съвет и препоръча \"автобусите да пътуват не до София, а до Прага\". ", "date": "2018.03.07", "title": "Томислав Дончев отрече кабинет на Борисов да е бил канен да купи българската част от ЧЕЗ"}
{"url": "https://www.dnevnik.bg/bulgaria/2018/03/07/3142170_komisiia_po_akademichna_etika_shte_proveriava_za/", "text": "Комисия по академична етика към Министерството на образованието и науката (МОН) ще проверява за плагиатство, конфликт на интереси и недостоверни научни данни кандидатите или придобилите научна степен, съответно доктор, доктор на науките, доцент и професор. Това предвижда новият Закон за развитието на академичния състав в България, който бе приет на второ четене от ресорната парламентарна комисия днес. Съставът на комисията ще е от петима членове - председател, юрист и трима членове със степен доктор. Не е известно как ще се избират те. При доказване на плагиатство по време на кандидатстване за научна степен министърът на образованието ще може да спира процедурата. При доказване на такова след придобиването й ректорът на съответния университет ще я отнема, както и ще отстранява лицето от съответната академична длъжност. За наличие на конфликт на интереси ще се смята частен интерес между кандидат за научна степен и член на научното жури. При доказването му изпадналите в конфликт на интереси няма да могат да участват в научно жури в следващите три години. Комисията ще проверява и за използването на недостоверни научни данни в научните трудове. При системни нарушения на процедурите за присъждане на научна степен и назначаване на академична длъжност ще се отнема програмната акредитация на съответната докторска степен на университета. Текстовете за създаването на Комисия по академична етика бяха последните от новия Закон за развитието на академичния състав у нас, които ресорната комисия в парламента прие на второ четене днес. Оказа се, че останалите текстове са приети на изнесено заседание на комисията във Велинград. От думите на депутатите се разбра, че са одобрени дългоочакваните  единни критерии за професори и доценти .", "date": "2018.03.07", "title": "Комисия по академична етика ще проверява за плагиатство и конфликт на интереси професорите"}
{"url": "https://www.dnevnik.bg/sport/2018/03/07/3142006_da_budesh_gospodin_kakvo_ili_kak_futbolist_beshe/", "text": "Едно от задълженията на съдиите във футбола е да отговарят за спазването на добрия тон на терена. Динамиката на спорта изисква бързи решения от реферите, но понякога техните отсъждания стават повод за смях на фенове и играчи. Съдията Дийн Хълм се превърна в главно действащо лице в двубоя между \"Хемъл хемпстид\" и \"Ийст търок\" от Националната лига на Англия (шестото ниво на английския футбол). В момент от мача реферът решава да накаже с жълт картон футболист на домакините, секунди по-късно го изгонва, а след това оставя играча на терена. \"Как ти е името?\", попитал Дийн провинилия се футболист Санчес Уат, за да го запише в бележника си. Бившият играч на \"Арсенал\" и \"Лийдс\" казал името си, чието произношение съвпада с английската дума \"What\" (Какво). Съдията получава същия отговор още два пъти и гони играча за... непристойно поведение. Футболистът на \"Хемъл хемпстид\" напуска терена, но в последствие е върнат след разговор между рефера и капитана на отбора. \"Това беше човешка грешка, а съдията се показа като мъж и се поправи. Всички, включително и съдията, се забавляваха със случката. След края на срещата той дойде в съблекалнята и обясни какво е довело до грешката\", заяви президентът на \"Хемъл хемпстид\" Дейв Богинс.", "date": "2018.03.07", "title": "Да бъдеш господин Какво, или как футболист беше изгонен заради името си"}
{"url": "https://www.dnevnik.bg/photos/2018/03/07/3141952_fotogaleriia_razhodka_v_gorata_na_shanel_zakri/", "text": "Непрактична \"екипировка\" за разходка сред природата показа в последния ден на парижката модна седмица Карл Лагерфелд за \"Шанел\", разказва \"Ройтерс\".", "date": "2018.03.07", "title": "Фотогалерия: Разходка в гората на \"Шанел\" закри Седмицата на модата в Париж"}
{"url": "https://www.dnevnik.bg/bulgaria/2018/03/07/3142226_do_20_mart_shte_se_reshi_shte_ima_li_velikdenski/", "text": "До 20 март ще се реши дали ще има великденски добавки за пенсионерите, съобщи социалният министър Бисер Петков, цитиран от БТА.  Той посочи, че към момента не са водени разговори с министъра на финансите, не са правени и разчети. Решението зависи от финансовия министър, защото става дума за допълнителен и непланиран в бюджета на ДОО разход, отбеляза Бисер Петков. По думите му е важно да се види дали тези средства могат да бъдат осигурени, без да се наруши финансовата стабилност на системата. Ако има средства, трябва да се уточни и за кои групи ще бъдат отпуснати, каква ще е сумата, отбеляза Петков. В отговор на въпрос дали ще води разговори да е по-справедливо разпределението на парите и да има за всички пенсионери, Бисер Петков припомни, че е направил такъв опит за коледните добавки, но се е оказало, че отчетността на НОИ не позволява справедливост, ако се излезе извън прилагания вече подход, стъпващ на изплащания размер на пенсията, съобразен с линията на бедност. Досега практиката беше правителството да отделя по около 50 млн. лв. за великденски и коледни надбавки като отпуска равни суми на хората с най-ниски пенсии.", "date": "2018.03.07", "title": "До 20 март ще се реши ще има ли великденски надбавки към пенсиите"}
{"url": "https://www.dnevnik.bg/sviat/2018/03/07/3142218_rusnaci_moje_da_sa_otrovili_bivshiia_agent_skripal_s/", "text": "Разследващите във Великобритания смятат, че бившият  руски разузнавач Сергей Скрипал  и дъщеря му, пострадали в Солсбъри, са били отровени с нервнопаралитичен газ, предаде \"Гардиън\", като цитира свои източници. Информацията беше потвърдена от звеното на полицията в Лондон за борба с тероризма. Марк Раули, ръководител на звеното, заяви, че вече разглежда случилото се като \"сериозен инцидетнт\" и опит за убийство с нервнопаралитично вещество. Той отказа да назове подробности за веществото, но скоро след откриването на Сергей Скрипал и дъщеря му Юлия в безпомощно състояние медиите писаха за възможна употреба на фентанил. Това е вещество, използвано за анестезия, но също така и като опиоид, причиняващ при злоупотреба смъртта на хиляди американци в истинска наркоепидемия, както и трагичния край на Принс. Но газ на основата на фентанил също така е подозиран за смъртта на 130 души при антитерористичната операция на руските спецчасти срещу терористите, превзели спектакъла на мюзикъла \"Норд-Ост\" в Москва през 2002 г. Русия така и не обяви какво вещество е използвано. Лекарите от \"Спешна помощ\" не успяха да спасят заложиците, защото никой не им даде информация, както и има ли антидот. Последният скандален случай с употреба на нервнопаралитичен газ бе убийството с напръскване на лицето с VX през 2017 г. на летището в Куала Лумпур на брата на севернокорейския лидер Ким Чен Ун. Във вторник САЩ наложиха санкции на Северна Корея заради този трагичен инцидент в Малайзия. Източниците на \"Гардиън\" смятат, че става въпрос за \"умишлено деяние\", а резултатите от експертизата насочват към химическа атака, но за повече подробности се очакват и данните от токсикологията в близките дни. Разследването се води от контратерористичния отдел SO15 на \"Скотланд ярд\" (по думите на полицията в Лондон това се налага заради \"необичайните обстоятелства), със съдействието на разузнавателните агенции. За \"Ройтерс\" междувременно представители на американските служби за сигурност казват, че на базата на сегашните данни става дума за атака, извършена от \"руснаци\" в отмъщение на \"предателството\" на Скрипал като двоен агент, издал десетки русни разузнавачи на властите в Лондон. Източник, свързан с неназована европейска служба, потвърждава, че това е основната линия на разследването. Публикацията на \"Ройтерс\" не уточнява дали разследването води към лица, свързани с руската държава. Да се избягват \"слуховете\" По-рано полицията, цитирана от Би Би Си, обяви, че има \"повече информация\" за използваното вещество и по-късно ще представи информацията си. Въпросното вещество се изследва във военна лаборатория в научния парк Портън Даун, недалеч от Солсбъри. Вътрешният министър Амбър Ръд обаче призова да се избягват \"слуховете\" около инцидента, защото разследващите ще имат нужда да работят на спокойствие. Случаят вече обтегна отношенията между Лондон и Москва, а  говорителят на руското външно министерство  Мария Захарова нарече предположенията за евентуална \"руска следа\" \"безпочвени\" и замислени да \"развалят отношенията\" с Великобритания. Вчера британският външен министър Борис Джонсън каза, че ако Москва се окаже свързана с инцидента, Великобритания ще разгледа възможността за санкции и други наказателни мерки срещу Русия. В понеделник британската полиция съобщи, че Скрипал и дъщеря му Юлия  са в критично състояне  след досег с неизвестно вещество и са били намерени в безсъзнание в търговски център в Солсбъри. Два дни по-късно полицията съобщи, че спорез разследващите Сергей и Юлия Скрипал са пристигнали в центъра към 13:30 ч. местно (15:30 ч. българско) време, около три часа преди да припаднат.", "date": "2018.03.07", "title": "Руснаци може да са отровили бившия агент Скрипал с нервнопаралитичен газ, смятат разследващите"}
{"url": "https://www.dnevnik.bg/sport/2018/03/07/3142230_deset_ot_levski_pobediha_cherno_more_v_golovo_shou/", "text": "Левски\" победи \"Черно море\" с 3:2 в един от най-атрактивните мачове от началото на пролетния полусезон в Първа лига. Сините трябваше да играят с човек по-малко в продължение на 35 минути, но успяха да измъкнат трите точки. Двубоят на стадион \"Тича\" във Варна беше изпълнен с интересни моменти. Освен петте гола и червения картон на Антонио Вутов зрителите видяха още напрегнати ситуации пред двете врати и няколко спорни решения на съдийската бригада, ръководена от Станислав Тодоров. Мачът започна по-предпазливо, като в първите минути двата отбора си размениха по един безопасен удар от дистанция. Постепенно играта стана по-динамична, а гостите от София имаха леко игрово предимство. В 14-ата минута \"Левски\" беше много близо до попадение. Милош Цветкович центрира коварно от десния фланг и хвана неподготвен Благой Макенджиев. Вратарят на \"Черно море\" направи нескопосан опит да избие топката и тя се насочи право към Ривалдиньо. Бразилецът беше на около метър от голлинията и със сигурност щеше да отбележи с глава. Бившият играч на \"Левски\" Даниел Димов обаче предотврати попадението с впечатляваща намеса. При последвалия корнер гостите от София имаха основателни претенции за дузпа. Жорди Гомес центрира към вратарското поле, а Димов удари топката с ръка. Движението на ръката на бранителя беше към топката и предотврати потенциална опасност. Станислав Тодоров обаче прецени, че няма основание за дузпа. В 21-ата минута по-активната игра на \"Левски\" даде резултат след отлична индивидуална проява на Вутов. Той получи топката пред наказателното поле, след което се освободи технично от двама противникови играчи и с плътен удар с левия крак от границата на пеналта насочи топката в долния десен ъгъл. Авансът на \"Левски\" обаче се задържа по-малко от минута и половина. Сините проспаха дълго подаване зад централната линия на Илиас Хасани. Мариан Огнянов овладя в наказателното поле, подмина реагиралия прекалено бавно Аймен Белаид и центрира успоредно на голлинията. Радослав Василев изпревари Давид Яблонски и стреля на три-четири метра от вратата. Николай Кръстев спаси удара, но топката рикошира в нападателя на \"Черно море\" и се озова в мрежата. Последваха силни минути за домакините. След половин час играе Огнянов беше изведен вляво от вратата при бърза контраатака. Авторът на единствения гол на \"Левски\" в Шампионската лига стреля от малък ъгъл, но Кръстев спаси. В 33-ата минута \"Черно море\" стигна до второ попадение, но то беше отменено заради несъществуваща засада. Мехди Фенуш се измъкна зад защитата след подаване от дълбочина, подмина вратаря Кръстев и насочи топката в мрежата, но флагът на страничния съдия беше вдигнат. Само пет минути по-късно \"Левски\" отново излезе напред в резултата. Вутов пусна чудесно прехвърлящо подаване зад защитата за Паулиньо. Бразилецът надбяга бранителите на \"Черно море\" и спокойно насочи топката покрай Макенджиев - 2:1. Девет минути след почивката правещият силен мач за \"Левски\" Вутов беше изгонен с директен червен картон. Той остави своя отбор с човек по-малко на терена по много глупав начин, след като без топка и при спряна игра изрита в прасеца Хасани. В 64-ата минута се стигна до най-красивия момент в мача. Георги Илиев отправи страхотен удар със странична ножица, но Николай Кръстев се разтегна максимално и направи блестящо спасяване с една ръка. По-малко от минута след тази ситуация се стигна до трети гол в полза на \"Левски\". Жорди Гомес центрира от свободен удар към Яблонски, който беше изпуснат на далечната греда и отблизо прати топката във вратата с глава - 3:1. В 76-ата минута \"Черно море\" намали изоставането си. Дани Кики получи топката вляво от вратата, завъртя се и достави перфектно центриране на границата на вратарското поле. Василев изпревари неубедителния в този мач Белаид и с глава отбеляза втория си гол в двубоя. Две минути по-късно домакините имаха отлична възможност да изравнят. Атанас Зехиров премина през няколко играчи на \"Левски\" и си отвори чудесна позиция за изстрел. Десният бек обаче насочи топката право в Николай Кръстев. \"Черно море\" се настани трайно около наказателното поле на \"Левски\" в последните минути. Защитата на сините обаче не допусна повече опасности пред Николай Кръстев. \"Левски\" записа трета победа от четири мача през пролетния полусезон и събра 49 точки. Сините се доближиха на 11 от лидера \"Лудогорец\" и на пет от втория ЦСКА, който посрещна \"Етър\" в четвъртък. Тимът на Делио Роси се откъсна с осем точки пред четвъртия \"Берое\" след десетия си пореден мач без загуба в Първа лига. След днешните мачове вече са ясни пет от отборите, които ще играят в първата шестица след края на редовния сезон. \"Ботев\", който по-рано победи \"Витоша\" с 3:0, събра 36 точки и вече не може да бъде изместен от топ 6. Два кръга преди началото на плейофната фаза \"канарчетата\" поведоха с осем точки пред градския съперник \"Локомотив\", който загуби с 1:3 от \"Септември\". \"Септември\" и \"Черно море\" имат по 27 точки. \"Верея\" затваря първата шестица с 32 точки.", "date": "2018.03.07", "title": "Десет от \"Левски\" победиха \"Черно море\" в голово шоу"}
{"url": "https://www.dnevnik.bg/photos/2018/03/07/3142225_snimka_na_denia_zaharova_poluchi_cvetia_kato_izvinenie/", "text": "Мария Захарова, говорителката на руското външно министерство, получи в сряда  по време на редовния брифинг  кошница с цветя, оформени като трикольорите на България и Русия. Жестът имаше известен шанс да е галантен, ако не бе направен сред въпроси за съдбата на договор за ядрените въоръжения между САЩ и Русия или действията на руската армия в Сирия. Връчването на цветята бе съпроводено със забележки на границата на приличието и заявления, че това е един вид извинение, че руският патриарх си тръгнал огорчен от България. В главната роля бе българинът Борис Анзов, който от доста време е акредитиран към руското външно министерство като представител на \"Медиа-Мост България\" - откровено русофилска медия (да не се бърка с ликвидираният в началото на управлението на Владимир Путин едноименен мощен медиен холдинг на Владимир Гусински), която всъщност се състои от страница във \"Фейсбук\" и сайт в YouTube. Знакът ѝ - като цветове и размери, е като огледално лого на телевизия \"България 24\", свързвана с ВМРО. Борис Анзов бе преди време и в организирана от Русия група журналисти, посетила Ирак, като носеше бронирана жилетка с надпис \"Що е Маке, се е Юнак Болгария PRESS\". Във видео запис на брифинг на руското външно министерство той е представян като \"Главен кореспондент на Московско-Лондонското бюро на Медиа-Мост България\". В сряда на брифинга на Захарова му даде думата след въпрос, засягащ разрастващият се скандал с обвинения на журналистки за сексуално посегателство от Леонид Слуцки - председател на Комисията за външна политика в долната камара на руския парламент. Вместо въпрос тя чу: \"Футболни фенове в България ме помолиха да предам, че Вашата стъклена катедра ги вдъхновява\". \"Още малко и Вас ще обвинят в сексуално посегателство. Виждам, че започвате да нервничите\", се измъкна Захарова. След това Анзов я поздравява за 8 март, припомня ѝ, че е предложила руско гражданство на премиера Бойко Борисов и съобщава, че \"неправителствена организация от един град в Северна България издигна кандидатурата Ви за почетен гражданин\" и че друга частна организация ѝ подарява адресна регистрация с 60 варианта. \"Явно при вас не е сложно да получиш почетен статут\", отвърна говорителката. Тогава следва подаряването на кошницата с цветя (\"това е символ на българо-руската дружба, защото нашите народи винаги са били заедно\") и след кратък спор дали в нея не е объркана подредбата на цветовете на руския флаг, Анзов се оправдава: \"Неотдавна патриарх Кирил се върна от България разочарован, тук българската дипломация не се справя и ми се налага да взема нещата в собствени ръце\" Захарова продължава да го иронизира като казва \"Вие сте нещо като министър без портфейл?\" \"Да. За да покажа колко са близки народите на България и Русия бих искал да Ви поканя заедно да потанцуваме меренге\", казва в заключение Анзов. Следва въпрос от друг журналист как Русия гледа на договореност да се гарантира безопасно напускане от дамаското предградие Източна Гута на лидерите на местните антиправителствени групировки и семействата им. \"Русия еднозначно смята, че който продължава да се сражава и да извършва терористични актове, подлежи на унищожение\", отвърна Захарова. През седмицата Белият дом директно обвини Москва, че под прикритието на антитерористични операции избива със самолетите си цивилно население в района. ООН нарича случващото се там истинска касапница.", "date": "2018.03.07", "title": "Снимка на деня: Захарова получи цветя като извинение, че \"българската дипломация не се справя\""}
{"url": "https://www.dnevnik.bg/evropa/2018/03/07/3142022_v_italiia_se_sluchi_koi_e_sledvashtiiat/", "text": "Популисткото земетресение в Италия отвори дълбок политически разлом не само в страната, но и в Европа. Разрушена е старата система, в чиито рамки на власт се сменяха социалдемократите и консервативните партии на Берлускони. На мястото на предишните масови партии сега възникнаха нови полюси. Вече  левите и десните популисти  ще бъдат масовите партии. Това е факт, колкото и да не се харесва на елитите. В Италия се случва нещо, което други европейски страни вече преживяха или пък тепърва ще преживяват. В Гърция управлява коалиция от леви и десни радикали. В Унгария на власт са консервативни популисти. Във Франция една чисто нова партия с лекота спечели президентските избори и постави в шах десните популисти, на които симпатизира близо една трета от френските избиратели. С тази важна разлика, разбира се, че движението на Еманюел Макрон е про-, а не антиевропейско, както се случва другаде. В Австрия десните популисти влязоха в правителството. В Германия те вече седят в Бундестага като най-голяма опозиционна партия, а в източните провинции \"Алтернатива за Германия\" на места е дори най-силната партия. Във Великобритания пък националистическото протестно движение събира привърженици и в двете големи партии и успя да наложи излизането от ЕС. Политическият ландшафт се променя С други думи, Италия не е изолиран случай, а продължение на една тенденция, срещу която традиционните партии в Европа засега не съумяват да противопоставят почти нищо. Елементарното обвинение, че новите радикални конкуренти отляво и отдясно са просто някакви \"популисти\", вече не е достатъчно. Очевидно избирателите това не ги интересува. И в Италия се видя, че те искат нещо ново, свеж полъх, някаква алтернатива. Бунтовните пориви на хората се подхранват от дълбокото им недоволство от продуктите на досегашната система. В Италия това недоволство ферментираше дълго време, преди да се стигне до сегашния популистки взрив, който освободи всевъзможните антиевропейски, националистически и антисистемни сили. Победителят на изборите  Матео Салвини  си го каза съвсем ясно веднага след вота. За него \"популизъм\" била почетна титла, той работел за хората и щял да се вслушва в \"гласа на народа\". Традиционните партии в цяла Европа обвиняват популистите в лъжи и плоска пропаганда, но сякаш все по-малко избиратели се стряскат от това. Тези избиратели искат прости решения на комплексни проблеми. И който не може да предложи такива решения – сам си е крив. В това отношение модерните популисти в Европа – от Великобритания, та чак до Италия – са взели доста неща назаем от баш популиста зад океана Доналд Тръмп. Защо да се чудим тогава, че доскорошният духовен гуру на Тръмп, разрушителят на системата Стивън Банън, горещо приветства победата на популистите в Рим и каза, че тя забива нож в сърцето на Брюксел. Европейският популизъм не е само десен феномен. Италианската партия \"Пет звезди\" в Европейския парламент седи в една и съща фракция с британските националисти, които наложиха Брекзит. Ляворадикалната \"Сириза\" от Гърция се е приютила в европейската фракция на левите. А Силвио Берлускони и неговата \"Форца Италия\", които на тези избори се преоткриха като десни популисти, пък членуват във фракцията на християндемократите и седят в ЕП на едни и същи банки с германските ХДС и ХСС. Идиотщини, но все повече хора им вярват  Популистите и антисистемните партии почти без изключение са националистически настроени и се обявяват против ЕС и против Европа – и това особено тревожи хората, които държат на европейското единство и на мирното добросъседство. \"Италианците над всичко\" – това беше бойният възглас на Салвини, взет назаем от Доналд Тръмп. \"Австрия преди всичко\", тръбеше и Партията на свободата, която днес участва в правителството във Виена. А когато всички започнат да викат \"Първо аз!\", тогава чувството за общност между европейците вече ще се превърне в куха фраза. Лидерът на \"Северната лига\" в Италия призова страната му да \"се освободи\" от ЕС. Това е същата идиотщина като твърденията, че Брюксел потискал Великобритания. Опасността обаче идва оттам, че все повече избиратели в Италия вярват на тази идиотщина. Новите антисистемни партии и популистите с голям успех съумяха да си отворят много евтини комуникационни канали в интернет и в тъй наречените социални мрежи. Традиционните партии в редица европейски държави сякаш проспаха тази тенденция. Мрежата, капсулирането сред съмишленици, неинформираността и успехите на популистите са тясно свързани помежду си неща. Досегашните парламентарни демокрации много бързо могат да се превърнат в диктатури на субективното мнение, управлявани от интернет. И кой ще ги контролира тогава? Тиутър? Някой от другите дигитални гиганти в САЩ? Руските фабрики за тролове? Или пък севернокорейските хакери? Кой ще е следващият? На тези избори Италия се промени завинаги. Коя държава ще я последва? В Германия социалдемократите вече не са масова партия. Кога ли същата съдба ще сполети и християндемократите? Или традиционните центристки партии все пак ще успеят да обърнат посоката на сегашната популистка тенденция?", "date": "2018.03.07", "title": "В Италия се случи. Кой е следващият?"}
{"url": "https://www.dnevnik.bg/politika/2018/03/07/3142246_bsp_poiska_premierut_da_se_razgranichi_ot_simeonov/", "text": "БСП осъжда изказването на Валери Симеонов по адрес на руския патриарх и настоява правителството да се разграничи от вицепремиера, се казва в позиция на партията. По-рано днес вицепремиерът Симеонов, който е лидер на Фронта за спасение на България и част от коалицията \"Обединените патриоти\" , която участва във властта заедно с ГЕРБ, направи в телевизионно интервю  остро изказване  по адрес на патриарх Кирил като го нарече \"цигарен митрополит\" и \"второразрядно ченге\". Главата на руската църква беше в България за Трети март и изказа огорчение, че в словото си на Шипка президентът Румен Радев е отбелязал приноса на Полша, Литва и Финландия, наред с Русия, за освобождението на България заради воините от тези националности, загинали в боевете. Руската патриаршия разпространи и видео, от което се вижда как патриарх Кирил представя своя прочит на историята пред президента Радев като  подсилва изказа си  с потропване с пръсти по масата. Думите на вицепремиера Симеонов вече  бяха критикувани от коалиционните му партньори \"Атака\" и ВМРО.  Лидерът на \"Атака\" Волен Сидеров поиска Симеонов да се извини на главата на руската православна църква. ", "date": "2018.03.07", "title": "БСП поиска премиерът да се разграничи от Симеонов заради думите му за руския патриарх"}
{"url": "https://www.dnevnik.bg/sviat/2018/03/07/3142235_za_pruv_put_sauditska_arabiia_razreshi_poleti_do/", "text": "За пръв път в историята си Саудитска Арабия разреши на авиопревозвач да лети във въздушното пространство до израелско летище, съобщи \"Ройтерс\", като цитира компанията, потвърдила лиценза. За възможността \"Ер Индия\" да лети между двете Ню Делхи и Тел Авив в саудитско въздушно пространство първи съобщи израелският премиер Бенямин Нетаняху още в понеделник. Думите му обаче нямаха потвърждение нито от саудитските власти, нито от индийския национален превозвач.  Саудитска Арабия не признава Израел и въвежда забраната още при създаването на държавата през 1948 г. \"Ройтерс\" отбелязва, че решението на властите в Рияд е значителна дипломатическа промяна. Тя се случва на фона на   в израелски и арабски медии за   между двете държави, отчасти заради нарастващото влияние на   в региона. \n     \"Ер Индия\" казва, че ще има полети между двете точки три дни в седмицата. Възможността да се използва саудитското въздушно пространство ще спести около два часа от полета според компанията. Връзките между Индия и Израел същевременно процъфтяват след дълъг застой - миналия месец Нетаняху направи първото посещение на израелски премиер в Индия от 15 г. насам. Колегата му Нарендра Моди пък миналата година стана първият лидер на страната, посетил Израел. Малко след съобщението и израелският национален превозвач \"Ел Ал\" обяви, че ще търси разрешение от Саудитска Арабия, за да може полетите, които вече извършва до Индия да са конкурентни на \"Ер Индия\". \"Ел Ал\" лети до Мумбай за седем вместо за пет часа, колкото би било разстоянието по въздух, защото маршрутът се отклонява на юг към Етиопия и после на изток, към Индия. Компанията дори обяви, че е поискала съдействие от ООН, за да получи позволението.", "date": "2018.03.07", "title": "За пръв път Саудитска Арабия разреши полети до Израел над своя територия"}
{"url": "https://www.dnevnik.bg/bulgaria/2018/03/07/3141651_na_profesionalniia_si_praznik_sudebnite_ohraniteli/", "text": "На професионалния си празник съдебните охранители ще излязат на протест. Това обявиха за \"Дневник\" от синдикалната организация на служителите в затворите в България. Днес се очаква протести да има пред всички съдебни палати в цялата страна. На повечето места началният час е 7.30 часа, тъй като в 9 ч. протестиращите трябва да заемат работните си места. Заедно с тях на протеста ще бъдат и надзирателите. Двете дирекции към правосъдното министерство - \"Изпълнение на наказанията\" и \"Съдебна охрана\" имат еднакви проблеми и искания и протестират заедно от дни. Основните им искания са за по-високи заплати и по-добри условия на труд. Протестиращите настояват възнагражденията им да се изравнят с тези в сектор \"Сигурност\" на МВР. В началото на февруари правосъдният министър Цецка Цачева  обясни, че в бюджета няма 13.8 млн. лв. за увеличение на заплатите на надзирателите и съдебната охрана, но се търси решение. Синдикатите пък заплашиха, че ще протестират, докато исканията им не бъдат изпълнени, като изразиха готовност да го направят и когато европейските министрите на правосъдието пристигнат в София през пролетта. Миналият петък от парламентарната трибуна Цачева обяви, че новоназначени надзиратели напускат след месец или два заради тежките условия на труд. Тя отново обясни че на този етап не може да бъде отговорено на искането на синдикатите за увеличение с 20% на заплатите, защото бюджетът не го позволява. Тя каза, че е говорила с финансовия министър Владислав Горанов след поредицата протести на надзирателите и съдебните охранители в страната. Той е предложил 5% увеличение над вече получените 5% от началото на тази година. Следващият протест ще е пред сградата на правосъдното ведомство на 10 март.", "date": "2018.03.07", "title": "На професионалния си празник съдебните охранители излизат на протест в цялата страна"}
{"url": "https://www.dnevnik.bg/skorost/2018/03/07/3141649_fotogaleriia_nai-vpechatliavashtite_modeli_na/", "text": "Много интересни концептуални модели и доста малко серийни предложи 88-ото издание на изложението. Днес ви представяме втората галерия с по-интересните от тях. \"Мазда\" представи два интересни модела, като от този, нищо чудно да се роди новата шестица.", "date": "2018.03.07", "title": "Фотогалерия: Най-впечатляващите модели на автосалона в Женева II"}
{"url": "https://www.dnevnik.bg/sviat/2018/03/07/3141313_ot_si_czinpin_do_putin_erdogan_ili_orban_-_shestvieto/", "text": "Със Си Цзинпин, който може да остане на власт за неопределено време, Китай ще се присъедини към растящата група страни с авторитарно управление. Експанзията на режимите, управлявани със силна ръка, поставя под въпрос западния демократичен модел. Владимир Путин ,  Реджеп Тайип Ердоган ,  Виктор Орбан ,  Абдел Фатах ас Сиси ,  Родриго Дутерте ... Тези управници, според мнозина демократично избрани лидери, са попътен вятър в платната на политическия нелиберализъм - концепция за управление, неблагоприятна за защита на правата на човека, изправен срещу властите. А точно това поставя под въпрос модела на  либералната демокрация  - съчетаващ демократично избиране на лидерите и публични свободи, гарантирани от правовата държава. Тези режими \"отхвърлят демократичния модел, в който ние (на Запад) сме израсли и който смятаме за нормален, но очевидно не е, защото от гледна точка на човешката история той не съществува от толкова отдавна\", каза пред АФП британският изследовател на Китай в Оксфордския университет Джордж Магнъс. Освен това сърцето на либералните демокрации - Съединените щати и Европа - е пронизано от избирането на Доналд Тръмп или референдума за Брекзит - тенденции, които не са благоприятни за либералния аспект на демократичното управление. \"Сигурно е, че клубът на управляваните демокрации се увеличава\" и че Китай е \"виден член на този нов \"вътрешен кръг\", който не е съгласен САЩ да имат водеща роля в световната дипломация, казва Карълайн Галактерос, доктор на политическите науки и ръководителка на консултанската компания \"Планетинг\". \"Залогът за тези държави е да прекъснат връзката между икономическото и финансовото си развитие - което в много отношения се опира на принципите на глобалния либерализъм и глобализацията - и политическия и социалния контрол над множеството им народи. . . за да избягнат съдбата на Русия от 90-те години\", затънала в дълбок упадък след разпадането на СССР, обяснява Галактерос. В началото на 90-те години мислители като  Франсис Фукуяма  се питаха дали човечеството приближава към \"края на историята\" с неизбежното установяване на либералната демокрация, победила комунизма и диктатурите. Но преди края на десетилетието Фарид Закария писа в сп. \"Форин афеърс\" за възникването на \"нелиберална демокрация\" в режими, вместили се в демократичния калъп. И това продължава - някои страни постепенно се хлъзгат към нелиберализма, след като избраха авторитарни лидери, както стана в Турция или Унгария. \"От гледна точка на управлението на международните отношения това е много опасна епоха\" за застъпниците на либералната демокрация, смята Магнъс. Те несъмнено обмислят как да се изправят срещу това явление, добавя той. Редица лидери \"във възникналите нелиберални демокрации се възползват от недоволството (срещу глобализацията, автоматизацията, миграциите и т.н.)\", смята Кенет Рот, директор на неправителствената организация \"Хюман райтс уоч\". \"Важно е демократичните (либерални) лидери да откроят несъстоятелността на политическите програми на автократите\", каза той пред АФП. Освен това \"Китай оказа икономическа помощ на редица други автократи в света\", например Пекин поддържа значителни икономически връзки със Венецуела и Зимбабве. Макрон предупреждава \"Нелибералното изкушение е нещо, на което трябва да обърнем сериозно внимание. То е несъмнено една от битките, които Франция, но и Европейският съюз ще трябва да водят през 2018 г. в редица страни членки\", предупреди Макрон през януари. Източна Европа е една от сцените на противостоенето между управленските модели - например Виктор Орбан в Унгария или Полша, критикувана от ЕС, че подкопава правовата държава. Китай \"обработва тази нива\" със своя дипломатически формат 16+1 - между Пекин и 16 страни от Централна и Източна Европа, както и с проекта за \"новите търговски пътища на коприната\". \"В крайна сметка страните от Източна Европа няма как да не си спомнят, че са излезли от ситуацията, в която все още бяха през 90-те години, благодарение на привлекателността на западноевропейския модел, колкото и несъвършен да е той или опетнен от \"американска парвенющина\" според критиките, идващи от Китай и от други посоки. Но един от проблемите на либералните демокрации може да изникне от самите тях. Според Рот например \"е очевидно, че американското правителство вече не е мотор на либералната демокрация, откакто президентът Тръмп се нахвърля срещу балансите на властта му - журналисти, съдии, активисти\", добавя Рот. /БТА", "date": "2018.03.07", "title": "От Си Цзинпин до Путин, Ердоган или Орбан - шествието на авторитарните управници"}
{"url": "https://www.dnevnik.bg/intervju/2018/03/07/3141709_britanskiiat_poslanik_ema_hopkins_feminizmut_e_prosto/", "text": "- Тази година за Международния ден на жената на 8-ми март искахме темата ни е #PressForProgress (#НатискЗаПрогрес). Така че се стремяхме към нещо, което да насърчи младите жени да гледат позитивно на това, което мечтаят да станат в бъдеще. Искахме да направим нещо, което да подтикне към позитивна дискусия по отношение на равенството между половете, техните роли и възможности. Така че решихме да направим състезание, в което да помолим момичета на възраст между 15 и 19 от цяла България да напишат 250 думи за това какво биха направили, за да промотират равенството между половете. Помолихме жени-посланици, от които девет се съгласиха, да станат домакини на едно момиче за през деня и да участват в кръгла маса на високо ниво на тема равенството между половете. Помолих вицепрезидента да посрещне момичетата в президенството – което тя се съгласи да направи – и поканихме участници от дипломацията, бизнеса, гражданското общество, да участват в дискусията. Това се надяваме да направим утре. (бел. ред. Интервюто е взето на 06.03). След това момичетата, заедно със съответните си посланици ще се приберат в посолствата им, и ще участват в срещите и всичко, което посланикът би правил през деня. Същинската цел е просто да покажем колко важно е за момичетата да мислят за бъдеще в политиката – и не само, също и в международната дипломация. Ролята, която гласовете на жените имат в дипломацията, разрешаването на конфликти, развитието... Трудно е да представяш едно общество, ако не представяш 100% от него, а много често се чуват само гласовете на мъжете. Така че се опитваме да направим това. - Мисля, че са едни и същи. България и Великобритания имат подобни проблеми. Един от тях е културното отношение към това какви са ролите на мъжете и жените. И това започва отрано. Аз имам две момиченца, на 7 и на 9 години, и на 7 те вече ми казват какво могат и какво не могат да правят в бъдеще. Казано им е, че няма момичета инженери или лекари, че не могат да играят футбол. И това ми къса сърцето. Това са проявления на културата, които във Великобритания са същите, каквито и в България,и в други страни по света. Мисля, че се нуждаем от голяма обществена промяна. - Лично аз не съм привърженик на позитивната дискриминация. Знам, че Норвегия има политики за въвеждане на жени в управленските бордове на компании. Разбирам аргумента, че това води до нормативна и културна промяна, но за мен това е инициатива от върха, а всъщност се нуждаем от инициативата на множество хора, които разбират, че вече няма традиционни роли. Но това трябва да бъде разбрано от обществото на всички нива. Не съм съгласна с квотите. Един от големите фактори, за които смятам, че все още играят огромна роля в половата дискриминация, са несъзнателните предразсъдъци. Ние (в посолството, бел. ред.) следим внимателно това и когато подбираме персонал, сме имали обучения, за да не набираме само хора, които приличат на нас, защото това е проблем – хората клонят към това да избират себеподобни – и така мъжете и жените на съответната позиция запазват неравенството. Така че е важно да се има предвид това. А трябва да се вземе предвид и разбирането, че има само един начин нещо да се свърши правилно - чрез традиционните мъжки качества като агресивност и този тип лидерство, вместо сътрудничеството и консултацията, които също са много ефективни. Няма една рецепта за всичко. Така че, обясних по дългия начин – не съм почитател на квотите. - Много внимавахме на дискусията да има участници и жени, и мъже. Когато говорим за джендър равенство, става въпрос за равенство между половете. Не сме еднакви, но сме равни. Мъжете са важни в случая, защото половите стереотипи засягат и тях. Много от тях не желаят задължително да бъдат мъжествени, да изкарват парите, да нямат право да прилагат \"меки\" умения и \"меки\" професии. Защо да не правят, каквото им приляга? Така че те също страдат донякъде от половите стереотипи и е важно да участват в разговора. Колкото повече остарявам, толкова повече ми писва да слушам за необходимостта от мъже-защитници на правата на жените, защото жените могат да се защитят и сами. Няма нужда мъж да ни казва, че имаме права, имаме нужда някой да ни подкрепи, защото това са човешки права. Така че е важно те да участват в разговора. Ние имаме смесен екип и всички, не само жените, са много ентусиазирани от темата. - Мисля, че няма общо толкова със съдържанието ѝ, колкото с други вътрешни политически въпроси на България. Миналата седмица четох, че 78% от българите в скорошно проучване са против конвенцията, но 99% от тях не са я чели! Получили са всичката си информация от медиите. Така че мисля, че медиите – вие – имате много важната и отговорна задача да представите съдържанието правилно. Защото ако хората получават единствената си информация от медиите, е важно тя да бъде балансирана и точна. Тези хора, които искат да намекнат невярно, че тя има и друго значение, трябва да бъдат опровергавани. - Конвецията е рамка и като такава предвижда добри мерки – например ранно образование за дполовите стереотипи – това е в нея. Подходяща подкрепа за жертвите – мултидисциплинарни центрове за жертви на изнасилване и центрове за подкрепа на жертви на друг тип насилие. Отново, това е нещо, заложено в конвенцията. Тя има и текстове против ранните и насилствени бракове – отново, това е нещо, което спира децата от училище в някои общности. Така че това, което конвенията прави, е да създава нормативна рамка, която да промени отношението с времето. Разбира се, само тя не може да спре насилието от интимни партньори. Защото в целия свят най-опасният човек за жените е интимният им партньор. Конвенцията не може да спре това, но е необходимо общество, което има мерки да го предотврати, а когато се случи, отговорът да е бърз, скоростен, това да се третира като сериозно престъпление, подкрепата за жертвата да я има. Това се търси в развито и равноправно общество. Това е правилният отговор на домашното насилие. То се случва дори в най-равноправните общества, като скандинавските. Но те се справят по друг начин. - Колкото повече остарявам, толкова по-голяма феминистка ставам, виждайки липсата на напредък. За мен феминизмът е просто вярата в равенството на половете. Това, че сме равни, но различни. В това могат да вярват и мъжете, и жените. Когато бях тийнейджърка, прекарвах много време пишейки на диктатори по света. \"Амнести интернешънъл\" имаха една програма \"спешно действие\" за политически затворници – те ти дават името, а ти пишеш писмо на диктатора, на Кадафи например, \"Знам, че държите този политически затворник и трябва да го освободите, защото светът ви гледа\". Вярата, че имаш властта да направиш нещо по отношение на неравенството. Колкото повече остарявам, толкова повече вярвам, че феминизмът е това - просто да ти е писнало от липсата на напредък и от факта, че жените все още получават по-малко пари за същата работа, че не сме наравно представени в парламента, че не участваме в икономиката в толкова много държави. 66 млн. момичета не ходят на училище, това са нещата, за които трябва да се гневиш. Мисля, че е разбираемо да си фрустрирана, и да искаш прогрес, промяна. И колкото повече остарявам, толкова повече се ядосвам. - От моята гледна точка - много добре. Моментът в преговорите за напускането на Европейския съюз е много интересен. През март има много важен Европейски съвет, където европейските страни-членки ще одобрят насоки за преговорите за бъдещите ни отношения. Прогресът в преговорите за споразумението за напускане – текстът бе публикуван наскоро. Тези шест месеца, в които България стопанисва, са чувствително, трудно време, но тя върши добра работа – приюти съвета по общи работи, много български министри са в ЕП, премиерът Борисов ще бъде в Европейския съвет, утре нашият държавен секретар по напускането на ЕС Дейвид Дейвис пристига да говори с премиера Борисов за някои детайли за бъдещето – как изглежда, как се надяваме, че може да изглежда – по отношение на търговията, на митниците и на имиграцията. - Мисля, че едно от най-добрите неща е връзката между хората. Великобритания още е дестинация номер 1 за българските студенти, така че имаме голям брой много талантливи студенти в университетите си. Имаме около 70 000 българи работещи официално, вероятно повече, и те допринасят много за икономиката ни. Има и много британци, живеещи в България. Сега се свързваме с тях, за да си говорим за преживяванията им, тревогите за Брекзит, как се чувстват тук. В мнозинството си те описват много позитивна картина – обичат държавата, хората, храната, обществото. Така че това ми дава чувството, че връзките между хората са много силни. Що се отнася до политиката, все повече си сътрудничим по отношение на сигурността. Работим много срещу организираната престъпност в региона, все повече пращаме кораби в Черно море като част от присъствието на НАТО, по отношение на отбраната правим повече. И тази връзка ще се развива и увеличава след Брекзит. - Не знам дали по отношение на двустранното ни сътрудничество ще има чак такава разлика. Мисля, че ще работим повече в столиците, отколкото през Брюксел, защото това ще бъде начинът, по който трябва да си сътрудничим после. Но по отношение на капацитета на дейността ни тук – ще продължим да търсим практични проекти, по които да работим заедно в области от общ интерес, независимо дали става въпрос за отбрана, сигурност, бизнес и околна среда, прозрачност. Ще продължим да търсим възможности там. Но за нас България е много близък, стабилен и ефективен регионален партньор. - Вероятно бих казала, че България е скрито бижу в далечен ъгъл на Европа. Има прекрасна провинция, изумителни хора, чудесна храна, много богати и дълбоки история и култура, голям потенциал. - Една от целите на това събитие е да кажем на момичетата – те са написали 250 думи за това какви действия трябва да се предприемат по отношение на половото неравенство – имайте увереност в собствения си глас, това са вашите вярвания, имате силата да бъдете активисти по тези въпроси. Ние се вдъхновихме от това, в което вие вярвате, и искаме да ви дадем увереността не просто да мислите какво искате, а да вярвате, че можете и да го направите по свой собствен начин. Не е задължително да се придържате към стереотипи, можете да правите каквото пожелаете, трябва да бъдете верни на себе си. Смятам, че трябва да правим това с децата си – просто да ги окуражаваме да се вслушват в себе си и да развиват способността си да мислят. Това е най-доброто, което можем да направим за тях. - Няма нужда да поддържаш едно и също политическо мнение с останалите, само защото си жена. Мъжете не са аморфна група също. Мъжете могат да бъдат феминисти, жените също, това не е нещо, присъщо на един пол. Разбира се, че има хора от всички части на политическия спектър. Но децата могат да вземат пример от родители, от учители, от други важни обществени фигури. Това, което искам да направя, е да насърча момичетата да мислят със собствените си глави. Може да са израснали в социално консервативна общност, но това не значи, че не могат да поставят под въпрос това и да разсъждават какво значи равенството и какво означават ценностите. Не е задължително да станем копия на родителите си, но смисълът на образованието е в способността да поставяме под въпрос стереотипите. - Моят съвет към момичетата и към моите собствени дъщери е да бъдат социално отговорни и активни. Разбира се, че първото задължение е да развиваш себе си, да подкрепяш себе си и семейството си, но след това трябва да се замислиш за влиянието си върху света. Да бъдеш нащрек социално от ранна възраст е нещо много добро, мисля. Аз съм била в общообразователни училища, родителите ми са от работническата класа, после учих в Кеймбридж, но бях първият човек от училището си, който го направи. Понеже съм била там, някои биха казали, че са част от елита. Не се чувствам така. Но съм била в добър университет и съм влязла в дипломацията. Не мисля, че това ме прави неспособна да видя трудностите, да подкрепя други хора от друга среда, не значи, че не мога да подкрепям многообразието. Защото – ето нещо, което хората могат да вършат на всички нива – за да бъде ефективна една организация, тя се нуждае от многобразие на полове, раси и на класи. Това е друг голям проблем във Великобритания. Трябва да има хора от различни среди, за да бъде средата креативна, а организацията – ефективна. Смятам лично, че просто защото си постигнал върха на организацията, това не значи, че трябва да ти се припишат всички качества, асоциирани с елитизма. Можеш да бъдеш автентичен, да бъдеш себе си, да се стремиш към равенство или равно отношение. И е важно да говориш за това. Защото ако си пасивен, тогава приемаш статуквото и понякога да изкажеш мнението си, може да ти струва скъпо. - Това е животът. Най-важното е да научим децата си как да се провалят – да паднат, да станат и да продължат. Ако не се провалиш, нищо не си научил. Сега децата се боят от неуспеха, боят се какво би означавало той, страх ги е да пробват, да не успеят и да се поучат.", "date": "2018.03.07", "title": "Британският посланик Ема Хопкинс: Феминизмът е просто да ти писне от липсата на напредък"}
{"url": "https://www.dnevnik.bg/sport/2018/03/07/3141446_ot_sponsorite_do_huliganstvoto_koi_sa_golemite/", "text": "С увереност, че ще организира едно от най-добрите световни първенства по футбол,  Русия отчете сто дни до началото  на мондиала.  Подозренията в корупция  при даването на домакинството и съмненията за  експлоатация по строителните обекти  вече са забравени, а страната е далеч по-подготвена от Бразилия да посрещне най-голямото футболно събитие. Бясната надпревара с времето, която водеха южноамериканците преди четири години, този път не е на дневен ред. Шампионатът в Русия ще бъде най-скъпият в историята, като се очаква разходите да надхвърлят 13 милиарда долара. Икономическият ефект за страната ще бъде минимален, а инфраструктурните проекти няма да се изплатят. Отдавна обаче  организаторите поставиха акцента върху имиджовия ефект. \"Русия е 99% готова да посрещне световното. В момента те добавят финалните щрихи и всеки, който отиде в Русия, ще си прекара фантастично\", обяви президентът на ФИФА Джани Инфантино. Въпреки добрите темпове на подготовка и традиционните в този период похвали от световната централа към организаторите, все още са налице някои проблемни зони - както за домакините, така и за ФИФА. За някои от тях може би няма да бъде намерено решение. Стадиони и инфраструктура През октомври президентът на Русия Владимир Путин заяви, че  има някои забавяния в строителните дейности , но те не са критични и всичко ще бъде готово навреме. Част от стадионите вече са завършени, в това число тези, на които миналата година се игра Купата на конфедерациите - в Санкт Петербург, в Казан, в Сочи и \"Лужники\" в Москва. В доклада на ФИФА от декември беше посочено, че пет от съоръженията са готови, а останалите седем са на финалната права. Към февруари работата по тях продължава. Руското правителство постави краен срок за завършването им 1 април, но най-вероятно работата по всички стадионите ще бъде финализирана през май. В последните десет дни на март ФИФА ще инспектира стадионите в Волгоград, Екатеринбург, Нижни Новгород, Самара, Саранск и Калининград. Най-проблемен беше строежът на \"Космос арена\" в Самара, който временно беше спрян заради проблем с монтирането на металните конструкции. През декември от организационния комитет обявиха, че съоръжението е \"70% готово\". Забавяния имаше и в крайните срокове в модернизацията и строежа на транспортната система. Заради големите разстояния и липсата на подходяща ифраструктура в част от провинциалните градове, планът на Русия за световното включваше 41 обекта. В това число влязоха ново летище в Ростов на Дон, ремонт на летищата в други градове, нови метростанции в Москва и Санкт Петербуг, нов булевард в Калининград, летища, пътища, метростанции и др. Очаква се по-голямата част да бъдат завършени до световното. В края на 2017 г. вицепремиерът и бивш спортен министър Виталий Мутко обяви, че  \"инфраструктурата е 80% готова\" . Някои проекти като този за подземен паркинг в Екатеринбург, закупуването на 100 автобуса в Ростов, на 20 трамвая и тролейбуса в Калининград обаче няма да бъдат изпълнени заради съкращения в разходите. Хулиганство и дискриминация  Скорошните безредици в Билбао , предизвикани от фенове на \"Спартак\" (Москва) преди двубоя от Лига Европа срещу местния \"Атлетик\", отново извадиха на преден план сериозни проблеми на Русия с футболното хулиганство. Сблъсъците между испанските и руските привърженици доведоха до смъртта на полицай. Въпреки че няма доказателства, че виновна за фаталния инцидент е гостуващата група, случаят върна спомените от грозните сцени по време на европейското първенство във Франция през 2016 г. Преди година руски футболни хулигани предупредиха английските привърженици за конфронтации по време на световното. Част от ултрасите заявиха, че са специално обучени за действие в улични боеве и сблъсъци със сигурност ще има. Домакините обаче неколкократно обещаха изключително строги мерки срещу хулиганството. Освен това се очаква английската група да бъде сред малобройните. По данни на \"Гардиан\" подадените заявки за билети от Англия са под 60 хиляди. След безредиците в Билбао  ФИФА изрази увереност , че няма заплаха за сигурността по време на световното първенство в Русия. От организацията заявиха, че ще бъдат взети всички необходими мерки срещу футболните хулигани. \"Доверяваме се напълно на механизмите и сложната концепция за сигурност, разработена от руските власти и местния организационен комитет. Купата на конфедерациите, която се проведе в Русия миналата година, показа, че високите стандарти по сигурността в Русия бяха променени по такъв начин, че да отговарят на естеството на подобни мащабни спортни събития\", заявиха от ФИФА.  Другото притеснение е свързано с хомофобията и расизма. Някои антидискриминационни организации като Fare предупредиха хомосексуалните привърженици \"да не демонстрират публично любовта си в Русия\". В сила е и указът срещу гей пропагандата, приет през 2013 г., който дори доведе до призови за бойкот на мондиала. Междувременно само в Москва са отчетени повече от сто случая на расизъм по футболните стадиони между 2014 и 2016 г., по данни на градския комисар по човешките права Татяна Потяйева. Бившият полузащитник на \"Челси\" и \"Фулъм\" Алексей Смертин, който е ръководител на отдела за борба с дискриминацията на Русия 2018, обаче заяви, че не очаква проблеми от подобно естество. Спонсорски неволи  Ефектът от корупционния скандал във ФИФА и слабият интерес на руските компании създадоха големи трудности в намирането на спонсори. Традиционни партньори на ФИФА като \"Сони\", \"Емирейтс\", \"Кастрол\", \"Континентал\" и \"Джонсън & Джонсън\" вкупом решиха да не подновяват своите договори с ФИФА след световното през 2014 г. Световната централа успя да закрепи положението благодарение на китайския интерес към инвестиции във футбола, който не беше повлиян от провала на националния отбор в квалификациите. ФИФА успя да обвърже с турнира пет китайски спонсора - най-голямата местна компания за недвижими имоти \"Уанда груп\", производителя на електроника \"Хайсенс\", марката смартфони \"Виво\", фирмата за млечни продукти Mengniu Diary и доставчика на електрически автомобили и мотоциклети Yadea. Въпреки това до момента световното има едва 15 спонсора, с пет по-малко отколкото в Бразилия преди четири години. Единствените две руски компании, които са се ангажирали с мондиала, са един от основните партньори на ФИФА - \"Газпром\", и \"Алфа банк\", която ще е регионален партньор. За световното първенство в Русия има 36 спонсорски места, разделени в три категории. Все още са свободни едно от осемте места за генерални партньори, три от осемте позиции за спонсори и 18 от 20-те за местни партньори. Приходи от спонсори в четиригодишния цикъл за Бразилия 2014 бяха 1.65 млрд. долара, или с около един милиард повече в сравнение с шампионата в Южна Африка през 2010 г. За Русия 2018, по собствените изчисления на ФИФА, резултатите в най-добрия случай ще достигнат нивата от предишния мондиал. Световната футболна централа обяви, че очаква загуби от близо 400 милиона долара за финансовата 2017 г. Всички тези финансови главоболия идват в критичен период за ФИФА и нейния президент Джани Инфантино. Неговата победа в президентските избори беше свързана с обещание да финансира с близо 1 милиард долара 211-те федерации, които членуват в организацията. Този ангажимент, продължаващите съдебни разходи около корупционния скандал и слабият спонсорски интерес към световното могат да се окажат удар по амбициите на Инфантино да бъде преизбран през 2019 г.", "date": "2018.03.07", "title": "От спонсорите до хулиганството: Кои са големите проблеми сто дни преди Русия 2018"}
{"url": "https://www.dnevnik.bg/sviat/2018/03/07/3140968_idva_li_zalezut_na_smartfona_i_gotova_li_e_evropa_za/", "text": "Миналата седмица, докато стотици депутати, експерти и журналисти гледаха в Москва симулация на  новите руски оръжия , които щели да променят баланса в голямата политика, на 3000 км югозападно, в Барселона, десетки хиляди делегати поглъщаха с очи други симулации, които с доста по-голяма вероятност ще променят икономиката. Влиятелно германско издание дори  озаглави един от репортажите си  от събитието: \"Така започва краят на смартфона\". Дори това да е преувеличено, посланието на Конгреса на мобилния свят (MWC) в Барселона, посетен от над 120 000 души и представил 2300 компании, е недвусмислено: \"Добре дошли в ерата 5G.\" Ерата, в която Европа може и да не догони Съединените щати и Азия, въпреки че тук са някои от гигантите, които могат да движат икономиката на бъдещето. Отвъд телефоните Петото поколение мрежи трябва да е  по-бързо, с почти нищожна латентност на сигнала и с огромен капацитет  и за него се говори отдавна. Конгресът само показа, че разгръщането му е все по-близо и в следващото десетилетие ще отвори нови възможности от автономните автомобили и умните градове до приложение на \"интернет на нещата\" на битово ниво в мащаби, каквито обществата още не познават. Това означава, че възможностите за интернет на нещата (пазар, който ще струва 600 млрд. долара до 2026 г.  според някои оценки ) ще надхвърлят употребата на смартфони и високите технологии ще могат да навлязат по много повече начини в живота на потребителите. В не съвсем далечното бъдеще малкото (макар и с все по-голям екран) правоъгълно устройство ще остане фактор, но далеч няма да е най-интересното в ръцете на потребителя, както сега вече е не толкова вълнуващо за експертите от бранша. В стратегиите си за следващите години бизнесът ще има предвид новините като тази на изследователския център \"Гартнър\", според който за пръв път в историята на смартфоните коледните продажби в глобален план са били по-малко. Близо 408 млн. броя са били продадени в последното тримесечие на годината, в сравнение с 432 млн. за същия период на 2016-а. Бавната промяна Представянията на свързани устройства и новото поколение мрежи \"откраднаха шоуто\", дълго доминирано от възможностите на новите телефони. И това е така не само  според Би Би Си  или според  \"Файненшъл таймс\"  - вестникът определи новите модели на изложението като \"втора цигулка\". Редица издания отбелязаха, че  новият телефон на \"Самсунг\"  е показал сериозни възможности, но далеч по-интересни са били презентации за холограми с 5G, работа с виртуална реалност с прехвърляне на данни в реално време между Мадрид и Барселона и (най-вече) индустриализацията на интернет, далеч отвъд възможностите на екраните. \"MWC (конгресът в Барселона) се променя така, както браншът и обществото като цяло,\" отбелязва \"Франкфуртер алгемайне цайтунг\". За изданието Клаудия Немат от \"Дойче телеком\" казва: \"Не утре, но може би след десет години, мобилният телефон ще е изместен в много области... Вече определено няма да ръководим живота си в такава степен със смартфоните, както го правим в момента.\" Всичко това не означава, че смартфонът е нещо от миналото, обяснява за \"Дневник\" Марина Койчева, вицепрезидент за прогнозите на базираната във Великобритания консултантска компания CCS Insight. \"Напротив, той остава най-разпространеното лично електронно устройство в света... За бизнеса смартфоните остават огромен пазар: тази година 1.6 млрд. смартфона ще бъдат продадени по света.\" Тя добавя, че новото поколение мрежи е голяма стъпка за телекомуникационния сектор: \"от една страна изисква огромни инвестиции, а от друга ще създаде предпоставки за развитието на четвъртата индустриална революция.\" Признава, че \"смартфоните не предлагат толкова интересни новини и затова останаха малко встрани от най-обсъжданите теми в Барселона. Иновациите в мобилните телефони не са спрели, но не са толкова значими и видими... Новите поколения смартфони често изглеждат подобни на предишното поколение и имат подобни функции. Затова пазарът на смартфони не е толкова динамичен, колкото беше в последните 10 г.\" Крис Пиърсън, президент на съюза на телекоми и производители на апарати и мрежово оборудване 5GAmericas, е съгласен. \"Смартфоните ще продължат да играят важна роля в живота ни. 5G обаче ще засегне много по-голям диапазон индустрии и вертикални пазари,\" казва той за \"Дневник\". Първият тест Използващите 4G мрежа вероятно ще имат основание в началото да недоумяват какво точно им предлага новото поколение - ще им изглежда просто като по-бърз интернет. После обаче ще се промени скоростта, с която потребителите ползват съвременните видеоформати (HD и 4K видео, които ще се възпроизвеждат или свалят за секунди), виртуална или добавена реалност. Капацитетът на мрежите ще е достатъчно голям, за да няма забавяния на скоростта. Това далеч не е всичко, защото 5G няма отношение само към мобилните телефони, разказва Марина Койчева, но добавя, че не става въпрос за \"следващите 3 до 5 години\". \"5G мрежите ще допринесат до голяма промяна в начина на живот на съвременния човек: те ще се използват за свързване с интернет на елементи от нашите домове, превозни средства, градската инфраструктура, машини, различни лични устройства.\" По време на конгреса в Барселона американската компания Intel представи и резултатите от първите си 5G тестове на  игрите в Пьонгчанг  - само прелюдия за очаквото \"масово\" предлагане на мрежата в Токио през 2020 г. С годините всички успешни тестове и разгръщането на пазара ще отворят вратата за поне четири приложения, които споменава вицепрезидентът на CCS Insight: използване на 5G за   до интернет у дома или в офиса; гладко използване на   без прекъсвания и забавяния при непрекъснато растящ трафик;   в индустрията, търговията, градската среда, домовете и др; и така наречените системи с непрекъсната   (mission critical), например в медицината, автономното шофиране или управление на въздушния трафик. Това ще превърне телефоните в първия лакмус за технология, която - според бизнеса и много експерти - ще преобрази живота, поне в големите градове, в следващите 10 г. В САЩ, казва Крис Пиърсън, това ще се случи през 2018-а (когато два от водещите телекоми ще предложат 5G) и 2019 г. (когато други два ще направят същото). \"Очаквам ограничен брой устройства (поддържащи 5G) през 2018 г., но много през 2019 г. Масовият пазар ще се появи от 2019 г. насетне.\" Къде е Европа \"Трябва незабавно да превключим на 5G мрежа. Нямаме време за размисли, набиране на средства или друго, нито да влизаме в битки за това ще работим ли заедно или не.\" С тези си думи заместник-председателят на Еврокомисията  Андрус Ансип  напълно опроверга евроскептиците, според които на Брюксел му липсва въображение. Ансип, който отговаря за единния цифров пазар, предупреди, че Европа рискува да се забави с разгръщането на 5G така, както се случи с 4G и припомни, че новото поколение трябва да се появи из цяла Европа до 2025 г., а в големите градове - до 2020-а. Тези процеси не текат равномерно из Европа - родната на Ансип Естония работи с шведските компании Telia и Ericsson, за да подготви средата за 5G. Където обаче \"ние инвестираме 1 евро, американците инвестират 2\" според някои източници, казва Ансип. \"Затова в някои области не се справяме толкова добре... Те (американците) преминаха направо от 2G на 4G. Когато ние инвестирахме в 3G, те започваха да мислят за 4G.\" На MWC никоя европейска компания не отправи обещания, че ще има тестове с новата мрежа в Европа до края на тази година. Направи го обаче \"Самсунг\", за отделни райони в Стария континент. САЩ, Япония и Южна Корея са напред в тестовете на 5G мрежи, а в Китай развитието се стимулира от държавата и ще се случи бързо, отбелязва Марина Койчева от CCS Insight. В Европа нещата са малко по-различни, казва тя, заради много по-ниските цени за мобилни услуги, отколкото са при американските потребители. \"В резултат европейските телекомуникационни компании не генерират толкова висок среден приход от потребител, колкото американските им колеги и за тях възвръщаемостта на инвестицията в 5G в краткосрочен план не е толкова очевидна.\" \"Въпрос на престиж\"... и не само Препъникамък дълго време са и цените на честотите за 5G и забавянията на търговете, които държавите трябва да организират за продажбите им (в САЩ този въпрос отдавна е решен). Някои страни са готови да ги ускорят (те ще започнат във Франция, Великобритания и Германия тази година), но други - не. Едва в началото на месеца лидери на страни от Евросъюза и евродепутати се договориха да ускорят търговете и да гарантират, че честотният спектър за 5G ще е достъпен за бизнеса за поне 20 г. Надпреварата \"кой ще е първи\" на пазара е въпрос най-вече на престиж, тъй като приложенията на мрежата ще са малко в следващите година-две. Телекомуникационни гиганти твърдят, че вече разполагат със съвместими телефони, но броят им така или иначе ще е ограничен в началото. \"Не е най-важно кой пазар е пръв, а колко бързо ще разгърне мрежата и ще развие приложенията ѝ,\" смята Марина Койчева. Тя припомня, че Великобритания закъсня в използването на 4G, но след това мрежата беше развита с изключителна скорост. Ползата ще дойде от това колко потребители се прехвърлят на устройства, които ползват 5G, добавя тя. И по този показател обаче прогнозните данни не са на страната на Европа. Доклад на \"Ериксън\" сочи, че в рамките на няколко години 37% от всички мобилни връзки в Северна Америка ще са 5G, в Северноизточна Азия - 34%, в Европа - едва 16%. Друга прогноза,  на CCS Insight , говори за 1 млрд. потребители до 2023 г., от които на Китай може и да се падат над половината. Не по-малка революция Надеждата все пак не е изгубена. Телекомуникационни конгломерати като Vodafone, Deutsche Telekom, Telefonica, Orange и други работят по въпроса при силна конкуренция на европейските пазари. \"Разгръщането на 5G мрежите ще им даде възможност не само да подобрят дейността си, а и да разработят дейности, продукти и услуги, каквито тепърва ще се появяват на пазара,\" смята експертът. За да се постигнат тези цели обаче, ще е нужна и помощ от Брюксел, който трябва да измисли как точно да събере половин трилион евро, които според Ансип ще се инвестират в сектора. Крис Пиърсън от 5GAmericas не би могъл да коментира европейския модел на подкрепа за трансформацията. Според него обаче, като президент на организация, която лобира за по-малко регулации, американският помага. \"Федералните и местните правителства имат ключова роля - федералното може да набележи и да обяви търг за повече лицензи за индустрията, (а) местните правителства - да улеснят процеса на изграждане на нови (мрежови) клетки, за да помогнат на телекомите да привлекат още инвестиции в тях.\" От друга страна,  отбелязва \"Политико\" , забавянето на Европа може да се окаже предимство. Тя може и да се поучи от грешките на другите в изграждането на мрежата, и да спести милиарди, похарчени в надпреварата между телекомите: голяма част от промените, осъществими чрез 5G, няма да са приложими поне до средата на другото десетилетие. В крайна сметка слуховете за смъртта на смартфона са силно преувеличени. Тенденцията, която конгресът в Барселона очерта обаче, е и посоката, в която ще мисли индустрия с очаквани глобални приходи от 2.4 трлн. долара през 2019 г. и която се ползва с подкрепата (пряка, скрита или само морална) на не едно правителство в Америка, Азия и Европа. Промените, които следват в живота на милиони потребители, са не по-малка революция от тази на смартфона. \"Колкото повече се знае за възможностите, които новите технологии предлагат и колкото повече институционална подкрепа има за развитието на тези технологии - достъп до финансиране, до информация, до високо квалифицирани специалисти, до пазари, - толкова по-голям е шансът Европа да не изостане не само в 5G, но и в четвъртата индустиална вълна,\" обобщава Марина Койчева.", "date": "2018.03.07", "title": "Идва ли залезът на смартфона и готова ли е Европа за него"}
{"url": "https://www.dnevnik.bg/zdrave/2018/03/07/3141550_diabetut_ima_ne_dva_a_pet_tipa_otkriha_ucheni/", "text": "Тип 1 и тип 2 не са достатъчно коректно разграничение на видовете диабет. Всъщност има поне пет отчетливи разновидности на болестта и от разпознаването им зависи коя ще е най-ефективната терапия. Това твърди ново проучване на шведски и финландски учени, публиквано в журнала \"Лансет\" и цитирано от Би Би Си. Диабетът засяга един от 11 души по света и повишава рисковете от сърдечен удар и инсулт, слепота, бъбречна недостатъчност и ампутация на крайниците. Това е хронично заболяване, при което е нарушен балансът на кръвната захар на един човек или заради невъзможността на панкреаса да произвежда инсулин, с който да я обработва (при тип 1), или заради неспособността на произведения инсулин да се справя с нея (тип 2). Ето защо в първия случай винаги се налага изкуствено внасяне на инсулин в тялото чрез инжектиране, докато при втория тип може да има различни терапевтични стратегии и нужди в зависимост от това колко е сериозен дисбалансът и колко е напреднало заболяването. Тип 1 засяга около една десета от всички диабетно болни хора - възниква при млади хора, защото е генетично заложен, макар че се отключва от фактори на средата като стрес, и е състояние, което до края на живота изисква инжектиране на инсулин. Тип 2 обаче е масовият случай и се счита, че възниква най-често с напредване на възрастта и заради наднормено тегло и лош начин на живот, но всъщност може да се прояви и при млади, и при възрастни, и при хора със затлъстяване, и при такива с нормално тегло, може да налага прием на инсулин или на лекарства, но пък да се постави под контрол и дори само с подходящ хранителен режим. Точно тези различни степени при диабет тип 2 са разграничили учените от Центъра за изследване на диабета в Университета в Лунд, Швеция и от Института за молекулярна медицина във Финландия, след като категоризирали в детайли общо близо 15 хиляди пациенти с диабет. Получили се пет отчетливо различни групи, при които заболяването има и отчетливо различни характеристики. В първата пациентска група попадат характеристиките, които са познати и до момента за тип 1 - автоимунно заболвяване, проявено при млади хора, при което панкреасът е с нарушена функция и не може да произвежда инсулин. Вторият тип, категоризиран от скандинавските учени, много прилича на тип 1, защото също като при него болните са млади хора, със здравословно тегло, но с нарушено производство на инсулин. Разликата е, че имунната система и наднорменото тегло не са причината за тези проблеми, а както изследователите открили - виновникът е един дефект в бета клетките на тези хора. Те имат повишен риск от слепота, отбелязва научната публикация. .  Групата на хората с остра инсулинова резистентност според статистиката е с високо общо наднормено тегло и макар че тези хора все още произвеждат инсулин, тялото им вече не откликва на него, затова е необходима по-сериозна медикаментозна намеса и нормализиране на храненето. Хората в тази група са особено застрашени от бъбречна недостатъчност.  Тази разновидност е при хора с голямо наднормено тегло и дори с болестно затлъстяване, които обаче метаболитно са много по-близки до здравите и хората в норма, отколкото тези от тип 3. При хора в напреднала възраст (т. нар. старчески диабет), развили симптоми значително по-късно от другите четири групи и с далеч по-леки прояви на болестта, която може да мине и без сериозни усложнения до края на живота им. Откритието за петте групи пациенти и съответно петте типа на болестта е изключително ценно, защото е крачка в разработването на персонализирана медицина за най-значимото и широкоразпространено трайно заболяване в света и особено в развитите страни, отбелязват изследователите. Първите три разновидности могат да се третират с по-агресивни методи и инсулинови инжекции, докато последните две не изискват това, а по-скоро разумно хранене и превенция на усложненията чрез добър контрол и наблюдение на болестта, обобщават те.", "date": "2018.03.07", "title": "Диабетът има не два, а пет типа, откриха учени"}
{"url": "https://www.dnevnik.bg/bulgaria/2018/03/07/3141567_dnevnik_tursi_pomoshtnik-redaktor/", "text": "Когато в Европа почти всяка седмица има избори, в Сирия тече военна операция, управленските скандали в България следват един през друг, а профилът на американския президент в \"Туитър\" не заспива и за час, никоя редакция не е достатъчно голяма, за да получат читателите й всички важни и интересни текстове, които очакват. Годината започна динамично за новините и обещава да увеличава темпото. Затова \"Дневник\" търси за екипа си помощник-редактор, който е в състояние да прецени и провери идващата от различни източници информация, след което да я поднесе бързо и грамотно. Търсим човек, който има поне базови познания за политиката, здравеопазването и социалната сфера в България. Но е в крак и с основните събития по света и главните действащи лица в тях. Очакваме да познава добре информационните сайтове и агенции и да е в състояние да отсява новините в телевизионните интервюта на политиците. Както и да пише с умение и удоволствие. В замяна предлагаме колегиална атмосфера, възможности за придобиване на нови умения и много професионални предизвикателства. Да можете да създадете или редактирате текст до ясно и кратко съдържание. Да имате поне една година опит в печатна или електронна медия. Да можете да предадете новина в 140 знака. Да се интересувате от новите жанрове и формати в медиите. Английският е задължителен, а всеки друг език, който владеете, е плюс. karieri@dnevnik.bg \"Дневник\" ще се свърже само с кандидатите, одобрени след предварителния подбор. ", "date": "2018.03.07", "title": "\"Дневник\" търси помощник-редактор"}
{"url": "https://www.dnevnik.bg/evropa/2018/03/07/3141374_probivut_na_evroskepticite_v_italiia_shte_e_problem_za/", "text": "Пробивът на популистите в Италия и възможното завръщане на антиимигрантските сили на власт може да се окажат пречка пред желанието на Франция и Германия за реформа на Европейския съюз, подсилено от постигнатото  споразумение за коалиционно управление в Берлин , казват анализаторите. Само часове след като в неделя сутринта  членовете на Германската социалдемократическа партия (ГСДП) дадоха съгласието си  за нова управляваща коалиция с консерваторите на Ангела Меркел, френският президент Еманюел Макрон приветства това като \"добра новина за Европа\". Вечерта обаче антисистемните, евроскептичните и крайнодесните сили в Италия  направиха исторически пробив  на изборите: антисистемното Движение \"Пет звезди\" стана партията, спечелила самостоятелно най-много гласове (над 31 процента), а коалицията на дясната партия \"Форца Италия\" на Силвио Берлускони и крайнодясната \"Лига\" на  Матео Салвини  получи 37 процента от вота. Тъй като нито дясно-крайнодясната коалиция, нито Движението \"Пет звезди\" ще имат мнозинство, италианските политически лидери ще трябва да водят продължителни и сложни преговори, поставяйки ЕС в режим на изчакване. \"Вярваме в способността на Италия да състави стабилно правителство\", се ограничи да коментира говорител на Европейската комисия. Търкания \"Някои - противници на реформирането на Европа, каквото иска Париж - ще кажат, че при сегашната неяснота в Италия изобщо не е моментът да се рискува\", обясни пред АФП Янис Емануилидис, директор на изследванията в Центъра за европейска политика. \"Други ще кажат, че трябва да променим нещата просто защото на избирателите им е дошло до гуша от икономическата ситуация и действията на властите по отношение на мигрантската криза\", отбеляза той. \"Една от причините крайната десница да постигне този резултат\" в Италия \"е въпросът за миграцията\", подчерта Емануилидис и добави: \"Трябва да го имате предвид.\" Според политолога противопоставянето в ЕС на еврофили и еврофоби в крайна сметка ще даде предимство на реформатори като Еманюел Макрон. В икономически план най-големият риск според анализаторите ще е Рим да увеличи бюджетните си разходи, пренебрегвайки европейските регулации, докато новите италиански управляващи изпълняват  предизборните си обещания . Това може да породи \"търкания между Рим и Европейската комисия\", казва Федерико Санти, изследовател в американския мозъчен тръст \"Юрейжа груп\". \"Италия вече рискува да не спази набелязаните от ЕС бюджетни цели и всяко допълнително отклонение може да доведе до нова процедура за прекомерен дефицит\", обобщава Санти. Скромен напредък Санти би искал да вярва, че Движение \"Пет звезди\" и крайната десница ще демонстрират \"повече умереност, когато дойдат властта, въпреки че това не личеше от предизборната им кампания\", тъй като ще искат \"да докажат статута си на заслужаващи доверие управляващи партии\". \"Излизането от еврозоната, да не говорим за напускане на ЕС, е твърде малко вероятно\", отбелязва той. Анализаторът от консултантската компания \"Кепитъл икономикс\" Джак Алън обаче смята \"постигането на нов напредък по отношение на европейската интеграция може да се окаже трудно\". Според него новото италианско правителство може да започне с \"отлагане на усилията за  увеличаване на вноските  на Италия в бюджета на ЕС\" след излизането на Великобритания от съюза. Алън се опасява също, че Движение \"Пет звезди\" може да поиска \"нов референдум за мястото на Италия в еврозоната\" - една от ключовите точки в програмата му допреди няколко месеца. В този контекст икономистът от хамбургската банка \"Беренберг\" Холгер Шмидинг казва във връзка с реформите в еврозоната, че очаква \"само скромен прогрес по въпроса за банковия съюз и някои етапи към установяване на единна схема за гарантиране на депозитите\". Той очаква също \"напредък по неикономически теми като отбраната\". Според него със или без коалиционно споразумение \"германската позиция\" за Европа едва ли ще претърпи значителна промяна. \"В крайна сметка Меркел ще е тази, която ще дърпа юздите\"./БТА", "date": "2018.03.07", "title": "Пробивът на евроскептиците в Италия ще е проблем за реформите в ЕС"}
{"url": "https://www.dnevnik.bg/evropa/zemedelie/2018/03/07/3141519_ek_predlaga_uvelichenie_na_minimalnite_durjavni/", "text": "Държавите-членки ще имат възможност да изплащат минимални държавни помощи в областта на селското стопанство, известни като de minimis, до 25 хил. евро на едно стопанство в период от три години. Това ще се случи, ако бъде прието новото предложение на ЕК за промени в правилата за изплащане на тези средства. Сега сумата, която всеки фермер може да получи по тази схема е 15 хил. евро за период от три години. Помощта de minimis се изплаща от държавния бюджет като целта е да подпомага фермерите, най-често в кризисни ситуации, без да минава през процедури за уведомление на ЕК. Въпросното финансиране обаче има заложен максимален праг с цел да се гарантира, че по този начин няма да бъде нарушена конкуренцията на пазара. В пакета от промени, които ЕК предлага сега, освен увеличението на тавана на тези плащания, трябва да бъдат включени и други две правила. Едното от тях е, че един селскостопански отрасъл не може да получи повече от 50% от всички изплащани помощи de minimis през годината. Отделно от това се предлага да бъде създаден централен регистър за изплатените средства, което цели опростяване на наблюдението при разпределението на помощите. В момента предложението на ЕК е на етап обсъждане със заинтересованите страни, което ще продължи до 16 април. Очаква се то да бъде прието през лятото след обсъждания с националните правителства. В официалното изявление на комисията се казва, че ЕК \"отговаря на призива на държавите-членки\" да се увеличи тавана на помощта, която ще им даде възможност да разпределят средства в по-голям мащаб и по-бързо, без да преминават процедура по уведомление. \"De minimis се оказа особено полезна във времена на криза, тъй като позволява по-бърза реакция в помощ на земеделските стопани, за да преодолеят спешни ситуации като например временни ликвидни затруднения\", се казва в изявлението на комисията.", "date": "2018.03.07", "title": "ЕК предлага увеличение на минималните държавни помощи за фермери"}
{"url": "https://www.dnevnik.bg/sport/2018/03/07/3141731_totnum_posreshta_juventus_v_presledvane_na_edna_ot/", "text": "Амбицираният да направи следващата крачка в развитието си като отбор \"Тотнъм\" посреща традиционната сила в европейския футбол \"Ювентус\" в един от най-интригуващите реванши от осминафиналите на Шампионската лига. В първата среща двата отбора направиха зрелищно 2:2, което направи още по-непредвидима битката на стадион \"Уембли\" тази вечер от 21.45 ч. \"Ювентус\", наложи пълна хегемония в Италия в последните шест години, игра два финал в най-силния клубен турнир в последните три сезона и влезе като фаворит в този сблъсък. \"Тотнъм\" обаче показа в първата среща, че притежава качествата и играта да отстрани един от главните претенденти за трофея. Досега само веднъж в своята история английският отбор е достигал до четвъртфиналите в Шампионската лига. Това се случи през 2012 г., когато в осминафиналите \"шпорите\" отстраниха друг от италианските грандове - \"Милан\", след 0:0 в първия мач и 1:1 в реванша. \"Ювентус\" обаче отпадна в първия кръг на директните елиминации само веднъж в предишните пет сезона - през 2016 г., когато загуби от \"Байерн\" (Мюнхен) след продължения. Форма \"Тотнъм\" се намира в серия от 17 поредни мача без загуба във всички турнири. \"Шпорите\" са четвърти във Висшата лига с пет точки пред \"Челси\", след като спечелиха четири от последните си пет мача, а в другия завършиха наравно с \"Ливърпул\". Тимът на Почетино достигна и четвъртфиналите за Купата на Англия. След като дълго време след преместването си на \"Уембли\" имаше трудности в домакинските си мачове, през този сезон \"Тотнъм\" е много солиден на националния стадион. Лондонският отбор спечели и трите си мача у дома в Шампионската лига - 3:1 срещу \"Борусия\" (Дортмунд), 3:1 срещу \"Реал\" (Мадрид) и 3:0 срещу АПОЕЛ. Във всички турнири \"шпорите\" имат 14 победи, четири равенства и две загуби в 20 срещи на \"Уембли\" при голова разлика 45:14. \"Ювентус\" допусна тежка загуба с 0:3 в най-тежкото си гостуване през сезона - срещу \"Барселона\" в първи кръг на груповата фаза в Шампионската лига. В другите си две срещи в турнира извън Торино \"старата госпожа\" записа равенство срещу \"Спортинг\" (Лисабон) (1:1) и победа над \"Олимпиакос\" (2:0). Във всички турнири тимът на Алегри изигра 18 мача далеч от дома, в които постигна 14 победи при две равенства и две загуби. \"Ювентус\" се намира в серия от десет поредни победи в Серия А, където продължава оспорваната гонитба за първото място с \"Наполи\". Треньорите  \"Изправяме се срещу един от най-големите отбори в историята на футбола - отбор, който игра два финала в Шампионската лига в последните три години. Ще бъде фантастична битка. Ако покажем най-доброто, на което сме способни, имаше шанс да продължим. Аз съм мечтател. Винаги трябва да опитваш да спечелиш и да стигнеш колкото се може по-далеч. В последните две години се подобрихме много. Вижда се, че отборът е по-зрял и по-конкурентен с всеки следващ сезон\"  \"Трябва да се представи силно, защото в противен случай си заминаваме. Трябва да бъдем много позитивни. Те обичат да държат топката, да я движат постоянно и ние трябва да разстроим играта им. В тези мачове на най-високо всичко опира до това да се възползваш от шансовете си. Не знам как ще играе \"Тотнъм\", но ние трябва да бъдем доста по-добри в техническо отношение, отколкото в първия мач.\" Вероятни състави \"Тотнъм\": Юго Лорис, Киърън Трипиър, Давинсон Санчес, Ян Вертонген, Бен Дейвис, Киърън Дайър, Муса Дембеле, Хьон Мин Сон, Кристиан Ериксен, Деле Али, Хари Кейн. \"Ювентус\": Джанлуиджи Буфон, Стефан Лихтщайнер, Мехди Бенатия, Джоджо Киелини, Алекс Сандро, Сами Кедира, Миралем Пянич, Блес Матуиди, Пауло Дибала, Дъглас Коща, Гонсало Игуаин.", "date": "2018.03.07", "title": "\"Тотнъм\" посреща \"Ювентус\" в преследване на една от най-големите си европейски победи"}
{"url": "https://www.dnevnik.bg/kultura/2018/03/07/3141443_kratuk_putevoditel_kum_zapochvashtiia_sofiia_film_fest/", "text": "Двадесет и второто издание на \"София филм фест\" се открива довечера от 19 ч. с  - филмът на Милко Лазаров, закрил преди по-малко от две седмици \"Берлинале\". Германският режисьор Вим Вендерс, унгарката Илдико Енеди, Шон Бейкър, автор на номинирания на оскарите \"Проектът Флорида\" и едно провокативните имена на американското независимо кино - Ейбъл Ферара, са сред гостите, които ще представят филмите си и ще имат специални срещи с публиката на \"София филм фест\". Над 150 игрални и документални филма, разпределени в четири конкурса, тематични програми, панорами и специални събития ще бъдат показани в София от днес до 31 март. И докато чарът на всеки фестивал е в откритията на непоказвани филми и непознати естетики, ето кратък пътеводител към основните спирки в програмата на \"София филм фест\". Ехо от оскарите Шест заглавията от приключилите току-що награди ще бъдат показани на голям екран през март. Това са   с номинираната за \"Оскар\" Марго Роби в ролята на спорната фигуристка Тоня Хардинг - флагман на  спортната програма на фестивала , номинираният за няколко статуетки   (Phanotm Thread) с евентуално последната роля на Даниел Дей Люис,   (номинация за поддържаща роля на Уилям Дефо и селекция в петнайсетдневката на режисьорите в Кан), който ще бъде представен лично от автора си Шон Бейкър и цели три заглавия от категорията за чуждоезичен филм: Най-доброто от световното кино Освен споменатите вече филми, в програмата идват пресни заглавия от Берлин - носителят на \"Златна мечка\"  \"Не ме докосвай\" с Ирмена Чичикова , на \"Сребърна мечка\" за костюми   на Алексей Герман-син и любопитният документален филм   на живеещата във Франция българка Божина Панайотова, която изследва дали родителите й са били привилегировани прези 1989 г. Българското игрално кино е акцент на фестивала с цели 22 заглавия, а предвид международните му успехи, това ще е шанс много от тях да бъдат видени за пръв път у нас. Фестивалът ще направи преглед на излязлото през изминалата година - от \"Възвишение\" и \"Посоки\" до най-новите филми на Ники Илиев и Максим Генчев. Интерес предизвикват премиерният филм-омнибус в който шестима известни български режисьори правят  шест късометражни филма по Георги Господинов , както и двете заглавия в международния конкурс. Едното от тях е  , семейна история и игрален дебют на Илиян Метев (\"Последната линейка на София\"),  спечелило награда в Локарно , а второто -   на Рузие Хасанова, един разказ за обичта към рокендрола в помашко село през 80-те. \" е новият филм на известния документалист Костадин Бонев, посветен на арменския геноцид, а \"Ненужен герой\" на Стефан Командарев е българският филм в международния омнибус  , за участието на страните от Варшавския договор в нахлуването в Чехословакия през 1968 г. Той разказва за единствената му жертва - българският младши сержант Николай Николов. Филмът е и част от специалната програма, посветена на 1968 г. В нея ще има още филми от руската и чешката нова вълна. Други две панорами ще представят чудатото кино на преследвания съветски режисьор от арменски произхос Сергей Параджанов (на него са посветени две изложби и цял ден в програмата - 9 март) и ремастерирани версии на най-известните филми на госта Вендерс. В придружаващата музикална програма пък ще бъде показан доста откровения документален филм за Ерик Клептън Life in 12 Bars. Подробна информация за прожекциите има  на сайта на фестивала,   а билетите могат да бъдат открити в обичайните консервени кутии в търговската мрежа.", "date": "2018.03.07", "title": "Кратък пътеводител към започващия \"София филм фест\""}
{"url": "https://www.dnevnik.bg/bulgaria/2018/03/07/3141770_skalna_masa_se_sruti_vurhu_magistrala_ljulin_i_zatvori/", "text": "Скална маса се срути на магистрала \"Люлин\", като това наложи затварянето на едното ѝ платно, съобщиха от Агенция \"Пътна инфраструктура\" (АПИ). Инцидентът е станал рано тази сутрин. Затвореното платно е в посока София. Временно движението се извършва двупосочно в платното за Перник. От АПИ призоваха шофьорите да се движат с повишено внимание и съобразена скорост в района на срутената скална маса.", "date": "2018.03.07", "title": "Скална маса се срути върху магистрала \"Люлин\" и затвори платното в посока София"}
{"url": "https://www.dnevnik.bg/sviat/2018/03/07/3141771_oshte_edin_ot_suvetnicite_na_donald_trump_podade/", "text": "Главният икономически съветник на Доналд Тръмп Гари Кон, който бе твърдо против решението на президента на САЩ да наложи мита на вносната стомана и алуминий, подаде оставка, съобщава БТА. Бившият член на ръководството на банката \"Голдман Сакс\" се присъединява към вече дългия списък на близките сътрудници на Тръмп, които напуснаха постовете си в Белия дом през последните месеци. В администрацията на САЩ Кон бе най-големият противник на планираните от Тръмп мита от 25 процента върху вносната стомана и 10% върху вносния алуминий. Той се опита да разубеди президента на САЩ от това му намерение, но Тръмп потвърди вчера, че в близките дни ще реализира идеята си. От своя страна Тръмп похвали Кон въпреки разногласията им. \"Гари свърши чудесна работа за прилагане на програмата ни, като помогна за въвеждането на историческа данъчна реформа и отново да се освободи американската икономика\", заяви Тръмп.", "date": "2018.03.07", "title": "Още един от съветниците на Доналд Тръмп подаде оставка"}
{"url": "https://www.dnevnik.bg/sviat/2018/03/07/3141658_da_jivee_tabarniia_-_zashtitnicite_na_ispaniia/", "text": "\"Ще стигнем толкова далеч, колкото и каталунците,\" каза в събота демонстрант в центъра на Барселона. Той говори за \"табарнийците\" - хилядите каталунци, които излязоха по улиците на Барселона, за да искат \"независима Табарния\". Фиктивната единица, която наглед няма истински претенции да бъде истинска държава като \"Република Каталуня\", наглед съществува само за назидание - за да знаят Испания и светът, че не всички каталунци искат независимост. В началото на месеца беше и първата им сериозна публична проява: участниците по улиците на Барселона бяха най-малко 15 хил. (според организаторите, очаквано, много повече - между 175 и 200 хил.) За \"Франс прес\" говоритела на платформата, свикала митинга, каза, че Табарния \"е събудила много хора, които години наред мълчаха, за да не бъдат обвинени, че са предатели или лоши каталунци, защото не искат независимост.\" За Табарния се заговори  след извънредните каталунски избори на 21 декември. Причината - от четирите провинции, съставящи автономната област Каталуня, две, Тарагона и Барселона, в значително по-малка степен подкрепиха партии на независимостта. Съгласно завещана от ранните години на демокрацията  система на разпределяне на мандатите  обаче другите две провинции - Лейда и Жирона - определиха мнозинството на партиите, които искат отделяне. \"Народе на Табарния, върнахме си улиците на Барселона,\" крещи от покрива на автобус един от организаторите според репортажа на \"Франс прес\". Яркооранжевият автомобил обаче е украсен с надписа: \"Шегата свърши.\" Същият Жауме Вивес, млад журналист, който е и говорител на \"Платформа за Табарния\", нашумя през октомври, след като обяви балкона си в Барселона за независим от тези на съседите си. Признава, че шегата му е вдъхновена от сериозни притеснения, че дневният ред на каталунското (и испанското) общество се подменя и се натрапват несъществуващи проблеми. Социалните мрежи обаче превръщат \"Табарния\" в символ на нежеланието за отделяне от Испания и на едно чисто символично и сатирично отделяне от Каталуня. Тя вече си има (подобно на други, \"измислени\" или сатирично доукрасени \"държави\" като  Вейшнория  на североизток) флаг, герб, валута и дори правителство. \"Сънят на разума измисля карти\" Днес \"премиер в изгнание\" е драматургът Алберт Боадела, какъвто твърди, че е и уволненият ( и временно отстъпил ) каталунски лидер Карлес Пучдемон. Името му обаче напомня и за първия премиер от началото на демокрацията, Жозеп Тараделас, който се завръща от изгнание в края на 70-те години, след като франкисткият режим пада. И на скорошния митинг името му се появи плакати като \"Пучдемон в затвора\" и \"Боадела президент\" (премиер). Имаше и очакваните \"Да живее свободна Табарния\" или \"1, 2, 3: да закрият TV3\" - обществената телевизия в Каталуня, нашумяла с  послания в подкрепа на независимостта . Все пак в края на митинга прозвуча химнът на Испания, пише каталунското издание \"Ла вангуардия\", а Вивес се пошегува, че на митинга има 2 млн. души - препратка към партиите на независимостта, които често се позовават на 2 млн. гласували \"за\" отделяне на референдума на 1 октомври, или доста под половината от 5.5 милиона имащи право на глас. Според Вивес действията на сатиричното движение са просто \"огледало\" на каузата за независимост и ако последната \"критикува абсурдността на инициативата, тя всъщност напада собствените си аргументи.\" Това беше теза, в голяма степен застъпвана от партията \"Граждани\" - центристката формация, която се зароди в Каталуня и стана една от големите партии на национално ниво, а на регионалните избори през декември беше първа, но без шанс за мнозинство. Същевременно на страниците на \"Ла вангуардия\" Карлес Кастро  скептично припомня , че Табарния не работи дори като фикция - в някои от малките избирателни райони на Тарагона и Барселона партиите на независимостта всъщност имат мнозинство. \"Сънят на разума измисля карти,\" отбелязва Кастро.", "date": "2018.03.07", "title": "\"Да живее Табарния\" - защитниците на Испания предизвикват Барселона с \"отцепване\" от Каталуня"}
{"url": "https://www.dnevnik.bg/biznes/2018/03/07/3141773_shefut_na_amazon_djef_bezos_stana_purviiat_chovek_v/", "text": "Шефът на компанията за онлайн продажби на дребно \"Амазон\" Джеф Безос оглави годишната класация на милиардерите на сп. \"Форбс\", съобщава БТА. С лично състояние от 112 млрд. долара той става първият човек в света с богатство от над 100 милиарда, като е увеличил състоянието си с 39 млрд. долара в сравнение с предишни години. Джеф Безос е и собственик на в. \"Вашингтон пост\" и на аерокосмическата компания \"Блу ориджин\". Втори в класацията е основателят на \"Майкрософт\" Бил Гейтс с 90 милиарда долара, а трети е инвеститорът Уорън Бъфет с 84 млрд. Най-богат европеец е заемащият четвъртото място французин Бернар Арно, който притежава марки като \"Луи Вюитон\" и \"Сефора\". Американците са силно представени в списъка от 2208 милиардери от 72 страни. В челната десятка са още създателят на \"Фейсбук\" Марк Зукърбърг и братята индустриалци Чарлс и Дейвид Кох. Президентът на САЩ Доналд Тръмп е отстъпил от 544-то на 766-о място, след като богатството му е намаляло с 400 милиона долара до 7.1 милиарда. В сравнение с миналата година 121 души са отпаднали от списъка, но пък други 259 са включени в класацията за пръв път. Общото богатство на всички милиардери в списъка е 9.1 трилиона долара, като средно се падат по 4.1 милиарда долара на човек, което според \"Форбс\" е нов рекорд.", "date": "2018.03.07", "title": "Шефът на \"Амазон\" Джеф Безос стана първият човек в света с богатство от над 100 млрд. долара"}
{"url": "https://www.dnevnik.bg/biznes/online_trade/2018/03/07/3141458_telefoni_i_avtochasti_sa_nai-tursenite_za_pokupka_v/", "text": "С новата година се наблюдава раздвижване в търсенето на работа и на услуги в платформата за покупки и продажби  olx.bg . През мекия януари се увеличава и търсенето на стоки от категорията \"Дом и градина\". Те изпреварват бебешките и детските стоки и се придвижват до петата позицията в най-търсените с 63 700 запитвания, показват данните на платформата, предоставени на \"Дневник\" като част от съвместния проект за онлайн търговията  OLX география . Най-търсени в първия месец на годината остават стоките от категория \"Електроника\", следвана от \"Автомобили и авточасти\", където интересът нараства и запитванията са с над 20 хил. пъти повече в сравнение с предходния месец, като надхвърлят 232 хиляди. Сред най-популярните категории остават и \"Мода\", \"Спорт, книги и хоби\" и \"За бебето и детето\", макар към тях да се отбелязва по-слаб интерес в сравнение с декември 2017 г. BMW, Ски, Трактор, Nike, Аdidas и Iphone са най-търсените думи в сайта през януари (облака от думи може да видите в  интерактивната карта ). Най-активни в търсенията са потребителите от София-град и областта, потребителите от Централна и Северна България. Висока е активността и във Варна, Пловдив, Стара Загора (вижте картата). В София-област, Перник, Кюстендил, Смолян, Стара Загора и Пазарджик най-много се търсят автомобили и авточасти. Те са най-желани и в Силистра, Монтана, макар там потребителите да са по-слабо активни в търсенето (данните за всяка област се изчисляват на глава на населението). В останалите области превес има за електрониката.", "date": "2018.03.07", "title": "Телефони и авточасти са най-търсените за покупка в OLX през януари"}
{"url": "https://www.dnevnik.bg/sport/2018/03/07/3141778_grigor_dimitrov_popadna_v_potoka_na_federer_v_indiun/", "text": "Григор Димитров ще започне участието си в турнира от сериите \"Мастърс\" в Индиън Уелс срещу Фернандо Вердаско или Гуидо Пея. Българинът е поставен под номер три в схемата и стартира директно от втория кръг. Той попадна в потока на водача в световната ранглиста Роджър Федерер. Среща между двамата е възможна в полуфиналите. До момента Димитров има три мача с Вердаско, като спечели последните два. С Пея са се срещали два пъти и са си разменили по една победа. Преди година аржентинецът излезе победител в Маями.  При достигане до третия кръг българинът може да очаква двубой с Александър Рубльов. В потока на Димитров са още Доминик Тийм, Томаш Бердих, Пабло Кареньо Буста и Фабио Фонини. Федерер ще започне във втория кръг срещу победителя от мача между Райън Харисън и Федерико Делбонис. Вторият в схемата Марин Чилич ще започне срещу Виктор Троицки или Мартон Фукович. В неговата половина е Новак Джокович, който ще тръгне с мач срещу квалификант, а след това се очертават възможни срещи с Кей Нишикори, Хуан Мартин дел Потро и Чилич.", "date": "2018.03.07", "title": "Григор Димитров попадна в потока на Федерер в Индиън Уелс"}
{"url": "https://www.dnevnik.bg/detski_dnevnik/2018/03/07/3141782_kak_da_namaleiat_s_20_neizvinenite_otsustviia_v_klas/", "text": "Как да върнем смисъла в училище – това е основната тема на новия безплатен онлайн наръчник, създаден от  Център за приобщаващо образование , който може да бъде свален безплатно от  интернет страницата на организацията Неговата цел е да подкрепи учители и директори да се справят с постоянно растящата  . Наръчникът събира опита от междинната фаза на п рограма \"Училището има смисъл\" , която поставя фокус върху връзката между ученето и живота. Само за година в двете училища, в които се прилага програмата, се   и намалява  спрямо предходната година. Именно скъсаната връзка между училището и живота се оказва един от ключовите проблеми пред българското образование – децата не разбират как това, което учат в клас, ще им е полезно за живота и съответно губят интерес към училището. Според национално представителното проучване на Център за приобщаващо образование  риск от отпадане от училище , а цели 45% от тях смятат основните предмети като", "date": "2018.03.07", "title": "Как да намалеят с 20% неизвинените отсъствия в клас"}
{"url": "https://www.dnevnik.bg/evropa/2018/03/07/3141783_franciia_vuvejda_globa_ot_90_evro_za_seksualen_tormoz/", "text": "Франция въвежда глоба от 90 евро за извършители на сексуален и сексистки тормоз на обществени места, независимо дали става дума за неприлични жестове, подсвирквания или непристойни забележки, съобщи правителственият говорител Бенжамен Гриво, цитиран от \"Франс прес\" и БТА. \"Напомням, че в Ил дьо Франс (района, в който се намира Париж) 90 процента от жените,  които използват обществения транспорт , са ставали жертва на физически, словесен или друг вид тормоз, а на това трябва да се сложи край\", подчерта Гриво пред телевизия Бе Еф Ем Те Ве. След гръмкия скандал с холивудския продуцент Харви Уайнстийн се заговори открито за проблема със сексуалния тормоз. В този контекст във френския парламент наскоро беше представен доклад, в който се предлага въвеждане на глоба от 90 до 750 евро за \"изказвания, поведение или натиск от сексуално или сексистко естество\" на обществено място. Според доклада нарушението ще трябва да се установява на момента от специална полиция, която следи за реда в конкретен район. Правителственият говорител Гриво каза, че е наясно колко трудно е да се констатира нарушение в момента на извършването му, но изтъкна, че \"това е по-добре от нищо\". Във връзка с неуспеха на подобни глоби в други европейски страни като Белгия и Португалия Гриво каза, че френските власти могат да извлекат полза от опита на другите.", "date": "2018.03.07", "title": "Франция въвежда глоба от 90 евро за сексуален тормоз на улицата"}
{"url": "https://www.dnevnik.bg/evropa/2018/03/07/3141785_baltiiskite_strani_preduprediha_sasht_da_ne/", "text": "Министрите на външните работи на балтийските страни - Литва, Латвия и Естония, които са членки на Европейския съюз и на НАТО, отидоха във Вашингтон, за да призоват западните лидери да възприемат сериозно руските заплахи, достигнали безпрецедентно ниво от 30-те и 40-те години на миналия век, предаде \"Франс прес\", цитирана от БТА. Външните министри на трите страни благодариха на администрацията на Доналд Тръмп за нейната подкрепа за НАТО. След срещата си с държавния секретар на Съединените щати Рекс Тилърсън министрите Свен Миксер от Естония, Едгарс Ринкевич от Латвия и Линас Линкевичус от Литва споделиха пред \"Франс прес\" своите страхове от руската \"хибридна\" заплаха. \"Мисля, че ние видяхме през последните три или четири години, че демократичните страни са мишена на атаки\", каза Ринкевич. \"Самата основа на нашите демократични институции е мишена на тези атаки в социалните мрежи чрез фалшиви информации\", допълни той. Министърът разкритикува също и \"влиянието на парите\". Президентите на трите страни ще посетят Вашингтон в началото на април, за да повторят това послание, надявайки се, че то ще бъде чуто от Москва. Според тримата балтийски външни министри заплахата е безпрецедентна от периода на 30-те и 40-те години, когато трите балтийски държави попаднаха под контрола на нацистка Германия, а после на СССР. След разпадането на СССР те се доближиха до Запада. Но руският президент Владимир Путин гледа на тях като на част от зоната на влияние на Русия. Трите балтийски страни смятат, че изявленията на Путин за разпадането на СССР, което той нарече най-голямата геополитическа катастрофа на ХХ век, и анексията на Крим крият истинска заплаха. Тримата външни министри от дълго време се оплакват от \"тази хибридна война\", водена от Москва, която включва военно сплашване, политически и финансови манипулации, кибератаки и техники на пропагандата. \"Сигурността в наши дни е все по-невидима. Няма ясно разделение между външната и вътрешната сигурност дори на географско ниво. Сигурността е глобализирана\", каза естонският външен министър Свен Миксер. \"Призоваваме нашите американски и европейски колеги да бъдат по-големи реалисти и по-малко наивни. Диалогът е важен, стига той да не служи за димна завеса, предназначена да прикрие бездействието\", каза колегата му от Литва. Той припомни и войнствените изявления на руския президент от миналата седмица, в които той спомена за нови \"невидими\" руски ракети. Тримата министри са съгласни, че пред демонстрацията на сила от страна на Москва те ще бъдат успокоени, ако видят военните на американските, френските и британските си съюзници да останат по един по-постоянен начин в балтийските страни. \"Ние трябва наистина да действаме. Ако не искаме да го направим по един видим начин, то това трябва да стане с осезаеми средства. НАТО няма да бъде никога агресивна, но никой не трябва да се съмнява, че ние ще направим онова, което е нужно, за да защитим нашите територии\", каза Линкевичус.", "date": "2018.03.07", "title": "Балтийските страни предупредиха САЩ да не подценяват заплахата от Русия"}
{"url": "https://www.dnevnik.bg/na_put/2018/03/07/3140779_biblioteka_s_prespivane/", "text": "Има едно място във Великобритания, където човек има на разположение 150 хил. тома, от които да почете преди сън.  Библиотеката \"Гладстон\"  в Уелс е единствената в света \"библиотека с преспиване\". Взимайте си паспорта, удобни чехли и очилата за четене и поемайте на път - сега можете да преживеете една от най-вълнуващите си фантазии като пренощувате в неоготическата библиотека в уелското село Хауардън, разказва американският сайт за пътешествия  travelandleisure.com . Основана от бившия британски премиер Уилям Гладстон в края на 19 в. библиотека, която носи неговото име, е отворена за любопитните, открити, творчески и обичащи науката хора, които търсят спокойно място да четат, учат, пишат, мислят и да се вдъхновяват, продължава репортажът. Под резбованите тавани и до овалните прозорци тук могат да се намерят 150 хил. тома с произведения на литературата, историографията, военното дело, политически трудове и научни текстове, между които томове на Омир, Данте и Уолтър Скот с бележки на основателя на библиотеката. Хотелът към книжното хранилище разполага с 26 стаи с книжни лавици покрай стените и без телевизор - нещо, което едва ли някой от посетителите би забелязал. За сметка на това стаята изобилства от нощни и настолни лампи. Цената започва от 66 паунда и включва континентална закуска. Библиотеката е достъпна за туристи чрез четвъртчасови турове, сериозните читатели идват тук между 9 и 17 ч., а книжните червеи, настанени в хотела, могат да останат до 22 ч. и дори да си отнесат книгата в стаята.", "date": "2018.03.07", "title": "Библиотека с преспиване"}
{"url": "https://www.dnevnik.bg/bulgaria/2018/03/07/3141789_valeri_simeonov_predlaga_durjavata_da_ima_dial_i_v/", "text": "Вицепремиерът Валери Симеонов предложи държавата да има дял и в телекомуникационните компании в България. Той определи като правилно решението на премиера Бойко Борисов да поиска властта да се включи в сделката за ЧЕЗ,  като закупи 34% от акциите . Според него подобно нещо трябва да се случи и с другите две електроразпределителното дружество в страната, както и с други държавни предприятия, но не и да се купуват 100% от тях, защото \"това отивало към болшевизъм\", а и \"държавата не винаги е най-добрият стопанин\". Той добави, че ако от страна на чешкото дружество ЧЕЗ има съгласие държавата да се включи в сделката, то тогава тя задължително трябва да го направи, защото \"това е като да имаш шестица от тотото и да не отидеш да си я вземеш\". Освен това ставало въпрос за много малко пари, но не уточни точно колко. \"Това е супер решение (заявката за участие на държавата в сделката за ЧЕЗ - бел. ред.) и приветствам премиера за него. Държавата ще участва в контрола, а не в управлението на дружеството. Редно е да опитаме да закупим на много ниска цена акции и от другите електроразпределителни дружества. Защо да не направим това и от други предприятия като телекомуникационните компании като \"Глобул\" и \"Мобилтел\". Това ще гарантира сигурност в обществото\", заяви Симеонов. Той каза още, че  оставката на енергийния министър Теменужка Петкова няма да бъде приета , тъй като \"тя няма никакво морално право да мърда от стола си\" и трябвало да стои там, \"докато хората не разберат колко лоялен министър е\". \"Живот и здраве догодина Теменужка може да подаде оставка\", уточни вицепремиерът. Убийството в Пловдив Валери Симеонов добави, че прокуратурата и МВР са допуснали грешка, като са се забавили с изкарването на информация по случая със застреляния от лекар крадец в Пловдив. По думите му е трябвало или вътрешният министър Валентин Радев, или главният секретар на МВР да излязат и да опровергаят  лансираните по медиите версии какво се е случило.  \"Малко му е на този да го гръмнеш. Въпреки това аз не уважавам този човек, който го застреля. Да стоиш и да го гледаш как 20 минути се опитва да те обере се изисква самочувствие\", допълни Симеонов.", "date": "2018.03.07", "title": "Валери Симеонов предлага държавата да има дял и в телекомуникационните компании"}
{"url": "https://www.dnevnik.bg/evropa/2018/03/07/3141788_antiimigrantskata_partiia_liga_izbra_purviia_cvetnokoj/", "text": "Тони Ивоби, 62-годишен италианец от нигерийски произход, е първият цветнокож италиански сенатор. Той е избран в Сената от антиимигрантската и твърдолинейна италианска партия \"Лига\", предаде ДПА, цитирана от БТА. \"Много съм развълнуван, че съм избран за сенатор! След 25 години на борба в голямото семейство на \"Лига\", сега за мен започва една велико ново приключение\", написа Ивоби във \"Фейсбук\". Той бе избран за сенатор от областта Ломбардия. Ивоби бе говорител на \"Лига\", отговарящ за миграционните въпроси от 2014 г. Той споделя твърдата партийна линия по въпроса за имиграцията и в профила си във \"Фейсбук\" има качена снимка с тениска, на която пише \"Спрете инвазията!\". Ивоби е първият цветнокож в Сената, но досега в долната камара на парламента имаше цветнокожи депутати. Това бяха Жан-Леонар Туади и Сесил Киенж. И двамата бяха от левоцентристката Демократическа партия. Киенж беше и министър по имиграционните въпроси в периода 2013-2014 г. Тя беше мишена на много расистки атаки, повечето от които идващи от Лигата. Сред по-интересните членове на Сената е и Грегорио де Фалко от Движение \"Пет звезди\". Той е офицер от бреговата охрана и бе обявен за герой заради координирането на спасителните усилия след крушението на лайнера \"Коста Конкордия\" през 2012 г. Той си спечели известност, като наруга капитана на лайнера, който бе избягал със спасителна лодка, преди да се спасят всички пътници. \"Лига\"  и Движение \"Пет звезди\" са  големите победители на изборите  за италиански парламент в неделя.", "date": "2018.03.07", "title": "Антиимигрантската партия \"Лига\" избра първия цветнокож сенатор в Италия"}
{"url": "https://www.dnevnik.bg/bulgaria/2018/03/07/3141792_kratki_novini_mlada_jena_e_ubita_v_sofiia/", "text": "Градският транспорт до Витоша да бъде безплатен Общинските съветници от БСП предлагат изменение в наредбата за градския транспорт, което предвижда безплатен градски транспорт до Витоша в делничните и почивните дни. Това се разбра на днешното заседание на комисията по транспрот в Столичния общински съвет, която разгледа предложението от съветници от ГЕРБ за изцяло нова наредба за градски транспорт в столицата. То предвижда намаляване на глобата за нередовни пътници от 200 на 50 лева и нов ред за ползване на буферните паркинги при метростанции. Промените ще продължават да се разглеждат от общинските съветници още 20 дни. След това ще бъдат подложени и на обществено обсъждане с граждани. Ихтиман остана без ток Повреда в подстанция Ихтиман остави без електрозахранване гр. Ихтиман и селищата в общината, съобщи ЧЕЗ. Дружеството уточнява, че подстанцията не е негова собственост и не се експлоатира от дружеството. Аварията е възникнала в 10:20 ч. тази сутрин. \"ЧЕЗ Разпределение\" получило уверение, че се работи за отстраняване на повредата. Правителството започва реконструкцията на джамията в Разград На днешното си редовно заседание правителството реши да се проведе процедура за възлагане на обществена поръчка за реконструкция и възстановяване на джамия \"Макбул Ибрахим паша\" в Разград. Процедурата за обществена поръчка се възлага на областния управител. За ремонта на джамията се заговори веднага след посещението на премиера Бойко Борисов в Истанбул в началото на годината за откриването на реставрираната от Турция Желязна църква. В момента молитвеният дом е в изключително тежко състояние и се нуждае от ремонт на покрива, сериозно конструктивно укрепване и реставрация. България и Катар ще си сътрудничат за газова инфраструктура България и Катар ще си сътрудничат при изграждането на нова инфраструктура за доставки на втечнен или компресиран природен газ от Държавата Катар за България и региона на Югоизточна Европа. Двете държави ще подкрепят участието на своите национални енергийни компании в съвместни проекти в областта на проучването, добива, преноса и дистрибуцията на въглеводороди. Те ще разгледат конкретни варианти за съвместни дейности, включително чрез създаване на смесена компания или други механизми. Това е предвидено в проект на меморандум за разбирателство между българското Министерство на енергетиката и Министерството на енергетиката и индустрията на Държавата Катар, одобрен от правителството на днешното му заседание. Млада жена е убита в София Млада жена е била убита в апартамент в столицата, съобщи агенция \"Фокус\" като се позова на информация от столичната дирекция на полицията (СДВР). Престъплението е извършено на 3 март, но не е отразено в информационния бюлетин нито на СДВР, нито на МВР. Едва след разпространяването на информацията днес МВР съобщи, че рано сутринта на 3 март в полицията е получен сигнал за млада жена, починала в жилище в ж.к. \"Свобода\". Убитата е на 23 години, от столицата. На място е задържан 37-годишен мъж, на когото е повдигнато обвинение за умишлено убийство. Предстоят резултатите от аутопсия на тялото.  Съдът разпита последния свидетел по делото за срутилата се сграда на ул. \"Алабин\"  На днешното заседание по делото за срутилата се сграда на столичната улица \"Алабин\", която затрупа и уби две млади жени преди 10 години беше разпитан последния свидетел. Очаква се на следващото заседание в Софийския градски съд да бъде разпитан вещото лице, което ще изготви и заключителната техническа експертиза, след което съдът да излезе с решение. Сградата на номер 39 бе паметник на културата и падна на 19 септември 2006 г., като тогава в задръстването по улицата бе и колата на Петринка Христова (на 24 години) и Деница Ченишева (на 26 години). След проточило се 10 години разследване, при което се смениха няколко прокурори,  пред съда бяха изправени  четирима души. Производството срещу единия се води задочно, тъй като той от години е в чужбина и не може да бъде открит. Обвинението към тях е за причиняване на смърт по непредпазливост. Нивото на водата в бургаското езеро Вая продължава да се покачва  Очакваните топло време днес и дъждове утре най-вероятно ще са причина повишението на нивото на водата да продължи. В ниските части край езерото беше изградена пясъчна дига. Във Вая се вливат няколко реки, като една от тях е река Айтоска, която идва от Айтоския Балкан, където се е натрупал много сняг, който се топи в момента. За изминалите 24 часа нивото на водата се е вдигнало със седем сантиметра. Езерото ще бъде наблюдавано и има готовност за надграждане на дигата. Жителите на изгорял жилищен блок получиха сметки за ток Повече от 10 семейства от изгорелия в Бойчиновци блок бяха евакуирани при близки и съседи в края на миналата година, а сега са поличили сметки за ток за януари, съобщи \"Нова телевизия\". Никой не живее в изгорелия блок, а до сградата достъп няма. Жена разказва, че за януари е получила 69 лева за изразходвана както за дневна, така за нощна енергия. Друга жена пък получила две фактури по 90 лева. Ограничено е движението в тунел \"Витиня\" заради аварирал тир Временно е ограничено движението в едната лента в тунел \"Витиня\" по магистрала \"Хемус\" в посока София. Причината е аварирал тежкотоварен автомобил, съобщиха от агенция \"Пътната инфраструктура\".", "date": "2018.03.07", "title": "Кратки новини: Млада жена е убита в София"}
{"url": "https://www.dnevnik.bg/evropa/2018/03/07/3141791_es_pravi_nevuzmojen_biznesa_s_nas_zaiavi_donald_trump/", "text": "Президентът на САЩ Доналд Тръмп заяви, че Европейският съюз \"не се отнася добре със САЩ\" в търговската област. С тези думи Тръмп аргументира заплахата си да наложи високи мита на стоманата и алуминия, срещу които ЕС смята да предприеме ответни мерки, предадоха \"Франс прес\" и ДПА. \"Те правят практически невъзможно за нас да правим бизнес с тях и въпреки това пращат колите си и всичко останало в САЩ. ЕС не се отнася добре с нас и това е една много, много несправедлива търговска ситуация\", заяви Тръмп на съвместна пресконференция в Белия дом с шведския премиер Стефан Льовен. Миналата седмица  Тръмп изненадващо обяви намерението си  да наложи мита от 25 процента върху стоманата и 10 процента върху алуминия, внасяни в САЩ, за да защити местната металургия. В отговор на това ЕС заяви, че  подготвя ответни мерки  за вносни американски продукти като мотоциклетите \"Харли Дейвидсън\", дънките \"Ливайс\" и бърбъна. \"Да правят каквото искат, но ако го направят, ще сложим едно голямо мито от 25 процента върху колите им и повярвайте, няма да продължат да го правят дълго\", заяви Тръмп. \"Като член на ЕС ми се струва важно да намерим начин да си сътрудничим със САЩ. Напълно разбирам мнението на президента, че трябва да мислим за собствените си страни\", каза шведският премиер Стефан Льовен. Автомобилната търговия между ЕС и САЩ възлиза на около 10 процента от общия търговски обмен между двете страни, сочат данни на Европейската асоциация на автомобилните производители. САЩ е най-голямата дестинация за износа на коли от ЕС и са третият най-голям износител на коли в ЕС като стойност, равняваща се на 15 процента от общия внос в ЕС, добавя асоциацията, цитирана от ДПА./БТА", "date": "2018.03.07", "title": "ЕС прави невъзможен бизнеса с нас, заяви Доналд Тръмп"}
{"url": "https://www.dnevnik.bg/citat_na_deniia/2018/03/07/3141794_citat_na_denia_ruskiiat_patriarh_e_vtororazriadno/", "text": "С тези думи вицепремиерът Валери Симеонов коментира разпространеното от Руската православна църква  видео от изявление на руския патриарх Кирил  пред президента на България Румен Радев. То е с продължителност почти 6 минути и е изпълнено с остри реплики, като в част от времето си духовникът подсилва ефекта от казаното с потропване с пръсти по масата. Главата на руската църква беше в България за честванията на 140-ата годишнина от освобождението на страната от османско владичество и участва в тържествата на връх Шипка. Минути преди да се качи на самолета, за да си тръгне от страната, той направи специално изявление пред медиите, в което изрази огорчение от \"лъжливите исторически интерпретации\" на българските държавници. От думите му се разбра, че повод за реакцията е словото на президента на Шипка, в което беше посочено, че роля за Освобождението освен Русия са играли също Полша, Литва и Финландия, чийто воини са загинали в боевете. \"Искам ясно още веднъж да ви кажа, че България е била освободена от Русия. Нито Полша, нито Литва, нито други страни. Искам откровено да ви кажа, че ми беше трудно да чуя тези неща\", обяви патриарх Кирил. \"Този човек не е слязъл от небесата и не е пратеник на Бога. Той е известен като цигарения митрополит на Русия. Той има 14 млрд. долара от безакцизни цигари и 4 млрд. от безакцизно вино. Има частен самолет, има вила в Швейцария и часовник за 30 хил. Какъв е тоя? Това не е източноправославен духовник. Това е агент Михайлов, второразрядно ченге от КГБ. Същият този каза, че човешките права са новата ерес\", заяви от своя страна Симеонов пред БНТ.", "date": "2018.03.07", "title": "Цитат на деня: Руският патриарх е второразрядно ченге от КГБ и милиардер от безакцизни цигари"}
{"url": "https://www.dnevnik.bg/evropa/2018/03/07/3141799_britanskite_obvineniia_za_postradaliia_ruski_agent_sa/", "text": "Руското министерство на външните работи отхвърли като \"безпочвени\" твърденията на Великобритания, че Москва може да е замесена в мистериозното заболяване на бившия руски шпионин Сергей Скрипал, предадоха световните агенции, цитирани от БТА. Говорителят на дипломатическото ведомство Мария Захарова каза, че Лондон първо трябва да разследва случая, преди да вини Русия. Захарова изрази увереност, че британските власти няма да скриват факти и ще оповестяват публично информацията за хода на разследването. Британският външен министър Борис Джонсън заяви, че Великобритания ще отговори твърдо, ако се окаже, че Русия е виновна за състоянието на Сергей Скрипал и дъщеря му. Междувременно британската полиция съобщи, че службата Национална полицейска мрежа за борба с тероризма ще оглави разследването, съобщи \"Ройтерс\". Шейсет и шестгодишният Скрипал  и 33-годишната му дъщеря Юлия  бяха приети в болница , след като в неделя били открити в безсъзнание на пейка пред търговски център в град Солсбъри, Южна Англия. Скрипал, който е пенсиониран полковник от руското разузнаване и бежанец във Великобритания, е в критично състояние след досег с неизвестно вещество. Вчера стана ясно, че  отзовали се при пострадалите  също са засегнати след излагане на веществото.", "date": "2018.03.07", "title": "Британските обвинения за пострадалия руски агент са безпочвени, каза Мария Захарова"}
{"url": "https://www.dnevnik.bg/biznes/2018/03/07/3141810_dohodite_ot_chujbina_veche_se_deklarirat_ednokratno/", "text": "Окончателните данъци върху доходите от чужбина на местните физически лица вече се декларират веднъж годишно с подаването на годишна данъчна декларация за облагане на доходите, напомня Националната агенция за приходите. Срокът за деклариране и внасяне на дължимия окончателен данък за доходи, придобити през 2017 г., е до 30 април 2018 г. До края на 2016 г. дължимият окончателен данък за доходите от чужбина се внасяше текущо, до края на месеца, следващ тримесечието на придобиването на доходите, и се декларираше с подаване на декларацията за дължими данъци по чл. 55 от Закона за данъците върху доходите на физическите лица. Отделно от това получените през годината доходи се декларираха в Приложение № 8 на годишната данъчна декларация за облагане на доходите за годината на придобиването им. От началото на 2017 г., както доходите, така и дължимият за тях окончателен данък, подлежат на деклариране от местните физически лица само в годишната данъчна декларация. Данните се попълват отново в Приложение № 8. Новият ред за деклариране и внасяне на окончателния данък, дължим от местни физически лица, се отнася за следните доходи, придобити от източници в чужбина: - дивиденти; - ликвидационни дялове; - лихви по банкови сметки; - доходи от доброволно осигуряване и застраховане; - доходи, придобити от замяна на акции и дялове във връзка с преобразуване на дружества (по глава деветнадесета, раздел ІІ от Закона за корпоративното подоходно облагане), които се облагат с окончателен данък. Информация за попълване и подаване на данъчни и осигурителни декларации и внасяне на суми към бюджета може да се получи на телефона на НАП 0700 18 700 на цената на градски разговор или в сайта на НАП  www.nap.bg .", "date": "2018.03.07", "title": "Доходите от чужбина вече се декларират еднократно"}
{"url": "https://www.dnevnik.bg/sport/2018/03/07/3141811_v_pyongchang_2018_sa_vzeti_rekorden_broi_doping_probi/", "text": "По време на Пьонгчанг 2018 са взети рекордните 3149 допинг проби, обяви Международният олимпийски комитет (МОК). Това е най-големият брой направени тестове в рамките на зимни олимпийски игри. Между 1 и 25 февруари са взети 2261 проби от урина, 594 кръвни проби, а 294 са кръвни паспорти. Повече от половината спортисти са били тествани, като най-често пробите са били взимани извън състезанията. Общо 1615 са спортистите, дали проба поне веднъж, при 2963 участващи. Тестовете, направени покрай състезанията, са 1393, а извънсъстезателният контрол включил 1756 проби. \"Антидопинговата програма в Пьонгчанг включваше по-разумни и целенасочени проверки\", посочиха от МОК. Четири от тестовете се оказаха положителни. Първият случай беше на  японския състезател в шорттрека Кей Саито . Двама от отбора на Олимпийските спортисти от Русия също дадоха положителни резултати - Александър Крушелницкий и  Надежда Сергеева . Четвъртият случай е на словенския хокеист Жига Йеглич. Крушелницкий спечели бронз със съпругата си Анастасия Бризгалова в турнира за смесени двойки в кърлинга и  трябваше да върне отличието .", "date": "2018.03.07", "title": "В Пьонгчанг 2018 са взети рекорден брой допинг проби"}
{"url": "https://www.dnevnik.bg/bulgaria/2018/03/07/3141817_niakoi_specialnosti_v_sofiiskiia_universitet_mogat_da/", "text": "Обмисля се напълно премахване на таксите в специалностите, които са нужни на обществото и държавата. Това обяви ректорът на Софийския университет \"Св. Климент Охридски\" проф. Анастас Герджиков пред Би Ти Ви. Думите му идват само седмица след като  висшето училище обяви, че таксите за обучение по част от специалностите ще бъдат намалени  за учебната 2018/2019 година. Това се налага заради все по-малкия интерес към тях. По думите на Герджиков държавата започва със стимули да насочва студентите към по-непопулярни специалности. Той даде за пример природните науки, които били най-застрашени, и по-специално физиката, където има много малко специалисти. \"Там се понижават таксите и се покачват стипендиите. Завършващите подобна специалност има какво да работят и държавата търси такива специалисти, защото те стават все по-малко\", допълни ректорът на Софийския университет. Герджиков уточни, че висшето училище е взело под внимание всички препоръки на  Сметната палата, която отказа да завери финансовия му отчет за 2016  г. Вече имало нов софтуер и всичко вече е съвсем различно. Той покани представители на Сметната палата да направят нов одит на финансовия отчет за въпросната година.", "date": "2018.03.07", "title": "Някои специалности в Софийския университет могат да станат напълно безплатни, обяви ректорът"}
{"url": "https://www.dnevnik.bg/evropa/2018/03/07/3141821_berluskoni_shte_podkrepi_lidera_na_evroskeptichnata/", "text": "Силвио Берлускони ще подкрепи лидера на евроскептичната партия \"Лига\" в опитите му да състави правителство, предаде \"Ройтерс\". Партньорите в дясноцентристката коалиция,  която спечели изборите в неделя , се договориха по време на предизборната кампания, че лидерът на партията, която получи най-много гласове, ще оглави евентуалното ново правителство. Въпреки прогнозите, които даваха преднина на партията на Берлускони \"Форца Италия\", неговите партньори от \"Лигата\" на Матео Салвини спечелиха повече гласове – 17% за \"Лигата\" срещу 14% за \"Форца Италия\". \"Напълно зачитайки нашите споразумения, сега лоялно ще подкрепим опитите на (Матео) Салвини да сформира правителство\", каза Берлускони. \"Тук съм, за да го подкрепя, за да гарантирам солидарността на коалицията и да спазя ангажиментите ни към избирателите\", допълни той. Нито една партия не успя да получи абсолютно мнозинство в парламента и разговорите за сформиране на правителство  може отнемат седмици или дори месеци , коментира \"Ройтерс\".", "date": "2018.03.07", "title": "Берлускони ще подкрепи лидера на евроскептичната \"Лига\" за премиер"}
{"url": "https://www.dnevnik.bg/sviat/2018/03/07/3141824_momchetata_sa_po-zastrasheni_ot_onlain_seksualna/", "text": "Момчетата са по-застрашени да станат жертви на онлайн сексуална експлотация, гласи доклад на Интерпол, цитиран от фондация \"Томсън Ройтерс\". Макар момичетата са две трети от жертвите, най-скорошните изследвания показват, че изображенията на момчета често показват по-тежко насилие. Анализът се базира на над 1 млн. снимки и видеа, събрани от Интерпол. \"Това показва само колко много неща не знаем и колко още трябва да научим\", казва Деймиън Кийн от ECPAT International – международна организация, бореща се със сексуалната експлоатация на деца. Той сочи, че държавите трябва да увеличат усилията си за борба с тези престъпления и да гарантират, че както момичетата, така и момчетата получават помощ. От Интерпол са идентифицирали над 12 000 жертви от 2009 г насам.", "date": "2018.03.07", "title": "Момчетата са по-застрашени от онлайн сексуална експлоатация, показва доклад на Интерпол"}
{"url": "https://www.dnevnik.bg/detski_dnevnik/2018/03/07/3141828_nacionalna_programa_zalaga_merki_za_zakrila_na_deteto/", "text": "Национална програма за закрила на детето за 2018 г. е публикувана за обществено обсъждане от Министерството на труда и социалната политика, съобщава в. \"Сега\". В документа са изброени ангажираните държавни институции, но липсва конкретика за мерките за закрила на детето, включително за техния обхват и финансиране им, отбелязва изданието. Планирани са например промени в наредбата за условията и реда за осъществяване на мерки за предотвратяване на изоставянето на деца, но какви точно ще са мерките е оставено да решава социалното министерство. Предвидено е изготвяне на наредба за стандарти за ранно детско развитие, без да е известно какви ще са те. Предвидено е просветното министерство да изготви версия на скрининг тест за риск от обучителни затруднения на деца от 3 г. до 3 г. и половина, но без да бъде указан прогнозен брой на обхванатите деца. Същевременно е планирано обучение за прилагане на теста на 1500 учители. За допълнително обучение на 150 деца, получили международна закрила и записани за първа година в училище, са предвидени 100 хил. лв. от бюджета на МОН. Сред мерките са и такива за превенция на риска и здравето на децата при развод и раздяла на родителите чрез консултиране от Държавната агенция за закрила на детето; разширяване възможностите за включване на децата и младежите в привлекателни за тях форми за прекарване на свободното време; увеличаване на броя на социалните услуги за деца, предоставяни в общността и др.", "date": "2018.03.07", "title": "Национална програма залага мерки за закрила на детето, но без конкретика"}
{"url": "https://www.dnevnik.bg/politika/2018/03/07/3141798_parlamentut_othvurli_predlojenieto_na_bsp_za/", "text": "Очаквано парламентът отхвърли  предложението на БСП за провеждане на референдум  с въпрос \"Против ли сте Народното събрание на Република България да ратифицира т.нар. Истанбулска конвенция от 11.05.2011 г.?\". За гласуваха единствено 67 депутати от \"БСП за България\" с мотив, че народът трябва да бъде питан. Против бяха 121 народни представители - всички депутати от ГЕРБ и ДПС и част от представителите от \"Обединени патриоти\" и \"Воля\". Въздържаха се 23 депутати от \"Обединените патриоти\" и \"Воля\". Ратификацията на Истанбулската конвенция бе повод както за противопоставяне между управляващи и опозиция, така и за трусове в мнозинството. \"Патриотите\" обявиха, че ако ГЕРБ продължава да настоява за ратификация на конвенцията,  стабилността на правителството е под въпрос . Накрая Бойко Борисов обяви, че  се отказва от нея, за да не носи само ГЕРБ пасива . Според лидера на БСП Корнелия Нинова обаче, щом народът веднъж се произнесе, темата с Истанбулската конвенция ще бъде затворена. Днес в парламента тя каза, че 70% от българите са против ратификацията и призова управляващите да не ги наричат \"тъмни сили\", цитирайки председателя на парламента Цвета Караянчева. В отговор тя обясни, че нарича фалшивите новини тъмни сили. Основният мотив на ГЕРБ да гласуват против е, че по закон не може да има допитвания по нормативни актове. За ДПС инициативата за референдум е бягство от отговорност. Според \"Обедините патриоти\" той е ненужен, тъй като 99% от българите били против ратификацията на конвенцията. \"Воля\" не взе участие в дебата, а после лидерът Веселин Марешки обяви, че той е загуба на време. По време на споровете се разбра, че днес  правителството приема решение , с което  изтегля предложението си Народното събрание да ратифицира Истанбулската конвенция . Според депутата от ГЕРБ Вежди Рашидов парламентът трябва да поздрави Бойко Борисов, понеже той направил своеобразен референдум и сега изтеглял конвенцията. Нападки между БСП и ДПС  Според депутата от ДПС Хамид Хамид с идеята за референдум социалистите са тръгнали \"с топ на лов за яребици\". Той дори сравни действията на социалистите с тези Найджъл Фараж по Брекзит (бел. авт. - когато бе лидер на Партията за независимост на Обединеното кралство, Фараж убеди тогавашният министър-председател Дейвид Камерън да насрочи референдума за Брекзит). От движението казаха, че БСП се стреми за кратък политически продукт от бърз популизъм. Социалистът Драгомир Стойнев обясни, че трябва да се пита народа за Истанбулската конвенция и това е истинското поемане на отговорност. Той попита ДПС дали слуша ГЕРБ по темата. Колегата му Филип Попов пък обяви, че мнозинството се опитва да подмени ценности и традиции в обществото. Социалистите критикуваха ДПС и за двоен стандарт - преди дни провеждали семинар за привличане на гражданско участие в управлението, а сега били против допитването. Депутатът от \"Обединените патриоти\" Павел Шопов пък каза, че ДПС е против референдумите, тъй като контролира електората си. Според ГЕРБ в БСП са лицемери  Зам.-председателят на ГЕРБ Цветан Цветанов обвини БСП в лицемерие и  показа документи как на европейско ниво БСП е подкрепяла Истанбулската конвенция  и е провеждала  кампании срещу насилието над жени . По-късно депутатът от \"Обединените патриоти\" Юлиан Ангелов обясни какво е социалната роля на пола - в Европа БСП да е за конвенцията, а в България - против. Според Цветан Цветанов социалистите реализират концепция за дестабилизация на страната, но тя е много слаба и няма да успее. Той каза, че социалистите стоят зад организирани протести срещу правителството. \"Вие не предлагате алтернативи, а се опитвате да създадете хаос\", каза още Цветанов. Той обвини БСП, че иска да отклони страната от европейския път и да я вкарат в Евразийския съюз. В шумен отговор от БСП обвиниха Цветанов в манипулации. Социалистът Георги Свиленски му каза, че той говори извън темата, а причината за това е, че \"г-жа Нинова явно го възбуда много\". Лидерът на БСП пък припомни, че когато партията й е вкарала България в Европейския съюз, ГЕРБ не е била на политическата сцена. Корнелия Нинова каза още, че на челото си ГЕРБ има антиевропейски етикет, тъй като погазвала свободата на различно мнение и правото на изразяването му. В дебата се постави и въпросът за изчерпването на неолиберализма и връщането към социалните модели.", "date": "2018.03.07", "title": "Парламентът отхвърли предложението на БСП за референдум за Истанбулската конвенция"}
{"url": "https://www.dnevnik.bg/biznes/2018/03/07/3141834_ikonomikata_e_narasnala_s_36_prez_2017_g_sochat/", "text": "Брутният вътрешен продукт (БВП) на България през 2017 г., получен като сума от тримесечни данни, нараства в реално изражение с 3.6% спрямо 2016 година. Това показват предварителните годишни данни на Националния статистически институт. За 2017 г. БВП достига номинален стойностен обем от 98.6 млрд. лв. На човек от населението се падат 13 884 лв. от обема на показателя, или 7099 евро. Брутната добавена стойност възлиза на 85 млрд. лева. Реалният стойностен обем на показателя е с 3.7% по-висок в сравнение с този, достигнат през 2016 година. Индустриалният сектор създава 28.3% от добавената стойност на икономиката, което запазва дела му в сравнение с 2016 година. Секторът на услугите създава 67.4%, а аграрният сектор - 4.3% от добавената стойност, при съответно 67 и 4.7% през 2016 година. Институтът леко занижава и предишните си оценки за четвъртото тримесечие на предходната година, като за периода се отчита ръст на икономиката от 3.5% вместо вече обявените 3.6%. ", "date": "2018.03.07", "title": "Икономиката е нараснала с 3.6% през 2017 г., сочат предварителните данни"}
{"url": "https://www.dnevnik.bg/biznes/2018/03/07/3141872_nai-niska_e_proizvoditelnostta_na_truda_v_zemedelieto/", "text": "През четвъртото тримесечие на годината най-ниска е производителността на труда в земеделието, показват предварителните данни на Националния статистически институт за четвъртото тримесечие на 2017 г. В периода октомври-декември един зает в аграрния сектор е произвел 1267.20 лв. брутна добавена стойност и 3.40 лв. за един отработен човекочас. В индустриалния сектор 7210.3 лв. е брутната добавена стойност средно на един зает и 17 лв. за един отработен час. В сектора на услугите всеки зает произвежда средно 7761 лв. брутна добавена стойност, като за един отработен час се създават средно 18 лв. от текущия обем на показателя. Брутната добавена стойност средно на един зает през четвъртото тримесечие на 2017 г. запазва равнището си от съответното тримесечие на предходната година, докато тази за един отработен час се увеличава реално с 0.1% за същия период. По предварителни данни през четвъртото тримесечие на 2017 г. брутният вътрешен продукт (БВП) на един зает се увеличава с 0.7% в сравнение със същото тримесечие на предходната година. Заетите в икономиката са 3.4 млн., а общият брой отработени часове е 1.4 млрд. Структурата на заетостта по икономически сектори през четвъртото тримесечие на 2017 спрямо съответното тримесечие на 2016 г. показва увеличение на относителния дял на аграрния сектор. На един зает се падат 8146.1 лв. от текущия обем на брутния вътрешен продукт, като всеки зает създава средно 19.40 лв. БВП за един отработен час. ", "date": "2018.03.07", "title": "Най-ниска е производителността на труда в земеделието"}
{"url": "https://www.dnevnik.bg/biznes/2018/03/07/3141887_kabinetut_poiska_50_ot_pechalbata_na_durjavnite/", "text": "Правителството разпореди 50% отчисления от печалбата на държавните предприятия и търговските дружества с държавно участие в капитала за финансовата 2017 г. да бъдат внесени в полза на държавата, съобщи правителствената пресслужба. При разпределяне на печалбата се спазват приложимите нормативни разпоредби за съответния вид дружества. От обхвата на разпореждането са изключени лечебните заведения за болнична помощ, като се отчитат тяхната специфика и изключителната им зависимост от ограничен брой източници на финансиране. Извън обхвата на разпореждането са и дружествата от отрасъл \"Водоснабдяване и канализация\" поради изпълнение на предварителни условия във водния сектор за усвояване на средствата от европейските фондове за програмния период 2014 – 2020 година. Срокът за внасяне на отчисленията и дивидентите за държавата е 31 май 2018 г., а 15 юли 2018 г. – за дружествата, които съставят консолидиран годишен финансов отчет. С разпореждането се осигуряват условия за изпълнение на приходната част на държавния бюджет за 2018 г. в частта на неданъчните приходи от дивиденти, се посочва в съобщението.", "date": "2018.03.07", "title": "Кабинетът поиска 50% от печалбата на държавните предприятия"}
{"url": "https://www.dnevnik.bg/zelen/2018/03/07/3141884_glavniiat_prokuror_razporedi_proverka_na_realniia/", "text": "Главният прокурор Сотир Цацаров е разпоредил проверка на концесията на ски зона Банско в Национален парк \"Пирин\", която включва и изясняване кой е реалният собственик на \"Юлен\". Това потвърдиха от прокуратурата за \"Дневник\". Отново днес  в интервю пред БНТ  вицепремиерът Валери Симеонов обяви, че кабинетът ще внесе  промените в концесионния договор с \"Юлен\" , които пред декември бяха отложени след гражданското недоволство.  Цацаров е разпоредил в случая извършване на т.нар. лична проверка – това означава, че тя ще бъде следена от един прокурор от Върховната касационна прокуратура. Това се прави в случаите, изискващи конфиденциалност. \"Предвид съдържащите се в сигнала данни за престъпления против околната среда, както и престъпления по служба от представители на изпълнителната власт, главният прокурор е разпоредил лична проверка\", се обяснява в съобщението на пресцентъра на държавното обвинение. Причината за проверката е  сигнал на партия ‘\"Зелените\"  от 26 февруари до Цацаров, в който са изложени факти за допуснати множество нарушения на действащото законодателство при сключване и изпълнение на договора за отдаване на концесия на територия \"Пирин\".  Въпросът за собствеността на \"Юлен\" В сигнала си \"Зелените\" са настояли пред прокуратурата за проверка за действителния собственик на концесионера \"Юлен\".  Идентично искане за изясняване на собствеността на \"Юлен\"  отправиха в началото на годината природозащитници към редица държавни институции, в това число и към БНБ, председателя на парламента Цвета Караянчева, президента Румен Радев и премиера Бойко Борисов. Повод за питането им стана интервю, в което адвокатът на \"Юлен\" - концесионера на ски зона Банско, Петър Петров заяви, че кипърският гражданин Георгиус Георгиу е само номинален собственик на концесионера, но всички компетентни държавни институции знаят кой е реалният собственик. От всички запитани институции и държавни лица, само  премиерът обяви,  че всички са наясно кой е собственикът на концесионера на ски зона \"Банско\" - \"Юлен\" АД, и посочи  Цеко Минев, един от собствениците на Първа инвестиционна банка. Какво още проверява прокуратурата В сигнала си до прокуратурата ПП \"Зелените\" настояват и за установяване на нарушения от страна на този концесионер, свързани основно с ползването на площи, значително надвишаващи размера на концесионната територия по договор и с наличието на обекти на трети лица там, се посочва в съобщението на прокуратурата.  Поставят се и въпроси, свързани с разрешения за ново строителство, издадени на концесионера, но попадащи извън зоната на територията по договор. Свързаност между \"Юлен\" АД и федерацията по ски е друг проблем, за който сезират от партията, като се мотивират с това, че ски федерацията получава и разходва средства от държавния бюджет. \"Дневник\" потърси коментар за проверката от маркетинговия директор на \"Юлен\" Иван Обрейков, който заяви: \"Това ще бъде 10 проверка по сигнал на платените зелени, без да има установени", "date": "2018.03.07", "title": "Главният прокурор разпореди проверка на реалния собственик на \"Юлен\" (допълнена)"}
{"url": "https://www.dnevnik.bg/analizi/2018/03/07/3141510_pravosudie_ot_zakona_ili_ot_ulicata/", "text": "Съпругата на д-р Иван Димитров, обвинен за убийството на Георги Джевизов, пред \"Нова тв\" \" Съпругата на убития Георги Джевизов (Жоро Плъха), опитал се да краде от гаража на д-р Димитров, пред \"Нова тв\" (и двете изказвания са, преди прокуратурата да говори по случая). Забравете за правосъдие. Убийството в Пловдив и събитията около него, както и последвалият  брифинг на Окръжната прокуратура в Пловдив  във вторник, даде да се разбере, че критичната точка е премината. От всички - граждани, медии, институции, всички сме в кюпа. От 2 март до вторник по обед електронните медии - телевизии и радиа, гърмяха денонощно за протестите, на които гражданите даваха за пример д-р Иван Димитров, който застрелял нападателя, за да защити семейството си, и настояваха за незабавното му освобождаване. В кадрите от Пловдив видяхме и млади момичета с плакат \"Аз убих Жоро Плъха\". Прокуратурата, която - както се разбра от пресконференцията, е разполагала поне с няколко безспорно установени факта още първия ден, мълча непробиваемо. Пред камери и микрофони се изливаха призивите да поемем възмездието в собствени ръце по примера на д-р Димитров, и протестите драматично ставаха все по-многолюдни. Прокуратурата продължи да мълчи до вторник, 11 часа, вместо да съобщи навреме само безспорните неща, които няма да попречат на разследването и така да възпре повишаването на напрежението. И когато най-сетне прокурорите извадиха фактите на този етап на брифинга, повтаряйки, че не се влияят от протестите на улицата, а само прилагат закона, се видя, че всъщност прокуратурата приложи принципа Ето само два от въпросите, които будят учудване: - Защо наблюдаващият прокурор повдига обвинение за убийство в условията на превишен предел на неизбежна отбрана, при положение (признато от самия прокурор) че обвиняемият е стрелял по крадеца и пред гаража, на улицата? И то след като го наблюдавал от балкона около 30 минути? - Защо наблюдаващият прокурор променя мярката за неотклонение в подписка, при положение (признато от самия прокурор) че обвиняемият е заличавал следи от мястото на стрелбата, което не е ли чиста проба укриване на доказателства? Сред които и пистолетът, който до вчера не беше дори намерен? Възможният отговор: Прокуратурата промени обвинението в по-леко и пусна на свобода обвиняемия, за да удовлетвори протестите на улицата, които изразяват тоталното недоверие на гражданите към държавата, включително прокуратурата. Както преди три години по повод сбиване във Враца, довело до смърт, прокуратурата утежни обвинението въпреки заключението на експертизата за причините за смъртта, за да отвърне сговорчиво на протестите на площада, които набъбваха с часове. А подобни мотиви, съчетани с медийната лавина на непроверени твърдения, че и манипулации, са опасен знак, че се сриваме неспасяемо и колективно надолу, в мрака на липсващата законност. Но протестната лавина постигна важен \"страничен\" ефект - за което премиерът и правителството би трябвало да са много признателни за мълчанието на прокуратурата. Която иначе редовно и изпреварващо излиза със съобщения, дори непозволени от закона (случаят \"Костинброд\" в деня за предизборен размисъл през май 2013). Но се надигна нахалното жужене на политическите демагози, които щели да разширяват обхвата на неизбежната отбрана и правото ни да се защитаваме с оръжие. Интересно как ще помогне това на старците из обезлюдените села, където не се мярка полицай! Вместо да накарат институциите да работят така, че да разкриват престъпленията и да залавят извършителите, за да не се налага да раздаваме справедливост ние. На каквото, виждаме, все повече хора са готови - да приложат или подкрепят, дори без значение от фактите.", "date": "2018.03.07", "title": "Правосъдие от закона или от улицата"}
{"url": "https://www.dnevnik.bg/politika/2018/03/07/3141896_pravitelstvoto_ottegli_istanbulskata_konvenciia/", "text": "Правителството оттегли законопроекта за ратификация на Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция. Министерският съвет мотивира отмяната на вече взетото си решение с факта, че депутати сезираха Конституционния съд и предстои той да се произнесе за съответствието на документа с Конституцията на България. Истанбулската конвенция бе приета от правителството на 3 януари, но  още същия ден тя предизвика напрежение между партньорите в управляващата коалиция . Впоследствие БСП се обяви срещу ратификацията ѝ от Народното събрание. Социалистите искаха и да се проведе национален референдум за Истанбулската конвенция, но  днес предложението бе отхвърлено  от депутатите. По-късно на фона на протести и прокарване на несъществуващи в документа тези за въвеждане на гей бракове и заплаха от \"трети пол\" и управляващите дадоха заявка, че ще отложат разглеждането ѝ от парламента. След това премиерът Бойко Борисов даде заявка, че партия ГЕРБ ще оттегли решението си за конвенцията, защото  нямало да носят сами пасива . Истанбулската конвенция съдържа серия мерки срещу домашното насилие и въвежда понятия, които целят да разчупят половите стереотипи заради схващането, че те често са в основата на случаи както на насилие, така и дискриминация. Документът указва, че държавите следва да предприемат законодателни и други мерки, за да \"предотвратят всякакви форми на насилие\" по полов признак, било то семейно, домашно, заради конфликти и т.н., както и насилие, способствано от социални и културни стереотипи.", "date": "2018.03.07", "title": "Правителството оттегли Истанбулската конвенция"}
{"url": "https://www.dnevnik.bg/sport/2018/03/07/3141893_durjavata_shte_dade_nad_16_mln_leva_za_sustezaniia_po/", "text": "Правителството одобри отпускането на над 1.6 млн. лева за организиране на състезания по мотокрос през 2018 г. \"Средствата, необходими за финансово подпомагане на организирането и провеждането на световния шампионат по мотокрос MXGP/MX2 и европейския шампионат по мотокрос EMX125/EMX250 – Grand prix Bulgaria в Република България през 2018 г., са в общ размер от 1 662 455 лева\", се казва в информацията от Министерския съвет. Оттам посочват, че \"тези шампионати по мотокрос са сред най-престижните състезания в света\". \"В тях ще участват едни от най-силните отбори и поради това интересът ще е значителен както от страна на българските зрители, така и на тези от чужбина. С провеждането на спортната проява ще се утвърди авторитетът на Република България сред световната спортна общественост, ще окаже положително въздействие върху развитието и популяризирането на българския спорт и възможностите на българските спортисти за изява\", аргументират се от Министерския съвет. Българската федерация по мотоциклетизъм традиционно разчита на средствата от държавата за организирането на международни състезания. Често в годините е имало противопоставяне около финансирането на стартовете. През 2012 г. тогавашният министър на финансите  Симеон Дянков написа писмо до председателя на федерацията Богдан Николов, за да изкаже възмущението си . \"Вече няколко години домакинствата по мотокрос и супермото се финансират с постановления на Министерския съвет извън общата бюджетна процедура. Това създава напрежение и чувство за облагодетелстване на този спорт спрямо други спортове\", написа тогава Дянков.", "date": "2018.03.07", "title": "Държавата ще даде над 1.6 млн. лева за състезания по мотокрос"}
{"url": "https://www.dnevnik.bg/evropa/2018/03/07/3141900_razlikata_v_zaplatite_mejdu_muje_i_jeni_v_es_e/", "text": "Разликата в заплащането между мъжете и жените в Европейския съюз през 2016 г. е била 16%, показаха данни на \"Евростат\". С други думи, на час една жена е печелила средно 84 евроцента за всяко евро, което един мъж е получавал. Според статистиката от 2011 до 2016 г. промени почти не се наблюдават, като тази разлика намалява от 16.8 до 16.2 на сто. Разликата в заплащането между половете в държавите членки варира, като най-малка е в Румъния и Италия (съответно 5.2% и 5.3%), а най-голяма – в Естония (25.3%), следвана от Чехия (21.8%) и Германия (21.5%). В България разликата е 14.4%, с което страната се нарежда до Испания (14.2%) и Литва (14.4%). За сравнение през 2015 г. различията са съставлявали 15.4 на сто, а през 2011 г. са достигали 13.2 процента. В ЕС в последните няколко години разликата в заплащането е намаляла средно с 0.6 на сто. Най-значителните намаления се отчитат в Румъния (4.4%), Унгария (4%) Испания и Австрия с 3.4 на сто, Белгия (3.3%) и Холандия с 3 процента. Най-чувствително разликите са се увеличили в Португалия и Словения - с около 4.5 на сто, посочва БТА.", "date": "2018.03.07", "title": "Разликата в заплатите между мъже и жени в ЕС е най-малка в Румъния (графика)"}
{"url": "https://www.dnevnik.bg/analizi/2018/03/07/3141897_za_podchinenieto_na_ruskata_curkva/", "text": "Една тексаска поговорка гласи: \"Малките кученца лаят най-силно.\" Не губете самообладание, не се подавайте на провокациите на  руския патриарх Кирил . Да, тонът на госта и поведението му бяха крайно неприемливи. Но нека не забравяме, че той е представител на изоставаща източна монархия, прикрита в републикански одежди. Държава, която не се гордее със стандарта си на живот, с постиженията на демократичния си конституционализъм, със свободата на словото. А се големее с арсенала си – като новата ракета \"Кинжал\" или подводните дронове. Въоръжение, което прави безсилна всяка отбрана, както наскоро възторжено заяви президентът Владимир Путин. Последната му, по същество предизборна, реч показа, че съветската реторика никога не излизала от мода. И преди, и сега не е важно как живеят поданиците, важен е размерът на пушките.  Евристичната стойност на понятието \"цезаропапизъм\" отдавна е оспорена в историческата наука, особено ако то се използва спрямо институциите във Византия. Всъщност официалната доктрина в нашия могъщ средновековен съсед е постулирала необходимостта от \"симфония\", съзвучие между църквата и държавата. Но на практика балансът между институциите не е бил константа, а се е променял през вековете. Едни са били взаимоотношенията между василевса и патриарха при управлението на Юстиниан Велики, друго са периодите на иконоборството, трето – последните векове на империята, когато патриархът в някои отношения дори е бил по-могъщ и влиятелен от монарха.  Терминът \"цезаропапизъм\" обаче има много голяма обяснителна сила, ако бъде отнесен към Русия. Църквата там, малко или повече, винаги е обслужвала. Както отбелязва Николай Бердяев (1874-1948) в написаната в изгнание книга \"Извори и смисъл на руския комунизъм\", русите, а и славяните изобщо, имат тази особеност – всичко довеждат до крайност (\"Истоки и смысл русского коммунизма\", 1938 г.). Месианската роля, която Маркс отрежда на пролетариата, лесно покълва в руската душа, но руският комунизъм, отбелязва Бердяев, е от \"азиатски тип\". За неговия генезис ключов бил фанатизмът и пренебрежителното отношение към човека, характерен за \"грубоватите идеи на Ленин\". Марксизмът е религия на пролетариата. Възгледът на Маркс за нея е по-нюансиран от популярното му определение Opium des Volkes (Новалис прави това сравнение много преди Маркс). Пълният цитат от увода към  Принос към критиката на Хегеловата философия на правото  гласи: \"Религията е въздишка на угнетената твар, сърцето на един безсърдечен свят, както и дух в бездушните порядки. Тя е опиумът на народа.\" Още преди Ленин от недрата на \"руската интелигенция\" \"се родил нов антропологически тип, ново изражение на лицата\", посочва Бердяев. В новия комунистически тип \"мотивите на силата и властта изтласкали старите мотиви на любов към правдата и състраданието\". В този homo novus \"се изградила твърдост, преминаваща в жестокост\" Бердяев, \"Истоки и  смысл русского коммунизма\", стр. 100).  Според Бердяев месианизмът на християнството в Русия е заменен от този на тоталитарния, ориенталски марксизъм.   \"Социализмът идва да смени християнството. Той е проникнат от месиански патос и претендира да носи благата вест за спасението на човечеството от всички бедствия и страдания\" (Бердяев, \"Миросозерцание Достоевского\", 1923 г.). Бердяев определя революциите като апокалипсис, като зло. Но те, също така в диалектически план, са необходимо наказание както за греховете на християнството, така и за хомота, който държавата слага на църквата. Православният консерватизъм, върху който претендира, че стъпва днешната доктрина на Кремъл, възражда интереса към Бердяев и неговите идеи. Но по парадоксален начин забравя най-важните му уроци. Църквата продължава охотно да обслужва политическата власт. Вижте, ние сме направили своя избор – член сме на НАТО И ЕС. При всичките й недостатъци: нисък в сравнение с много други развити страни жизнен стандарт, корупция, цензура и т.н., крехката българска демокрация има своите постижения. Макар и на ръка разстояние, държавата ни засега успява да стои встрани от пропастта на източния деспотизъм. Не разкриваме ли по този начин с тези гневни изблици гузната съвест и страховете си? Не сме ли завинаги заложници на съмненията в себе си като народ? Национални комплекси, не толкова заради това, че сме били поробени в продължение на векове, а по-скоро, че веднъж като са ни сложили оковите, умеем да живеем, общо взето, спокойно с тях; неизлекувани угризения, загнездени в историческия факт, че особено в епохата на комунизма не сме имали особени съпротивителни сили в сравнение с други народи.  Посрещнете щенията и обиденото его на  Захарова , патриарх Кирил или на самия Путин с иронична усмивка. Не с раздразнение. И най-важното – не се разсейвайте. Не пилейте повече времето си да коментирате теми като съдбата на пловдивския лекар д-р Иван Димитров например. Оставете компетентните органи да си свършат работата. Дръжте казуса \"Гинка\" за полите!", "date": "2018.03.07", "title": "За подчинението на руската църква"}
{"url": "https://www.dnevnik.bg/bulgaria/2018/03/07/3141949_bulgariia_finansira_opazvaneto_i_poddrujkata_na/", "text": "На днешното си редовно заседание Министерският реши да отпусне 15 хил. евро на полската фондация \"Аушвиц - Биркенау\", чиято цел е да опазва историческото наследство от някогашните едноименни концентрационни лагери. Парите ще бъдат осигурени от бюджета на външното министерство. Тази година България отбелязва 75-ата годишнина от спасяването на българските евреи. Борбата с днешните прояви на ксенофобия и антисемитизъм пък е един от приоритетите на българското председателство на Съвета на Европейския съюз. Още 37 държави са се включили във финансовата подкрепа за фондацията, сред които са Германия, Полша, Франция, Австрия, Обединеното кралство, Швейцария, Италия, Белгия, Чехия, Финландия, Унгария, Люксембург, Холандия, Норвегия, Испания, Швеция, Кипър, Естония, Гърция, Ирландия, Лихтенщайн, Литва, Малта, Монако, Португалия и Словакия. Вноските ще осигурят 120 млн. евро за създаването на фонд, който ще бъде използван за поддръжката на постройките на бившите нацистки концентрационни лагери, както и съхраняването на вещите, принадлежали на техните жертви.", "date": "2018.03.07", "title": "България финансира опазването и поддръжката на бившите концлагери \"Аушвиц\" и \"Биркенау\""}
{"url": "https://www.dnevnik.bg/sport/2018/03/07/3141948_neviana_vladinova_shte_propusne_svetovnata_kupa_v/", "text": "Най-добрата българска гимнастичка в индивидуалните състезания Невяна Владинова ще пропусне Световната купа в София. Надпреварата ще се проведе от 30 март до 1 април в зала \"Арена Армеец\", а 24-годишната българка не е сред подалите заявка за участие. Владинова, която миналата година спечели четири златни и един сребърен медал в София, лекува контузия в глезена. Тя все още не е напълно възстановена и ръководството на федерацията и треньорският щаб не искат да рискуват участието й в най-важното състезание за годината - световното първенство през септември, което отново ще е в \"Арена Армеец\". В първата от четирите Световни купи през този сезон България ще бъде представена от две гимнастички в индивидуалните състезания - Боряна Калейн и Катрин Тасева, която миналата година взе бронзов медал на лента в София. В надпреварата ще се включат 57 гимнастички от 34 държави. Русия пристига със звездите си Дина и Арина Аверини, а сред останалите претендентки за медалите са Катерина Халхина и Алина Харнаско от Беларус, Линой Ашрам от Израел, италианките Алесандра Аджурджукулесе и Милена Балдасари и японките Кахо Минагава и Сумире Кита. При ансамблите също ще участват всички най-добри отбори в света. Симона Дянкова, Елина Бинева, Мадлен Радуканова, Теодора Александрова и Лаура Траатс ще се борят за златото с още 19 състава, сред които Русия, Италия, Беларус, Украйна, Япония, Израел и Испания. Сред заявилите участие е и ансамбълът на Германия с главен мениджър Нешка Робева.", "date": "2018.03.07", "title": "Невяна Владинова ще пропусне Световната купа в София"}
{"url": "https://www.dnevnik.bg/sport/2018/03/07/3141944_snimka_na_denia_jubileinata_marka_na_cska_-_sofiia/", "text": "Пощенска марка, посветена на 70-годишнината от създаването на ЦСКА, беше представена на стадион \"Българска армия\". \"Това е продължение на изданията, свързани с 50-годишнината, след това с 60-годишнината, сега съответно с предстоящата 70-годишнина. И нека това издание да бъде начало на празниците по случай нашата 70-годишнина, която предстои след няколко месеца\", каза спортният директор на \"ЦСКА-София\" Пламен Марков.", "date": "2018.03.07", "title": "Снимка на деня: Юбилейната марка на \"ЦСКА - София\""}
{"url": "https://www.dnevnik.bg/sport/2018/03/07/3141945_hubchev_povika_obichainite_igrachi_ot_chujbina_za/", "text": "Националният селекционер  Петър Хубчев  обяви първите футболисти, които са повикани за контролните срещи с Босна и Херцеговина и Казахстан. Мачовете са на 23 март на \"Лудогорец арена\" в Разград и стадион \"Панчо арена\" във Фелчут, Унгария. Хубчев изпрати покани до 12 футболисти, които играят в чужбина. Сред повиканите не е  Николай Михайлов , който подписа с кипърския \"Омония\" през декември, но в момента лекува контузия. Поради травма отпада и Антон Недялков, който през зимата премина в американския \"Далас\". Защитникът още не е дебютирал в Мейджър лигата. В състава се завръща Ивайло Чочев, който пропусна срещата със Саудитска Арабия през ноември. Националният селекционер, който подписа нов договор в края на 2017 г., обяви, че иска повече контролни мачове, за да може да обиграва отбора. С тази цел от Българския футболен съюз веднага организираха приятелски двубои. Първите официални мачове за националния тим ще са едва есента, когато започва  новият турнир Лига на нациите .", "date": "2018.03.07", "title": "Хубчев повика обичайните играчи от чужбина за контролите с Босна и Казахстан"}
{"url": "https://www.dnevnik.bg/sviat/2018/03/07/3141947_investitorut_suglasil_se_da_kupi_kompaniiata_na/", "text": "Ръководената от жена инвеститорска група, която се беше съгласила да купи американската филмова компания \"Уайнстийн\" (Weinstein), се отказа от сделката, след като разкри, че задълженията на холивудското студио са по-големи, отколкото бе обявено по-рано, съобщиха за \"Ройтерс\" два източника, запознати с въпроса. Мария Контрерас-Суит, която бе част от администрацията на предишния американски президент Барак Обама, обяви в съобщение снощи, че постигнатата само преди седмица сделка се разваля.  Съветът на компанията \"Уайнстийн\" обяви, че ще продължи да работи, за да се установи дали има някакви други \"жизнеспособни опции извън фалита.\" Контрерас-Суит каза, че все още вярва в перспективата за студио, ръководено от жени, и ще обмисли купуването на активите, ако бъдат предложени в съда при фалит. Над 70 жени обвиниха съоснователя на компанията \"Уайнстийн\" - Харви Уайнстийн, един от най-влиятелните мъже в Холивуд преди, в сексуален тормоз, включително изнасилване. Харви Уайнстийн отхвърля обвиненията. Компанията \"Уайнстийн\", която уволни Харви Уайнстийн през октомври,  планираше да обяви фалит , когато Контрерас-Суит сключи сделката миналата седмица. Инвеститорите установили, че дългът на компанията е 280 млн., а не 225 млн. долара, както бе обявено по-рано, посочи един от източниците на \"Ройтерс\". Другият източник уточни, че е имало необявени преди задължения за изплащане на суми по различни парични задължения. ", "date": "2018.03.07", "title": "Инвеститорът, съгласил се да купи компанията на Уайнстийн, се отказа от сделката"}
{"url": "https://www.dnevnik.bg/biznes/2018/03/07/3141943_inerkom_ima_9_meseca_da_plati_sdelkata_za_chez/", "text": "\"Инерком България\" разполага с девет месеца, за да плати сделката за ЧЕЗ след приключването й. Това съобщи Би Ти Ви, която следи от Прага преговорите между българския купувач и ЧЕЗ. Ако това изискване не бъде спазено, чешката компания има право да усвои банковата гаранция, издадена за \"Инерком\", от 5 млн. евро. Това е научила телевизията от компанията. Преговорите между собственика Гинка Върбакова и ЧЕЗ продължават до петък. Формалностите са уточнени още преди 20 дни при подписването на сделката, за да се придвижи документацията, необходима на Комисията за защита на конкуренцията в България, допълва телевизията.  Допълнително обаче официално е била представена и заявката на българската държава да се включи в сделката. Дори чешката компания да се съгласи да обмисли промяна в договора, така че да позволи на българската държава да участва, евентуална промяна в договора според говорителя на ЧЕЗ ще бъде дълъг процес. Адвокатите на компанията ще трябва да се убедят, че промените няма да навредят на интересите на \"ЧЕЗ груп\" по арбитражното дело, което водят срещу България, посочват от чешката компания.", "date": "2018.03.07", "title": "\"Инерком\" има 9 месеца да плати сделката за ЧЕЗ"}
{"url": "https://www.dnevnik.bg/sviat/2018/03/07/3141953_s_nov_zakon_polsha_moje_da_lishi_ot_zvanie_voenni_ot/", "text": "Полският парламент, доминиран от консервативната десница, прие днес закон, който проправя пътя към посмъртното отнемането на звания на много военни от комунистическия режим, по-специално на генерал  Войчех Ярузелски , въвел военното положение през 1981 г., предаде \"Франс прес\". \"Искаме ли да живеем в едно повторение на комунистическа Полша или в една независима Полша\", каза днес пред депутатите новият полски министър на отбраната Мариуш Блашчак. \"Ние искаме да живеем в една свободна Полша. Ето затова ние не приемаме съветските генерали. Съветските генерали, които облякоха полски униформи\", заяви той, докато депутатите от управляващата партия \"Право и справедливост\" скандираха \"Долу комунистите!\". В отговор депутатите от опозицията пък скандираха \"върнете премиите\", визирайки големите премии, които правителството си отпусна неотдавна и за които полският  премиер Матеуш Моравецки  побърза да каже, че в бъдеще те ще бъдат премахнати.  Законът за лишаване от званията ще позволи да се отнемат (включително посмъртно) звания на военните, служили във въоръжените сили от 1943 г. до 1990 г. и действали срещу държавата. Опозицията обвини \"Право и справедливост\", че не е имала смелостта да предприеме подобно нещо, докато генерал Ярузелски беше жив. Той почина през май 2014 г. на 90 години. Миналата година почина и неговият министър на вътрешните работи,  генерал Чеслав Кишчак . Двамата генерали отстъпиха властта след преговори със синдиката \"Солидарност\" през 1989 г. После те се оттеглиха от обществения живот. Те бяха съдени, но не бяха наказани, заради престъпленията, извършени от комунистическия режим. Срещу чистката Днес полските депутати одобриха и решение, с което отбелязват масовите антикомунистически протести отпреди 50 години и с което осъждат антисемитската чистка, която последва, предаде \"Асошиейтед прес\". Резолюцията бе подкрепена и от управляващите, и от опозицията. Тя касае събитията от 1968 г. в комунистическа Полша. Само трима депутати гласуваха против текста, а двама се въздържаха. Преди 50 години студенти, защитаващи забранена антитоталитарна пиеса, започнаха протести, които засилиха вътрешните борби сред съперничещи си комунистически фракции. Кризата достигна връхна точка с чистката на евреите от редиците на управляващите и от други места в обществото. Около 13 000 евреи бяха принудени да напуснат Полша и бяха лишени от полско гражданство пред тази година. Чистката продължава да тегне над отношенията на Полша с евреите. В резолюцията се изразява уважение към онези, които са се борили за свобода и демокрация, и се осъждат антисемитизмът и комунистическите организатори на антисемитското преследване отпреди 50 години. Резолюцията бе приета в момент, в който отношенията между Полша и Израел са обтегнати заради нов закон, предвиждащ наказания за онези, които обвиняват поляци за престъпления от холокоста, извършени от нацистите. ", "date": "2018.03.07", "title": "С нов закон Полша може да лиши от звание военни от времето на комунизма, дори и покойници"}
{"url": "https://www.dnevnik.bg/sport/2018/03/07/3141965_pluvecut_mihail_aleksandrov_e_hvanat_s_kokain_predi_da/", "text": "Един от най-успешните български плувци през 21-и век Михаил Александров е дал положителна допинг проба за кокаин, преди да прекрати състезателната си кариера. 32-годишният спортист, който от 2009 г. се състезаваше за САЩ,  обяви оттеглянето си от спорта през юли миналата година . Месец и половина по-рано той се е провалил при допинг проверка по време на състезанието от сериите \"Арена про суим\" в Санта Клара. В пробата на Александров са открити бензоилеконин и метилекгонин, които са метаболити на кокаина. Американската федерация по плувни спортове обяви днес, че налага едногодишно наказание на българския плувец. Санкцията започва да тече със задна дата - 24 август 2017 г., а всички негови резултати след 4 юни са анулирани. Александров ще има право да се завърне в басейна след 24 август. Плувната федерация на САЩ съобщи, че българинът е приел наказанието и няма да обжалва.  Александров представяше България на две олимпиади - Атина 2004 и Пекин 2008. Плувецът държи националните рекорди в голям басейн в пет дисциплини - в бруста на 50 м, 100 м и 200 м, както и в съчетаното плуване на 200 и 400 метра. Той е национален рекордьор и в шест дисциплини в малък басейн - в горните пет плюс 100 м бруст.  Най-големите индивидуални отличия на Александров като представител на България са бронзовите медали на 100 и 200 метра бруст от европейското първенство в малък басейн в Дебрецен през 2007 г. След игрите в Пекин българинът започна да се състезава за САЩ, където живее и тренира от дълги години. С американския състав той спечели два златни медала от световни първенства в малък басейн - в щафетата на 100 метра съчетано през 2010 и 2012 г. До 2012 г. Александров беше национален рекордьор на САЩ в плуването на 100 метра бруст. Постижението му беше подобрено от олимпийския шампион от Рио 2016 Кевин Кордес. \"Последните няколко години бяха доста трудни. Когато започнеш да бележиш спад в резултатите в плуването, това се отразява на психиката. Губиш идентичност. В живота на всеки плувец идва момент, в който трябва да свали плувния екип\", каза Александров, когато обяви края на състезателната си кариера.", "date": "2018.03.07", "title": "Плувецът Михаил Александров е хванат с кокаин, преди да прекрати кариерата си"}
{"url": "https://www.dnevnik.bg/sport/2018/03/07/3141962_cska_-_sofiia_shte_nakaje_chorbadjiiski_no_iska/", "text": "Капитанът Божидар Чорбаджийски ще бъде наказан от ръководството на \"ЦСКА - София\", обявиха от клуба. Червените посочват, че очакват адекватно решение от дисциплинарната комисия към БФС. Защитникът удари два пъти Васил Шопов в края на първото полувреме на  мача с \"Дунав\" (2:0) в Русе . Вместо да бъде изгонен обаче, той получи жълт картон. \"ЦСКА винаги е бил клуб, изключително уважаващ правилата, дисциплината и феърплея. Във връзка със създалата се истерия покрай мача с \"Дунав\" искаме да уведомим червената и спортнта общност на България, че ние като клуб ще вземем мерки и капитанът на тима Божидар Чорбаджийски ще бъде санкциониран по вътрешния правилник на отбора със съответното наказание\", заявиха червените. В становището се посочва, че \"треньорският щаб и ръководството ще проведат с него сериозен разговор\". В клуба са уверени, че Чорбаджийски ще поправи поведението си. \"Той е млад футболист и ние ценим много неговото непримиримо желание да победа, хъс и себераздаване, но въпреки че беше нееднократно провокиран от играча на домакините Шопов, въпреки изнервеността на двубоя, ние смятаме, че той не бива да се поддава на провокации и да реагира по неспортсменски начин\", допълват от \"Българска армия\". От клуба посочват, че се надяват, ако има наказание от БФС за играча, то да бъде \"адекватно и след като са взети предвид всички обстоятелства\". \"Също така вярваме, че евентуална санкция няма да бъде по-голяма от тази на играча на \"Лудогорец\" Натанаел, който бе санкциониран и изтърпя наказание за идентична ситуация\". Клубът обяви и вход свободен за всички жени за мача с \"Етър\" по случай 8 март. \"Мили дами, ще се видим на стадиона\", написаха червените в сайта си. По-рано  клубът представи и пощенска марка, посветена на 70-годишнината от създаването на ЦСКА .", "date": "2018.03.07", "title": "\"ЦСКА - София\" ще накаже Чорбаджийски, но иска справедливо решение от БФС"}
{"url": "https://www.dnevnik.bg/zdrave/2018/03/07/3141966_nedomislica_v_otchitaneto_kum_zdravnata_kasa_pokazva/", "text": "Недомислица в отчитането на клиничните пътеки за новородени в неонатологичните отделения изкривява статистиката на Националната здравноосигурителна каса и показва 46.6% недоносени бебета в България. Причината е, че недоносените бебета не получават веднага единен граждански номер (ЕГН), а се записват под различни вътрешни кодове при преминаване от една пътека в друга, от едно отделение в друго или ако се наложи, местене в друга болница. Така, колкото по-продължителен е престоят им в лечебните заведения, докато се стабилизират, толкова повече такива кодове се натрупват за едно и също дете, отчитайки се като отделен случай всеки път. Това се разбира от стенограма на заседание на надзорния съвет на здравната каса от средата на февруари, на която обръща внимание в. \"Сега\". Проблемът с отчитането пояснява управителят на касата Камен Плочев, а председателят на надзорния съвет и зам.-министър на здравеопазването Жени Начева предлага решение - да се запише ограничение от 15% от новородените по тези клинични пътеки, колкото са преценили неонатолозите. \"Световната статистика показва, че в Мали има 16.8% недоносени регистрирани, в Конго са 19.9%, в Европа 7.7%, в България 46.6% недоносени, което е безумие. Ние разбираме, че това не е реалният процент\", казва пред членовете на надзора управителят Камен Плочев. Реалните данни на неонатолозите у нас сочат, че бебетата, родени преди 37-ата седмица, са  . \"Проблемът е, че когато се роди детето, то няма единен граждански номер. Те го пишат под някакъв техен вътрешен код, след което го прехвърлят от едно отделение в друго, където го регистрират под техен вътрешен код, третото отделение - по техен вътрешен код, и така от отделение на отделение едно дете събира четири кода, все едно са четири различни деца\", обяснява Плочев. Това би следвало да означава и че  . \"Предлагам да въведем за неонатологичните клинични пътеки да запишем, че 15% от родените деца да не бъдат хоспитализирани по неонатологичните клинични пътеки, освен ако детенце не е преведено от друго лечебно заведение с по-ниско ниво на компетентност в съответното лечебно заведение с по-високо ниво на компетентност. Тогава се заплащат всички случаи поради установени случаи на превъртане на деца от една неонатологична пътека в друга, където се установи, че броят на тези, които са минали по неонатологични пътеки, е много повече от родените деца, тъй като те ги записват по една клинична пътека, втора, трета спрямо тяхното развитие\", казва Жени Начева. Плочев допълва предложение с идеята   в болницата и той да не се мени. По думите му прагът от 15% е избран \"след консултация с неонатолози като достатъчен процент, за да покрие нуждите на неонатологията\". Допълва и че \"този процент не е фиксиран, никой няма да върне недоносено дете\". Освен това индикативният таван няма да важи за бебета, родени в една болница, но преведени в неонатологията на друга, тъй като се случва от по-малки болници да се налага да пращат по-тежки случаи в по-големите. Промяната ще е част от редица други предложения на надзорния съвет за ограничаване на надписването на дейности в болниците. Освен в неонатологичните отделения такива мерки се предвиждат и при  , и  . Занапред при договор с касата отделенията за интензивни грижи да подписват договор за определен брой легла, предлага Жени Начева. За изписването на лекарства в онкологията идеята е да се създадат регионални и национална комисия за наблюдение на медицинската онкология и онкохематологията, \"които няма да имат отношение към лечението на пациентите, а по-скоро след назначаване на терапията ще правят съответните проверки и контрол върху изписаните протоколи, така че да има кръстосани проверки между комисии на регионален и на национален принцип, и контрол върху назначаване лечението на пациентите\".", "date": "2018.03.07", "title": "Недомислица в отчитането към здравната каса показва 46% недоносени бебета в България"}
{"url": "https://www.dnevnik.bg/politika/2018/03/07/3141899_upravliavashtite_obmisliat_predvaritelen_kontrol_pri/", "text": "Управляващите обмислят законодателни промени, с които да се въведе задължение при продажба на голям пакет акции от дружество, свързано с националната сигурност или критичната инфраструктура на страната, да трябва да се произнася орган в държавата, обясниха неофициално пред \"Дневник\" от мнозинството. Поводът е  сделката с ЧЕЗ , а очакванията са  поправките да бъдат в Закона за енергетиката . Засега не се уточнява кой орган ще се произнася и при продажбата на какъв пакет акции ще става това. Целта обаче вероятно ще бъде предварителен контрол на сделки със стратегически дружества, тъй като около продажбата на ЧЕЗ на \"Интерком България\" се видя, че държавата има само последващ контрол върху такива сделки, който се осъществява основно от Комисията за защита на конкуренцията (КЗК). \"В момента обсъждаме текстовете по предложенията. Вероятно ще внесем законопроекта следващата седмица\", обясни пред \"Дневник\" председателят на комисията по енергетика в парламента Делян Добрев (ГЕРБ). По неофициална информация още не е решено кога законопроектът да бъде внесен, макар че  премиерът Бойко Борисов се закани  в началото на миналата седмица това да стане още тогава. Миналата седмица премиерът Бойко Борисов поиска законови поправки покрай сделката с ЧЕЗ, а от думите му се разбра, че  идеята е да се попречи на купувача на ЧЕЗ да заложи пред финансиращите банки акциите си . После Борисов лансира друга идея -  държавата да има контролен пакет акции в ЧЕЗ . Междувременно  вицепремиерът Красимир Каракачанов поиска промени в Закона за енергетиката , които да позволят Комисията за енергийно и водно регулиране (КЕВР) да може проверява сделки за смяна на собствеността в енергоразпределителни дружества. В понеделник другият вицепремиер Валери Симеонов обсъди с Реформаторския блок законови промени, които дават правомощия на Държавна агенция \"Национална сигурност\" (ДАНС) да контролира продажбата на дялове в ключови за българската енергетика предприятия.", "date": "2018.03.07", "title": "Управляващите обмислят предварителен контрол при сделки със стратегически дружества"}
{"url": "https://www.dnevnik.bg/politika/2018/03/07/3142001_temenujka_petkova_ostava_ministur_na_energetikata/", "text": "Министърът на енергетиката Теменужка Петкова остава на поста си, съобщиха за \"Дневник\" от Министерския съвет. Петкова действително е подала оставката си и тя е била на бюрото на премиера Бойко Борисов. На среща на премиера с коалиционните му партньори от \"Обединени патриоти\", която е била вчера, Борисов е получил подкрепа за правителството и оставката няма да бъде подписана. Вицепремиерът Валери Симеонов каза днес пред БНТ, че   оставката на енергийния министър Теменужка Петкова няма да бъде приета , тъй като \"тя няма никакво морално право да мърда от стола си\" и трябвало да стои там, \"докато хората не разберат колко лоялен министър е\". \"Живот и здраве, догодина Теменужка може да подаде оставка\", уточни вицепремиерът. Министърът на енергетиката Теменужка Петкова съобщи, че подава оставка си на 23 февруари. Тогава  тя каза, че вече е разговаряла с премиера  Бойко Борисов и предстои да депозира оставката си. Поводът за оставката и е сделката за ЧЕЗ, след като се разбра че  р ъководството на чешката компания е одобрило \"Инерком България\" за купувач на българския бизнес на компанията .  Според Търговския регистър  \"Инерком България\" се ръководи от Гинка Върбакова , за която Теменужка Петкова каза, че се познават от 20 години. Същият ден  Борисов каза , че ще приеме оставката, \"за да не дам никаква възможност да се влияе върху репутацията на правителството, на мен, на г-жа Петкова\". Четири дни по-късно премиерът Бойко Борисов определи реакциите около сделката с ЧЕЗ като  \"толкова хубава ювелирна операция\",  която е \"спретната\" на правителството. Той сравни събитията около сделката с февруарските протести през 2013 г. и обяви, че този път оставки няма да има. Според него в обществото се насажда усещането, че по думите му \"някой от нас\" стои зад Гинка от Пазарджик, но това не било вярно.", "date": "2018.03.07", "title": "Теменужка Петкова остава министър на енергетиката"}
{"url": "https://www.dnevnik.bg/evropa/2018/03/07/3142000_slovashkiiat_premier_moje_da_pojertva_vutreshniia/", "text": "В опит да закрепи правителството словашкият премиер Роберт Фицо ще се срещне в началото на следващата седмица с коалиционните си партньори, включително с партията \"Мост-Хид\", която настоява за отстраняването на вътрешния министър, предаде \"Ройтерс\". \"Ще предложим решения, така че \"Мост\" да могат да останат в правителството. Наясно съм с действителността и съм готов да обсъдя нещата\", каза Фицо по време на пресконференция. Словакия изпадна в криза, след като разследващият журналист Ян Куцяк и приятелката му  бяха открити мъртви  в края на февруари. Президентът Андрей  Киска настоя за промени  в правителството или за предсрочни избори. По думите на Фицо президентът \"е станал част от играта на опозицията, която няма да доведе до стабилност на институциите, а до хаос и предсрочни избори\". Премиерът ще се срещне с лидера на \"Мост-Хид\" в понеделник, след което ще се проведе среща на коалицията. \"Мост-Хид\" иска вътрешният министър Роберт Калинак, който е близък съюзник на Фицо в основаната от тях партия \"Смер\", да бъде отстранен. Смъртта на разследващия журналист Ян Куцяк разтърси Словакия. В  последното си недовършено разследване  Куцяк разкриваше влиянието на италианската мафия в страната и възможните й връзки с приближени на Фицо. Журналистът и приятелката му бяха намерени убити на 25 февруари.", "date": "2018.03.07", "title": "Словашкият премиер може да пожертва вътрешния министър, за да реши правителствената криза"}
{"url": "https://www.dnevnik.bg/evropa/2018/03/07/3141957_upravliavashtite_v_polsha_napraviha_stupka_kum/", "text": "Управляващата консервативна партия в Полша извървя още една стъпка към овладяването на съдебната система, като избра свои собствени кандидати в Националния съдебен съвет - орган, който следи за независимостта на правосъдието, предаде \"Франс прес\", цитирана от БТА. Цялата центристка опозиция бойкотира вота в парламента за избора на новите членове на съвета. Управляващата партия \"Право и справедливост\" обясни действията си с необходимост да се реформира магистратурата, която според нея е корумпирана \"каста\". Депутатите от ПиС и националистическата и антисистемна формация \"Кукиз'15\" одобриха списък с 15 съдии, които да заместят сегашните 15 членове на съвета, избирани досега от съдийското съсловие. Новият закон за съвета бе критикуван и в Полша, и от европейски лидери, които заявиха, че той нарушава основния принцип за върховенство на закона. Това бе и една от причините ЕС да задейства  безпрецедентна процедура за санкции  срещу Варшава. Според критиците на закона разпоредбата членовете на съвета, които досега се избираха от магистратските среди, вече да се избират от парламента, накърнява независимостта на съдебната система. Обвинения Междувременно прокуратурата повдигна обвинения на Матеуш Кийовски, бившия лидер на антиправителственото движение \"Комитет за защита на демокрацията\", и неговия бивш ковчежник Пьотър Хабора в незаконно присвояване на 121 000 злоти (35 000 долара) от организацията. Ако бъдат признати за виновни, ще бъдат осъдени на до осем години затвор, съобщи \"Асошиейтед прес\". Кийовски участва през 2015 г. в създаването на организацията, бореща се срещу съдебната реформа. Той подаде оставка, когато се появиха обвинения срещу него във финансови злоупотреби през 2017 година.", "date": "2018.03.07", "title": "Управляващите в Полша направиха стъпка към овладяването на съдебната система"}
{"url": "https://www.dnevnik.bg/sport/2018/03/07/3142021_levski_vidia_iavna_mediina_ataka_s_falshivi_novini/", "text": "Левски\" видя \"явна медийна атака\" и серия злонамерени и фалшиви новини, насочени срещу клуба. Сините използваха страницата си във \"Фейсбук\", за да изкажат възмущението си, което е адресирано към \"ЦСКА-София\". \"Това си е явна медийна атака. Тази атака по адрес на нашия клуб продължава от много дълго време, а напоследък се засилва все повече. Защо ли? За разлика от отбора, наскоро преместил се в София, ние не притежаваме собствен вестник, нямаме \"журналисти\" на ведомост и не вярваме, че генерирането на фалшиви новини е част от футболното съперничество. Но ние приемаме хулите като комплимент, защото са израз на страх. Явно чистата победа на футболния терен не е цел достойна за уважение\", гласи публикацията.", "date": "2018.03.07", "title": "\"Левски\" видя \"явна медийна атака\" с фалшиви новини срещу клуба"}
{"url": "https://www.dnevnik.bg/sport/2018/03/07/3142049_v_razgara_na_rabotniia_den_botev_vze_purva_pobeda_prez/", "text": "Носителят на Купата на България \"Ботев\" (Пловдив) записа първа победа през 2018 г. В разгара на работния ден \"канарчетата\" постигнаха категоричен успех с 3:0 срещу аутсайдера \"Витоша\" (Бистрица) в двубой от междинния 24-и кръг на Първа лига. Въпреки голямата борба за въвеждането на задължително лицензионно изискване за осветление на всички стадиони в елита, мачът на един от най-популярните български отбори се игра в абсурдно за футбол време - в делничен ден от 12.30 ч. \"Ботев\" реши срещата още до средата на първото полувреме с два гола на Тодор Неделев и Жоао Пауло. В края на мача влезлият като резерва Стивън Петков добави трето попадение. \"Ботев\" прекъсна серията от три поредни мача без победа и направи голяма крачка към класиране в първата шестица. Тимът на Николай Киров записа деветия си успех в шампионата и събра 36 точки. \"Канарчетата\" имат аванс от четири точки пред \"Верея\" и осем пред градския съперник \"Локомотив\", който е първи под чертата. \"Ботев\" може да си гарантира участие в първата шестица още днес, ако \"Локомотив\" и \"Черно море\" не спечелят мачовете си срещу \"Септември\" (15.00 ч.) и \"Левски\" (17.30 ч.). \"Витоша\" остава без победа и след 24-ия си мач в Първа лига. Тимът от Бистрица е последен с шест точки, като изостава с 14 точки от \"Етър\" и с 15 точки от \"Дунав\". Мачът в \"Коматево\" започна добре за \"Витоша\". Гостите влязоха агресивно в двубоя и бяха близо до откриване на резултата още в четвъртата минута. След заучено изпълнение на свободен удар Орлин Старокин отправи силен изстрел, който се отби в десния страничен стълб. В ответната атака завърналият се в \"Ботев\" под наем от \"Лудогорец\" Жоао Пауло беше фаулиран в близост до наказателното поле. Тодор Неделев се зае с изпълнението на свободния удар и прати топката в мрежата след неубедителна намеса на вратаря Християн Василев. В 19-ата минута Пауло беше фаулиран в наказателното поле от Василев и \"Ботев\" получи дузпа. Неделев застана зад бялата точка, но ударът му беше спасен от вратаря на \"Витоша\". Вторият гол все пак не закъсня. В 23-ата минута най-добрият играч на \"Ботев\" в този мач - Жоао Пауло, размени хубаво двойно подаване с Лъчезар Батанов и стреля от дъгата на наказателното поле. Топката рикошира в крака на Николай Христозов и стана неспасяема за вратаря на \"Витоша\". До края на първото полувреме домакините имаха доста възможности да увеличат аванса си, но Християн Василев се отличи с добри спасявания. След почивката \"канарчетата\" намалиха темпото, но това не помогна на \"Витоша\" да се върне в мача. В 79-ата минута \"Ботев\" отбеляза трето попадение. Пауло направи страхотен пробив по левия фланг и сервира топката на крака на Стивън Петков. Нападателят, който се появи в игра десет минути по-рано, не пропусна да се разпише, останал сам на седем-осем метра от голлинията.", "date": "2018.03.07", "title": "В разгара на работния ден \"Ботев\" взе първа победа през 2018 г."}
{"url": "https://www.dnevnik.bg/politika/2018/03/07/3142051_ministurut_na_finansite_objalva_reshenie_na_suda_da/", "text": "Трима бивши депутати - Методи Андреев, Петър Славов и Мартин Димитров, се оплакват, че министърът на финансите продължава да укрива обществено чувствителна информация за КТБ. В момента той обжалва съдебно решение, което му помага да отложи отново отговор на поставени му въпроси от тримата. В съобщение до медиите те припомнят, че четири години след установеното източване на банката критично важно е да се видят резултатите и да се отговори на въпроса колко са върнатите средства и кои са замесените. На 7 април 2017 г. тримата, след като регулярно питаха министъра в парламентарния контрол, отново поискаха от Министерството на финансите да отговори на няколко въпроса по реда на Закона за достъп до обществена информация. Те питат на колко възлиза масата на несъстоятелността на КТБ и от какви активи се състои, какъв е общият размер на предявените от синдиците на КТБ съдебни искове и за каква част от тях са наложени обезпечителни мерки – запори на средствата и възбрани върху реални активи – имоти, налични средства по банкови сметки и други. А също и какъв е размерът на оценените като несъбираеми кредити и по какви критерии синдиците са решавали кои прихващания да бъдат оспорени и кои да не бъдат. Особено критичен е последният въпрос, защото имаме съмнението, че няма системност и няма ясни критерии при атакуването на прихващанията пред съда, пишат депутатите. Ако това твърдение се докаже, ще бъде повод за много тежки въпроси към квесторите и синдиците на банката, а и към Фонда за гарантиране на влоговете в банките и Министерството на финансите, които ги определят, допълват те. Посочват, че Министерството на финансите не е отговорило на искането, препращайки въпросите на трето лице, което по същество е мълчалив отказ. В резултат те се обърнали към Административен съд - град София, и Върховния административен съд. Те се произнесли в полза на гражданите и отменили мълчаливия отказ на министъра, като са върнали делото като преписка на ведомството за произнасяне. За да избегне отговора, Министерството на финансите обжалва на 15.02.2018 г. и така забавя отговорите по тези въпроси поне с още една година, казват депутатите. \"За нас възниква основателното съмнение, че Министерството на финансите силно се притеснява от публичното оповестяване на тези отговори\", пишат те. Според тях 4 години по-късно е време за равносметка и за оставки, ако се налага. ", "date": "2018.03.07", "title": "Министърът на финансите обжалва решение на съда да отговори на въпроси за КТБ"}
{"url": "https://www.dnevnik.bg/sport/2018/03/07/3142058_shefut_na_futbolnite_sudii_napusna_pod_natisk_ot/", "text": "Председателят на Съдийската комисия към Българския футболен съюз Петър Петров подаде оставка, която беше мигновено приета от президента Борислав Михайлов, съобщи официалният сайт на футболната централа. \"Българският футболен съюз благодари на Петър Петров за неговата работа и му пожелава бъдещи успехи\", гласи кратко съобщение на страницата. Оставката на Петров идва само ден след като  \"Левски\" го призова да напусне поста . Сините изразиха недоволството си след съдийските грешки в полза на основните конкуренти \"Лудогорец\" и ЦСКА в срещите със \"Септември\" и \"Дунав\" (Русе). След двубоя на шампионите  Петров обяви, че грешка на съдията Волен Чинков при отсъдената дузпа за победния гол няма . В срещата на ЦСКА в Русе обаче имаше сериозни пропуски на рефера Георги Кабаков, които доведоха до изваждането му от нарядите за втори път в последните четири месеца. Във вторник грешки имаше и от Драгомир Драганов на срещата \"Берое\" - \"Лудогорец\". \"Дневник\" потърси Петров за коментар по телефона, но той е изключен. Петров, който зае поста временно през 2015 г. вместо излезлия в отпуск по болест Никола Джугански, беше назначен за постоянно година по-късно. Докато той оглавяваше комисията, се стигна до поредица скандали и макар че Марк Бата беше назначен за консултант на съдиите, грешките не намаляха, а нивото на арбитрите не се повиши. В последните месеци редица клубове се обявиха против Петър Петров, а преди Нова година ЦСКА и \"Ботев\" (Пловдив)  поискаха оставката му . Стигна се дотам, че председателят на комисията  се извини публично на червените  и нарече футболиста на \"Ботев\" Фернандо Виана изкусен симулант. През септември Петров призна, че е предупреден от Областната дирекция (ОД) на МВР във Велико Търново,  че е \"поръчан\" на силова бригада . След оставката на Петров отговорни за съдийските наряди за следващия кръг в Първа и Втора лига ще бъдат членовете на Съдийската комисия Йордан Гулев, Кольо Данев и Костадин Стоичков, добавиха от БФС.", "date": "2018.03.07", "title": "Шефът на футболните съдии напусна под натиск от клубовете"}
{"url": "https://www.dnevnik.bg/politika/2018/03/07/3142061_siderov_poiska_izvinenie_ot_valeri_simeonov_za/", "text": "Лидерът на парламентарната група на \"Обединени патриоти\" Волен Сидеров се разграничи и поиска извинение от партньора си в коалицията Валери Симеонов заради \"недопустими нападки\" срещу руския патриарх Кирил. В сутрешния блок на БНТ днес вицепремиерът и съпредседател на \"Обединени патриоти\" Валери Симеонов (НФСБ)  нарече патриарх Кирил второразрядно ченге от КГБ  и цигарен митрополит на Русия. Повод за думите му стана разпространеното от Руската православна църква  видео от срещата на патриарх Кирил  с президента Румен Радев. Пред Радев главата на руската православна църква казва, че има двойствено впечатление от честванията на 140-ата годишнина от Освобождението, и подчертава: \"България е била освободена от Русия. Нито Полша, нито Литва, нито други страни.\" Сега в съобщение от името на групата на \"патриотите\" в парламента Сидеров посочва, че те се разграничават от \"грубите и недопустими нападки на вицепремиера Валери Симеонов, направени по БНТ, срещу главата на най-голямата православна църква в света\". \"Настояваме вицепремиерът Валери Симеонов, който е квота на коалиция \"Обединени патриоти\" в българското правителство, да поднесе извинение на руския патриарх за нанесените обиди, се казва в съобщението. При гласуването на позицията на \"Обединени патриоти\" обаче четиримата депутати от партията на Валери Симеонов НФСБ, са напуснали стаята, каза пред \"Дневник\" Юлиан Ангелов (ВМРО). Той обясни, че въпреки това кворум е имало и се е приело разграничаване от изказванията на вицепремиера. Десислав Чуколов от \"Атака\" коментира, че подписаната от Сидеров декларация отразява мнението на групата на \"Обединени патриоти\" според правилника ѝ.  \"Ако продължат с тези декларации, нещата стават лоши, проблем за момента няма, но може да се появи\", каза Валентин Касабов от НФСБ. Той определи документа, като \"глупости\" и \"безумни неща\". Той и партията му подкрепяли изказването на Симеонов. По-късно днес от пресцентъра на \"Атака\" разпространиха изказване на Волен Сидеров, че позицията на Симеонов не е била съгласувана с останалите съпредседатели на \"Обединени патриоти\" - Сидеров и Красимир Каракачанов. \"Не мога да не реагирам на нападките, тъй като съм вярващ човек и богослов\", мотивира се Сидеров. \"Мисля, че съм единственият дипломиран богослов в това Народно събрание\", продължава той като пропуска, че депутатът от ДПС Йордан Цонев е със същото образование. Лидерът на \"Атака\" добавя, че \"да нападнеш патриарха на една православна църква за мен е равностойно на ислямистки и джихадиски акт\".", "date": "2018.03.07", "title": "Сидеров поиска извинение от Валери Симеонов за нападките срещу руския патриарх"}
{"url": "https://www.dnevnik.bg/bulgaria/2018/03/07/3142065_sled_ubiistvoto_v_plovdiv_boiko_borisov_poiska_promeni/", "text": "Премиерът Бойко Борисов разпореди на министрите на правосъдието и на вътрешните работи Цецка Цачева и Валентин Радев текстовете в Наказателния кодекс, касаещи неизбежната отбрана, да бъдат прецизирани. Това стана на днешното заседание на Министерския съвет, съобщиха от правителствената пресслужба. Искането на министър-председателя идва след разразилия се в последните дни скандал в Пловдив, където лекар простреля смъртоносно мъж, докато се опитвал да обере гаража му. Лекарят Иван Димитров беше задържан и му бяха  повдигнати две обвинения  - умишлено причиняване на смърт при превишаване на пределите на неизбежна отбрана и незаконно притежаване на боеприпаси. От прокуратурата в Пловдив уточниха вчера на пресконференция, че  лекарят е наблюдавал около половин час  как Жоро Джевизов, известен с прякора Плъха, се опитвал да нахлуе в гаража му. През това време той не сигнализирал на полицията, а слязъл до гаража, където застрелял крадеца. След това се опитал да прикрие следите от убийството, като за целта му помогнали няколко души. Задържането на Иван Димитров предизвика вълна от протести не само в Пловдив, но и в други градове. По време на недоволството хората поискаха лекарят да бъде освободен, както и повече права на защитаващите дома си от крадци. Бойко Борисов настоява да се проведе широка дискусия по темата, в която да се включат представители на неправителствени организации, юристи и магистрати. Министър-председателят настоя промените в текстовете за неизбежна отбрана да се направят разумно, а не емоционално и под натиска на общественото недоволство. \"Не искам повече дебатът да се отлага, защото това е закон, който касае много съдби. Защото е ясно, че е дошло времето за промени, а и темата излиза периодично при всеки подобен инцидент, но да се поддаваме на крайности не съм съгласен. Хората искат справедливост и очакват решения от нас\", заяви Борисов по време на заседанието на Министерския съвет, се вижда от част от стенограмата. Той даде пример със схема за кражби на коли, срещу която полицаите са безсилни, а МВР готви законодателна промяна. \"Защо не е кражба, а е отнемане? Защото, когато го хванеш вътре в автомобила той казва \"валеше дъжд и ми беше студено и аз влязох вътре\". И затова сега майсторите крадци на коли не крадат, той влиза с лаптопа, сяда, запалва колата и слиза. (...)Слиза си големият крадец с лаптопа под мишница, качва си се на другата кола и си отива. Тогава се включва съучастник на ниско ниво, взима колата и почва да я придвижва. Ние хващаме на практика ниското ниво, което е само шофьора. И това става всяка нощ и това трябва да се промени. Как не е кражба на кола?! А какво е? Но този текст \"отнемане\" знаеш ли колко предимства дава на крадците пред гражданите\", възмути се Борисов. На няколко пъти обаче той предупреди, че промените трябва да се подготвят много внимателно и разумно и не под влияние на конкретния случай, за да не се стигне до другата крайност, \"защото сутрин бюлетините са пълни с битови убийства – баща-син, тъст-зет и подобни и ще каже \"ми той замахна и аз в неизбежна самоотбрана го убих\". За промени в текстовете в Наказателния кодекс се обявиха и коалиционните партньори на ГЕРБ \"Обединени патриоти\" като вицепремиерът Красимир Каракачанов посочи, че вече има написани текстове. На свой ред министърът на правосъдието Цецка Цачева подчерта, че трябва да се вземат под внимание всички решения на Конституционен съд по темата.", "date": "2018.03.07", "title": "След убийството в Пловдив Бойко Борисов поиска промени в текстовете за неизбежната отбрана"}
{"url": "https://www.dnevnik.bg/photos/2018/03/07/3141998_fotogaleriia_bsp_na_protest_sreshtu_sdelkata_za_chez_i/", "text": "Десетки се събраха на национален протест срещу сделката за ЧЕЗ и правителството на Бойко Борисов пред Министерския съвет, съобщи агенция \"Фокус\". На протеста присъстваха председателят на БСП Корнелия Нинова, зам.-председателят БСП Кирил Добрев, както и депутати от партията.", "date": "2018.03.07", "title": "Фотогалерия: БСП на протест срещу сделката за ЧЕЗ и правителството"}
{"url": "https://www.dnevnik.bg/biznes/2018/03/07/3142060_deputatite_othvurliha_vetoto_na_prezidenta_vurhu/", "text": "Парламентът очаквано отхвърли ветото на президента Румен Радев върху промените в Закона за банковата несъстоятелност. Аргументите на държавния глава бяха подкрепени само от депутатите от БСП и \"Воля\", съобщава БНР. Така ветото бе оборено със 129 гласа от ГЕРБ, ДПС и \"Обединените патриоти\". Вносители на върнатия законопроект са трима депутати от ДПС - Делян Пеевски, Йордан Цонев и Хамид Хамид. Основното възражение на държавния глава беше, че в преходните и заключителни разпоредби се съдържат текстове с обратно действие. То бе оспорено от депутата Хамид. \"Средствата, начинът и текстовете, които сме приложили, считаме, че са конституционно съобразни, включително и със специалния текст, който регламентира приемането на текстове с ретроактивно действие\", обяви той. Законодателят има конституционното право да решава въпроса за действието на закона във времето. И в този законопроект не са нарушени конституционни принципи, не са създадени преференциални права, напротив, премахнати са, обяви председателят на правната комисия и депутат от ГЕРБ Данаил Кирилов. \"Това е решение адхок и можем само да се надяваме, че неговите последици ще бъдат тези, които вносителите защитават, тъй като предишни такива решения показват, че на практика, когато законодателят се намеси конкретно по даден казус, по-често създава повече проблеми, отколкото решава\", обяви Крум Зарков от БСП.", "date": "2018.03.07", "title": "Депутатите отхвърлиха ветото на президента върху \"закона КТБ\""}
{"url": "https://www.dnevnik.bg/sviat/2018/03/07/3141991_turskata_armiia_se_dobliji_do_afrin_kjurdi_ot/", "text": "Турските въоръжени сили и подкрепяните от тях бунтовници от Свободната сирийска армия са се доближили на по-малко от 10 км от град Африн, ключова цел на  започналата през януари  операция \"Маслинова клонка\". Това съобщават както медии, близки до режима на сирийския президент Башар Асад, така и журналисти и организации, които наблюдават конфликта. Според базирания в Лондон Сирийски център за наблюдение на човешките права турската армия още вчера се е приближила до града, седмица след като властите в Анкара предупредиха, че решителната фаза за овладяване на Африн предстои в близките дни. След като започнаха операцията \"Маслинова клонка\"  от няколко посоки  (включително от територията на изток от Африн под контрола на Свободната сирийска армия), силите на страната на Турция вече владеят няколко града близо до Африн и така го обкръжават от три посоки - Булбул на север, Раджо на северозапад и Шейх Хадид на изток, продължава центърът. Съобщението на активистите означава, че освен град Африн единствено Джандарис (на границата с Турция) и Маабатли (северозападно от Африн) са под кюрдски контрол към днешна дата. Според изданието \"Ал Масдар\", което симпатизира на сирийския режим, и Джандарис (известен и с турското си име Джиндирес) вече е в ръцете на Турция и ССА. Командири от Силите за защита на народа (YPG), които контролират Африн от няколко години, казват, че в момента и мобилната им връзка е прекъсната, но смятат да се сражават \"до последния момент\". Бойци \"отвън\" Турската операция в Африн доведе в района сирийски арабски паравоенни организации от Идлиб и Алепо - най-малко 1700 бойци от милиции, съюзници на сирийските кюрди, са изпратени там, пише \"Ройтерс\", като цитира техен говорител. Целта според Абу Омар ал Едлиби, обяснил за агенцията, че представлява някои от групите, е да \"се защити Африн от тероризма\". \"Трябваше (да се намесим), защото семействата ни бяха бездомни и разселени в Африн преди повече от три години. За съжаление трябваше да (разположим бойци) и информирахме ръководството си.\" Публикации в социалните мрежи  твърдят , че \"пренасочващите\" се бойци са част от водената от САЩ коалиция Сирийски демократични сили (SDF, в която има и арабски бойци, но кюрдите са доминиращ елемент) и че част от тях  се придвижват  към Африн от  освободената от SDF Ракка  и контролирани от бунтовниците части на Дейр аз Зур. Вестник  \"Вашингтон пост\"  пък пише, че кюрдите, досега сражавали се срещу \"Ислямска държава\" редом до САЩ източно от Ефрат, се чувстват разочаровани от Вашингтон и заминават за други части на Сирия, за да се сражават срещу неговия съюзник в НАТО, Турция. Смята се, че в Африн в момента живеят близо 323 хил. души, включително 125 хил. вътрешно разселени заради конфликта в Сирия, продължаващ 7 години. Информацията се появи в момент, когато Пентагонът потвърди \"паузата\" в операциите срещу \"Ислямска държава\" заради турските действия. Операциите срещу джихадистите не са напълно прекратени според американската армия, но ще бъдат силно затруднени от напускането на кюрдите. От друга страна САЩ обявиха, че ще спрат подкрепата си за кюрдите, ако те се откажат да се сражават срещу \"Ислямска държава\". По-рано днес Турция отправи към САЩ призив да предотврати прехвърлянето на кюрдски бойци от YPG към Африн от други части на Сирия в опит да спре турската офанзива. В изявлението си за операция \"Маслинова клонка\" и примирието в Източна Гута (което Анкара иска да удължи от сегашните 5 на 24 часа) говорителят на президента Ибрахим Калън предупреди, че ръководената от САЩ коалиция в Северна Сирия позволява на кюрдски бойци да минават през Манбидж - най-западния район, където има сили на коалицията - в посока Африн. \"Изразили сме това и по официални пътища и ще продължим да го правим\", каза Калън, цитиран от \"Хюриет дейли нюз\". Пред репортери той каза в Анкара, че Турция смята за свое \"естествено право\" да изисква от САЩ да прекъснат тази дейност и да затворят \"коридора\" към Манбидж, където има и над 2000 американски военнослужещи. Турция дълго призоваваше САЩ  да изтеглят силите си от Манбидж , тъй като турските военни и Свободната сирийска армия ще продължат на изток към този район, след като приключат операцията в Африн. По-късно  се появи и предложение  за общи турско-американски патрули в района, при условие че кюрдите се изтеглят. През февруари сирийски активисти и медии съобщиха, че в Африн  са се разположили и милиции , които се сражават на страната на режима на Асад. YPG  поискаха помощ от Дамаск  още през януари.", "date": "2018.03.07", "title": "Турската армия се доближи до Африн, кюрди от коалицията на САЩ навлязоха в района"}
{"url": "https://www.dnevnik.bg/evropa/2018/03/07/3142054_vurhovniiat_sud_v_irlandiia_otkri_putia_za_referendum/", "text": "Върховният съд на Ирландия отвори пътя за провеждането на референдум за абортите през май, предаде \"Ройтерс\". Съдът постанови, че неродените нямат собствени конституционни права извън правото на живот, защитено в осмата поправка на конституцията. През януари  правителството предложи  в края на май да се проведе референдум за либерализиране на режима за абортите, като даде на избирателите за пръв път от 35 години възможност да променят едни от най-строгите в света закони по въпроса. Преди да определи точната формулировка и дата за референдума, премиерът Лео Варадкар заяви, че е разумно да се изчака решението на Върховния съд по казус, който държавата обжалва. Първоначалното решение се отнасяше до случай на нигериец, който искаше да бъде отменена заповед за депортирането му от 2008 г. в производство, инициирано осем години по-късно, на основание, че партньорката му от Ирландия е била бременна по това време. Върховният съд постанови, че неродените се ползват с права, отвъд правото на живот, определено в осмата поправка, която избирателите ще бъдат попитани на референдума дали искат да бъде отменена. Държавата обжалва решението, като заяви, че единственото право на неродените е това да бъдат родени и всички останали конституционни права влизат в сила при раждането. През 1983 г. в конституцията на Ирландия - страна със силни католически традиции, бе приета поправка за пълна забрана на абортите. Тя бе леко смекчена през 2013 г., когато бе направено изключение, в случай че животът на майката е застрашен.", "date": "2018.03.07", "title": "Върховният съд в Ирландия откри пътя за референдум за абортите"}
{"url": "https://www.dnevnik.bg/biznes/2018/03/07/3142072_shestima_kandidati_se_boriat_za_100_mln_lv_v_pomosht/", "text": "Шестима кандидати продължават в надпреварата за 100 млн. лева за създаването на три нови фонда за ускоряване и начално финансиране за стартиращи компании. Инициативата се осъществява от Фонда на фондовете и е финансирана със средства от оперативна програма \"Иновации и конкурентоспособност 2014 - 2020\". Ресурсът от оперативната програма е 100.3 млн. лева и е обособен за създаването на три отделни фонда: Фонд за ускоряване и финансиране на начален етап I: 27.3 млн. лева, Фонд за ускоряване и финансиране на начален етап II: 35.7 млн. лева, и Фонд за финансиране на начален етап: 37.3 млн. лева. Това съобщават от Фонда на фондовете. Тази структура бе създадена, за да обедини менажирането на всички европейски средства. Едно от условията към кандидатите в процедурата за подбор е тези средства да бъдат допълнени с частно съфинансиране, предоставено от тях и други частни инвеститори, от поне 10% за първите два фонда и минимум 30% за третия. Трите фонда ще покрият почти пълния жизнен цикъл от началната фаза на стартиращите предприятия. Те ще могат да подкрепят както новосъздадени компании с иновативни бизнес идеи, така и вече съществуващи, които имат нужда от капитал, за да направят първите си стъпки на пазара, посочват от фонда. Това е първият дялов инструмент, прилаган от Фонда на фондовете и насочен изцяло към инвестиции в стартиращи предприятия. В края на миналата година Фондът на фондовете пусна на пазара и дългов инструмент за стартиращи компании, предоставящ възможност на фирми с бизнес история от не повече от 2 години да получат микрокредити до 49 хил. лева при изгодни условия. Инструментът е вече на пазара и се предлага посредством двата избрани финансови посредника \"СиС кредит\" АД и \"Микрофонд\" АД. ", "date": "2018.03.07", "title": "Шестима кандидати се борят за 100 млн. лв. в помощ на стартиращи компании"}
{"url": "https://www.dnevnik.bg/sport/2018/03/07/3142092_chorbadjiiski_beshe_nakazan_za_dva_macha_i_shte_moje/", "text": "Капитанът на ЦСКА Божидар Чорбаджийски беше наказан за два мача и глобен с 200 лева за  удара без топка в лицето на Васил Шопов от \"Дунав\" (Русе) . Решението е на дисциплинарната комисия към Българския футболен съюз (БФС) въз основа на \"експертен доклад по компетентност от съдийската комисия\". Чорбаджийски ще пропусне домакинството на \"Етър\" (Велико Търново) в четвъртък, 8 март, и гостуването на \"Пирин\" в Благоевград на 11 март. Наказанието на централния защитник ще изтече преди първото от задаващите се пет дербита с \"Левски\", което ще е на 18 март. Чорбаджийски трябваше да бъде изгонен в 37-ата минута на мача в Русе. При борба за висока топка в рамките на секунда защитникът на ЦСКА удари два пъти без топка Шопов - първо в рамото, а след това в лицето. Главният съдия Георги Кабаков обаче не отсъди дузпа и не показа червен картон. Кабаков, който е най-предно класираният български съдия в ранглистата на УЕФА,  беше изваден от нарядите  за настоящия междинен кръг. Той допусна още една грешка в Русе, след като зачете гол с ръка на Фернандо Каранга. По-рано днес ръководството на червените обяви, че  ще накаже Чорбаджийски по вътрешния правилник . Клубът определи поведението на своя капитан като неспортсменско, но допълни, че той е бил многократно провокиран от Шопов, и призова дисциплинарната комисия да вземе \"адекватно решение\" по случая. В същото време дисциплинарната комисия остави без последствия грубите действия на Сисиньо от  \"Лудогорец\" в мача с \"Берое\" (1:0) . Бразилският защитник настъпи умишлено без топка Карлос Охене, което остана ненаказано от съдиите.", "date": "2018.03.07", "title": "Чорбаджийски беше наказан за два мача и ще може да играе срещу \"Левски\""}
{"url": "https://www.dnevnik.bg/biznes/2018/03/07/3142097_komisiiata_za_konkurenciia_shte_prouchva_bankoviia/", "text": "Комисията за защита на конкуренцията ще направи проучване на банковия сектор в страната, се разбира от съобщение на антимонополния орган. Оттам посочват, че във връзка с наблюдавания процес на консолидация в банковия сектор и измененията в нормативната уредба комисията внимателно наблюдава конкурентната среда на този пазар и следи публично достъпните факти и обстоятелства, имащи отношение към Закона за защита на конкуренцията. Припомня се, че секторен анализ на конкурентната среда при банкирането е е правен за периода 2006 - първото полугодие на 2008 г. Събраната към момента информация обаче пораждала необходимост от ново, по-задълбочено изследване на конкуренцията при предлагането на банкови услуги. То трябва да анализира настоящите пазарни процеси и идентифицира евентуални допълнителни мерки, които да допринесат за правилното и ефективно функциониране на конкурентната пазарна среда. За целта комисията ще изиска актуална информация от компетентните държавни органи и съответните браншови организации. \"Социално-икономическата значимост на този сектор изисква детайлно и отговорно проучване, поради което КЗК призовава обществеността за активно съдействие при предоставянето на всякаква информация и данни във връзка с настоящото производство\", съобщава комисията. Не се разбира какво конкретно очаква тя от обществеността, докато проучва банковия пазар.", "date": "2018.03.07", "title": "Комисията за конкуренция ще проучва банковия пазар"}
{"url": "https://www.dnevnik.bg/sport/2018/03/07/3141894_olimpiiskite_zvezdi_na_koreiskiia_kurling_stanaha/", "text": "Силното представяне на южнокорейския отбор по кърлинг в Пьонгчанг 2018 привлече вниманието на местните компании.  \"Чесновите момичета\"  станаха рекламни лица на безжични прахосмукачки и eлектротехника на LG. Женският отбор на Южна Корея в кърлинга стана приятната изненада на турнира в Пьонгчанг. \"Чесновите момичета\" не бяха слагани сред фаворитите преди надпреварата, но изживяха приказката си, като спечелиха  сребърните медали. По време на игрите в \"Туитър\" се появиха шеговити колажи със състезателките с мопове за чистене в ръка и реклами на техника за дома. Вероятно това е накарало LG да привлече \"чесновите момичета\" за своя рекламна кампания.  \"Доволни сме, че ще заснемем реклама с женския отбор по кърлинг, който прикова вниманието на света с невероятните си способности и отборна игра\", заяви вицепрезидентът на LG Хан Вонг-Хюн. Южнокорейската компания ще бъде спонсор на отбора в следващите четири години до края на зимните игри в Пекин през 2022 г. От LG заявиха, че рекламата с \"чесновите момичета\" ще се появи до края на март. Четири от петте състезателки са учили в Юсеонг и са били част от училищния отбор. Градът е по-известен с производството на чесън, но постепенно става средище на кърлинга в страната.  В Пьонгчанг \"чесновите момичета\" получиха огромна подкрепа и привлякоха вниманието към кърлинга, който не е сред популярните спортове в страната. ", "date": "2018.03.07", "title": "Олимпийските звезди на корейския кърлинг станаха рекламни лица на безжични прахосмукачки"}
{"url": "https://www.dnevnik.bg/analizi/2018/03/07/3142096_erata_berluskoni_prikljuchi_a_erata_borisov/", "text": "България беше една от първите държави, която последва италианския пример чрез избора на Симеон Сакскобургготски през 2001 година. Феноменът цар-премиер беше българският творчески принос към модела \"Берлускони\". Резултатът обаче не беше особено траен. Осиновеният наследник - Бойко Борисов - се оказа по-точно копие на Берлускони. Паралелите между българския премиер и Силвио Берлускони са очевидни. Някои от тях са повърхностни, други - по-съществени. И двамата са с подчертано неаристократичен произход и идват от \"бизнеса\", т.е. натрупали са състояние, преди да влязат във властта. Вярно, има разлика в размера на състоянието и характера на бизнесите им, но тези разлики са съразмерни на изоставането на България спрямо Италия. В миналото и на двамата има тъмни моменти, като количественото надмощие тук не е в полза на Берлускони. И двамата са играли някаква роля (макар и второстепенна) в режимите преди тях. Берлускони е личен приятел на социалиста Бетино Кракси, който го подкрепя при основаването на \"Форца Италия\". Борисов си е общувал и с Тодор Живков, и с Царя, като по собствени признания се е учил и от двамата. И Берлускони, и Борисов имат сходен темперамент и уважение към  : вторият е по-дискретен в това отношение от първия, но градските легенди за двамата си приличат. Най-важният паралел между двамата е в ролята на медиите за политическия им възход. И Берлускони, и Борисов са медиен продукт на групи, които стоят зад тях. Единият притежава директно огромна медийна империя, другият е в по-сложни отношения с медийните структури. В България проблемът с формалната собственост нито е прозрачен, нито е решаващ. Медийният генезис на политическата кариера на двамата водещи политици обуславя една от най-важните им черти - усещането за различие между реалност и образ, което те създават. Усещането за виртуозно изпълнена политическа роля, която все пак не съвпада със същността им. И наистина: и Борисов, и Берлускони са носители на многобройни оскари за главна мъжка роля в политическите продукции на България и Италия. Упадъкът на киноиндустриите и на двете държави в този смисъл беше повече от компенсиран от постиженията на политическата им кинематография. Ролите, които двамата изпълниха през последните две десетилетия, също са сходни. Започнаха като борци срещу корупцията в политическата система. След това станаха \"балансьори\". Последната им роля е на \"единствена надежда за Европа\". Преди изборите в Италия мнозина виждаха в Берлускони, \"Форца Италия\" и оглавяваната от нея коалиция най-добрия проевропейски вариант. По същия начин Борисов и ГЕРБ са се позиционирали като последна европейска надежда в българската партийна система. И това не е трудно, доколкото и БСП, и т.нар. патриоти се преместиха в откровено антиевропейска посока, а ДПС продължава да обитава собствена етно-корпоративна планета, на която незнайно защо се вее флагът на либералите от АЛДЕ. Това, което се случи в Италия в неделя, беше краят на Берлускони като актьор в главната роля. Неговият центристки популизъм беше окончателно засенчен от по-първичния, радикален популизъм и отляво, и отдясно. Берлускони успяваше да използва енергията на масите за идване на власт, след което водеше политика в център-дясното пространство. Актьорското му майсторство се състоеше точно в тази способност да хвърля мост между предизборен радикализъм и следизборна нормализация. Явно обаче публиката вече е отегчена от тези изпълнения. По-точно казано: Италия демонстрира резултата от един процес на създаване на настроения и избиратели, които след това политиците не могат да контролират. Над две десетилетия Берлускони и медийната му ваятелница моделираха един специфичен образ на избирателя - невярващ на елита, готов да рискува, импулсивен, антисолидарен както на национално, така и на европейско ниво. Избирател, на който другите са му длъжни, а той не дължи никому нищо. Днес образът на този избирател е вече завършен - той е реалност. И парадоксът е, че този избирател няма нужда от Берлускони, собствения му създател. Същият процес наблюдаваме и в България. Той започна като медийно конструиране на реалност след 2001 година. Днес хората са трайно невярващи и отчуждени от политиката като инструмент, който може да им реши проблемите по колективен начин. Вместо това те гласуват за радикални политици, които им обещават по-скоро да сложат прът в колелата на \"нормалната\" политика. Които им обещават просто да ги изолират от всяка неблагоприятна промяна с магически средства - стена на границата, отказ от членство в наднационални структури, бойкот на общи политики и т.н. Това е и драмата на Борисов, която прави последната му роля - на европейска надежда - да изглежда вяла и обречена. Тази роля за пръв път го поставя и в слаба позиция. Само в последните дни той трябваше да оттегли ратификацията на Истанбулската конвенция и да отстъпи на БСП и президента сцената за проруски постановки по повод националния празник (които сами по себе си надхвърлиха мярата и родиха дори дипломатически конфуз). А неуспехите в символната война правят Борисов силно уязвим, защото насочват вниманието към другата страна на неговото управление - балансирането между различни бизнес интереси с техните медии, прокурори и служби. Сделката за българския бизнес на ЧЕЗ оголва точно този проблем. Детайлите не са ясни, но едно е сигурно - никоя банка няма да даде 300 милиона евро заем на малка фирма, която не може да го обезпечи по нормалния ред. За да стане такова чудо, зад малката фирма трябва или да стои държавата, или други мощни играчи със знанието, участието и одобрението на държавата. Това няма как да бъде прикрито с театрална постановка и от най-добрия актьор, а още повече от такъв, чиито роли напоследък не се получават. Задава се и друга разголваща сцена - тази с АЕЦ \"Белене\" - в резултат на която българският данъкоплатец може да бъде натоварен с милиарди чрез заеми или сметки за ток. Сега коментарите от следизобрна Италия слагат акцента върху непредвидимостта и неяснотата на ситуацията. Едно обаче е ясно: избирателят, който беше създаден от мекия популизъм \"а ла Берлускони\" вече е реалност и не може да бъде контролиран от своя създател. Той търси по-радикални, по-смели опции и е готов да прави грешки, както стана във Великобритания в случая с Брекзит. Можем да предположим, че грешките и залитанията в източната част на континента ще са повече от тези на Запад, като Италия ще е вододелът. Все пак докато на Запад ще се спори за бъдещето на ЕС, на Изток под въпрос може да се окаже бъдещето на демокрацията и реалните (а не виртуални) граници на руското влияние. Но най-важното е, че задаващата се криза може и трябва да роди и нови, отговорни политици. Такива, които не се плъзгат по вълни от популистки настроения, които сами са генерирали. Такива, които са готови да жертват популярност в полза на истината и общото благо. Като междувременно успяват все пак да спечелят и изборите. Това е задачата в епохата след Берлускони.", "date": "2018.03.07", "title": "Ерата \"Берлускони\" приключи. А ерата \"Борисов\"?"}
{"url": "https://www.dnevnik.bg/photos/2018/03/07/3141854_fotogaleriia_potuvashtata_indoneziia/", "text": "С хилядите си острови и 81 000 км крайбрежна ивица Индонезия е особено уязвима от промените на климата. Всеки ден къщи, улици, училища от населените места по крайбрежието на най-гъстонаселения остров от архипелага - Ява, биват заливани от морето. В последните години то е навлязло на няколко километра в сушата.", "date": "2018.03.07", "title": "Фотогалерия: Потъващата Индонезия"}
{"url": "https://www.dnevnik.bg/bulgaria/2018/03/07/3142110_putiat_vidin_-_botevgrad_shte_e_gotov_do_2021_g_za/", "text": "Правителството одобри график за завършване на скоростния път Видин - Ботевград до декември 2021 г. и реши да предостави строителството на тунел под прохода \"Петрохан\" на концесия на частен инвеститор. Двата проекта в Северозападна България са залегнали в правителствената програма, а миналата седмица жители на региона се срещнаха с премиера Борисов и настояха работата по модернизацията на инфраструктурата да се ускори. Съставен е конкретен времеви график с ясни и последователни стъпки, така че да се осигури скоростно и комфортно придвижване на трафика от Дунав мост 2 към вътрешността на страната и към Егейско море по направлението на европейски транспортен коридор № 4. каза министърът на регионалното развитие Николай Нанков на заседанието. Изграждането на пътя е разделено на шест отсечки: - Етап 1 \"Видин – Димово\" – с дължина 35.7 км - Етап 2 \"Димово – Бела – Ружинци\" – с дължина 22.3 км - Етап 3 \"Ружинци – Монтана\" – с дължина 40.3 км - Етап 4 \"Монтана – Враца\" – с дължина 28.7 км - Етап 5 \"Враца – Мездра\" – с дължина 9 км – рехабилитация - Етап 6 \"Мездра – Ботевград\" – с дължина 33 км. Изграждането им ще бъде разделено на няколко проекта. До 10 дни ще бъдат обявени обществените поръчки за най-тежките участъци, които ще бъдат завършени до края на 2020 г., информира министър Нанков. Той съобщи, че общата стойност на проекта е 1.6 млрд. лв., които ще бъдат осигурени от бъдещи постъпления от тол такси и електронни винетки. Трасето на скоростния път ще бъде разположено извън населените места по направлението и ще изведе транспортното движение от моста над Дунав при Видин. Част от трасето до Монтана е планирано да бъде с габарити на магистрала – с по две платна за движение и аварийна лента. В тежкия участък от Мездра до Ботевград ще бъде изграден скоростен път с по две ленти за движение във всяка посока, посочи регионалният министър. Премиерът Бойко Борисов съобщи, че осъществяването на проекта за тунел под прохода \"Петрохан\" ще стане чрез концесия, защото държавата не разполага с необходимите средства. \"Ще предлагаме проекта на инвеститори, които идват в България\", каза министър-председателят. Предвижда се през май тази година Агенция \"Пътна инфраструктура\" да проведе процедура за избор на изпълнител на прединвестиционно проучване за тунелно преминаване през прохода. \"Коридор № 4 е изключително важен, защото прави смисъл и на магистрала \"Струма\", връзвайки топлото море, осигурява връзка от Солун през София, Видин, към Братислава и Будапеща\", добави премиерът. И отбеляза, че от забавянето на въвеждането на тол система заради обжалвания дневните загуби са от 1.5 млн.лв. \"Сметнете по 1.5 млн. лв. на ден ако даваме един ден на Видин, един ден на Монтана и един ден на Враца\", добави Борисов.", "date": "2018.03.07", "title": "Пътят Видин - Ботевград ще е готов до 2021 г., за тунел под Петрохан ще се търси инвеститор"}
{"url": "https://www.dnevnik.bg/sviat/2018/03/07/3142119_bratut_na_kim_chen_un_e_bil_ubit_s_himichesko_orujie/", "text": "Съединените щати установиха, че братът на севернокорейския лидер Ким Чен Ун е бил убит от режима с невротоксичния газ Ви Екс, заяви говорителят на Държавния департамент Хедър Науърт, цитирана от \"Франс прес\" и БТА. Този извод задейства незабавно прилагане на нови икономически санкции на САЩ срещу КНДР, тъй като газът Ви Екс (VX) е категоризиран като оръжие за масово поразяване. Използването на този газ беше потвърдено и в  предварителна информация  на разследващите преди около година.  Ким Чен Нам  бе убит на 13 февруари  2017 г. на  летището на Куала Лумпур  в Малайзия. Наблюдателни камери показаха, че две жени са го доближили и са хвърлили някакво вещество в лицето му. Низвергнатият роднина на Ким Чен Ун почина малко след това в болница. При съдебномедицинския преглед са открити следи от VX по лицето и в очите на Ким Йон Нам. Вашингтон определи на 22 февруари 2018 г., че това вещество е използвано от правителството на Северна Корея за убийството на Ким Йон Нам, заяви Науърт. \"Тази публична проява на презрение към универсалните норми срещу употребата на химически оръжия е ново доказателство за безразсъдството на КНДР и подчертава, че не можем да си позволим да толерираме севернокорейска програма за оръжия за масово поразяване от какъвто и да било вид\", заяви Науърт. Американското законодателство изисква когато една държава или държавен ръководител наруши американската забрана за употреба на химически или биологични оръжия, да бъде прекратен вносът на стоки от тази страна. Тъй като на Северна Корея вече са наложени строги санкции от САЩ и ООН, сегашното решение на Вашингтон едва ли ще окаже съществена разлика, отбелязва АФП.", "date": "2018.03.07", "title": "Братът на Ким Чен Ун е бил убит с химическо оръжие, обявиха САЩ"}
{"url": "https://www.dnevnik.bg/biznes/2018/03/07/3142117_disbalansite_v_ikonomikata_na_bulgariia_veche_ne_sa/", "text": "Европейската комисия представи днес докладите си за развитието на икономиките на държавите в ЕС. Еврокомисарите Валдис Домбровскис и Пиер Московиси съобщиха на пресконференция, че България отчита съществен напредък от 2015 г. насам и икономическите дисбаланси вече не са прекомерни, съобщи БТА. В доклад от 70 страници за България се посочва, че силната икономика може да спомогне за намаляването на бедността и неравенството, както и за достигането на европейските равнища. Допълва се, че пазарът на труда е във възход, но остават разминаванията между търсенето и предлагането на обучени служители. Отбелязва се положителното въздействие на предприетите мерки в банковия и небанковия сектор. В документа се посочва, че икономическият растеж в България остава силен, но и че догонването на европейските равнища е бавно. Уточнява се, че растежът на икономиката все повече зависи от повишението на вътрешното потребление. ЕК очаква темпът на увеличението на БВП да се забави, но да остане силен. Комисията отбелязва, че ако производителността не отбележи напредък, страната може да изгуби конкурентоспособност. В документа пише, че качеството на образованието е пречка за \"подобряването на човешкия капитал\", а това може да се отрази на възможностите за икономически растеж. ЕК отчита равновесието на бюджета, но препоръчва задълбочено наблюдение на изразходването му. Отбелязва се, че задлъжнялостта на домакинствата е сред най-ниските в ЕС, но и че равнището на необслужваните кредити остава високо. Според ЕК България показва напредък по някои от досегашните препоръки, особено по събирането на данъците, ограничаването на \"сивата\" икономика, подобряването на надзора на банките, повишаването на минималните доходи. Същевременно се отчита \"ограничен напредък\" по отношение на образованието на ромите, покритието на здравните осигуровки, плащанията \"под масата\". Комисията докладва, че България изпреварва целите за възобновяема енергия, но все още има какво да се желае по въпроса с енергоемкостта. Отчита се влошаване по показателите за ранно напускане на училище, намаляване на бедността и в развойната дейност. В доклада се посочва, че разликите в заплащането остават много високи, а образователната система не научава младежите на необходимите способности. ЕК открива трудности в достъпа на българите до здравеопазване и жилище. В изводите е записано, че банковият сектор е подсилен, но остава уязвим. Посочват се оставащи недостатъци в областта на застраховането и пенсионните фондове. Според оценката на ЕК системата за социална защита не успява да се справи с предизвикателствата. Европейската комисия (ЕК) публикува националните доклади за 2018 г. за напредъка на държавите членки в изпълнението на специфичните препоръки (СП) на Съвета на ЕС от 2017 г. и включващ задълбочени прегледи относно предотвратяването и коригирането на макроикономическите дисбаланси. Според прегледа на ЕК България продължава да изпитва дисбаланси, които вече не се оценяват като прекомерни, като степента е деескалирана с една категория. Това се дължи основно на постигнатия стабилен икономически растеж, подобрените условия на пазара на труда, добрите фискални резултати, насочени за преодоляване на икономическите и социални предизвикателства и подобрената устойчивост на финансовия сектор. Комисията отбелязва, че са необходими по-нататъшни действия за справяне с някои уязвимости във финансовия сектор, за намаляване на размера на дълга на частния сектор, продължаване на реформата за усъвършенстване на рамката по несъстоятелността, както и за преодоляване на някои структурни предизвикателства на пазара на труда, в системата за социална защита и в тези на образованието и здравеопазването. В отговор на идентифицираните от комисията рискове България ще предприеме необходимите действия и мерки на политиката, които ще бъдат представени в актуализацията на Националната програма за реформи за 2018 г. и в Конвергентната програма (2018-2021 г.).", "date": "2018.03.07", "title": "Дисбалансите в икономиката на България вече не са прекомерни, обяви Брюксел"}
{"url": "https://www.dnevnik.bg/regioni/2018/03/07/3142148_zapochva_kontrolirano_izpuskane_na_iazovir_ticha/", "text": "В късния следобед на 7 март ще започне контролирано изпускане на язовир \"Тича\", съобщи правителствената информационна служба. Експерти от \"Напоителни системи\" вече са обходили поречието на река Камчия, като е извършено и почистване. Жителите на близките населени места са информирани за предстоящото изпускане през преливника, като се очаква то да е със скорост 10-12 м3/сек. Към момента в района няма опасност от наводнения, тъй като речните корита могат да поемат контролираното изпускане, уверява правителствената пресслужба. По разпореждане на премиера Бойко Борисов към \"Тича\" пътуват министрите на земеделието и на околната среда. Румен Порожанов и Нено Димов ще следят организацията по изпускането на водоема. За да се избегнат наводнения на земеделски земи и обществено имущество, двете министерства в координация с \"Напоителни системи\" и \"Басейнова дирекция\" - Варна, Гражданска защита, областната управа и кметовете, са създали необходимата организация за информиране на жителите на населените места в района.", "date": "2018.03.07", "title": "Започва контролирано изпускане на язовир \"Тича\""}
{"url": "https://www.dnevnik.bg/zdrave/2018/03/07/3142103_novo_mobilno_prilojenie_za_bulgariia_dava_vuzmojnost/", "text": "Консултация със специалист за всяко оплакване само с няколко движения на пръстите... Новото мобилно приложение  MedicHome  дава тази възможност на хора със забързано ежедневие, но също и на хората, които живеят в изолирани райони на страната и нямат директен достъп до лекарска помощ. Платформата беше представена днес от инвеститорите и създателите й начело с изпълнителния директор Филип Беърфус. Швейцарският предприемач е основният инвеститор в MedicHome и амбицията му е съвместно с българските си партньори да съкрати времето за достъп до медицински специалисти в България от средно 7-10 дни, колкото е сега, на броени минути. Това е първата по рода си услуга в България за персонален достъп до медицински специалисти директно през телефона и целта й е да промени начина, по който хората се грижат за здравето си и търсят здравни услуги, като едновременно с това създаде нови възможности за работещите в здравния сектор, коментират хората зад проекта. Приложението е стартирало тестово в предпоследната седмица на януари и само за месец и половина е инсталирано  , а броят на извършените онлайн консултации надхвърля 1000. Повече от половината от потребителите му засега са извън столицата и повече от половината направени консултации също, потвърждавайки предположението на създателите, че ще е особено полезно на хората в отдалечените места. През първия месец от функционирането на MedicHome над 50% от потребителите са поискали съвети, свързани с   и близо 10% са отправили въпроси, свързани със  , а останалите са се обърнали към медицинските специалисти за текущи проблеми като настинка, неразположение и др. Около 85% от онлайн консултациите през приложението са били напълно достатъчни за потребителите в него и им е спестило нуждата от физическо посещение на лекарски кабинет, отбелязват създателите му.   , след който потребителите ще могат да избират между различни пакети с предплатени консултации и абонамент според възможностите си. Амбицията на създателите й е с присъединяването на повече медицински специалисти към платформата достъпът на потребителите до здравни съвети и препоръки да стане денонощен и без почивен ден. В кратък срок се планира да бъдат добавени още две функционалности в приложението - възможност за   с медицински специалист и организиране на   на удобно за пациентите място. Сред краткосрочните цели е и привличането на рекламодатели в платформата. За момента екипът на MedicHome е фокусиран върху привличането на опитни лекари с различна специализация, които да посрещнат потребителски интерес към него. Само за последната седмица интерес да работят с платформата са проявили   - невролози, кардиолози, ендокринолози, педиатри, ортопеди, дерматолози и други, като над 90% от тях са от населени места извън София. По думите на оперативния директор Илонка Миткова-Чернас има силен интерес и одобрение от страна на лекарите към приложението, защото според тях онлайн комуникацията е \"изключително ефективна форма за консултиране на потребителите\". \"Установихме, че повечето от лекарите използват активно новите технологии и бързо ще се научат да използват приложението\", коментира тя.", "date": "2018.03.07", "title": "Ново мобилно приложение за България дава възможност за онлайн консултации с лекари"}
{"url": "https://www.dnevnik.bg/sport/2018/03/07/3141997_uest_hem_e_namalil_dulgovete_si_sled_premestvaneto_na/", "text": "Уест хем\" публикува годишния си финансов доклад и се похвали със сериозна печалба за периода, приключващ на 31 май 2017 година. \"Чуковете\" са регистрирали печала от 43.5 милиона паунда преди изплащането на данъците, а година по-рано клубът беше на загуба от 4.9 милиона. За периода оборотът на клуба от източен Лондон се е увеличил от 142.1 до 183.3 милиона паунда, като до голяма степен това се дължи на новата сделка за телевизионните права във  Висшата лига . Продажбата на стария стадион \"Болейн граунд\" и на някои футболисти позволяват на клуба да излезе на плюс. Съоръжението, където \"Уест хем\" игра между 1904 и 2016 г., беше продадено за 38 милиона паунда, за да се изгради жилищен комплекс, а чистата печалба от сделката е 8.7 милиона паунда, обявиха от клуба. Всички фактори са позволили на \"чуковете\" да намалят драстично нетния си дълг. Той е с 21.3 милиона паунда по-малко от предходната година. Това се дължи и на преместването на \"Лондон стейдиъм\", където се проведоха летните олимпийски игри през 2012 г. Новото съоръжение носи много повече средства от продажба на билети, след като има капацитет от 66 хиляди места. \"Уест хем\"  не дължи пари на банки, като нашите задължения са краткосрочни кредити (30 милиона паунда) и заеми, отпуснати от акционери, които възлизат на 45 милиона паунда\", гласи съобщението към финансовия доклад. Един от двамата собственици - Дейвид Съливан, обясни, че \"клубът се намира в най-доброто си финансово състояние от години\". \"Във всеки един от последните два сезона успяхме да подобрим рекордите си за изходящи трансфери. Също така преместването на \"Лондон стейдиъм\" е една от причините да бъдем на печалба и да намалим своите дългове\", каза Съливан. От клуба добавиха, че през последните 12 месеца са инвестирали 8.1 милиона паунда за подобряване на инфраструктурата на стадиона си и тренировъчната база.", "date": "2018.03.07", "title": "\"Уест хем\" е намалил дълговете си след преместването на олимпийския стадион"}
{"url": "https://www.dnevnik.bg/sviat/2018/03/07/3142154_chez_predloji_na_bulgariia_da_vleze_v_sdelkata_tia/", "text": "Чешкото дружество ЧЕЗ е предлагало няколко пъти на българската държава да стане част от сделката за продажба на българските му активи, но управляващите са отказвали неколкократно. Това казва  вицепрезидентът  на борда на директорите на ЧЕЗ Томаш Плескач в интервю за  чешкия вестник \"Лидове новини\" . Той дава като пример в подкрепа на твърдението си \"публикации от български вестници например от май 2017 г.\" и свързва атаката срещу компанията (наричана от интервюиращия го журналист \"шантаж\") с  международния арбитражен иск на ЧЕЗ  срещу България, който - ако бъде удовлетворен -  може да достигне  15 милиарда крони или 500-600 милиона евро. Плескач, който отговаря за задграничните операции на ЧЕЗ, не уточнява кои публикации има предвид, нито кога точно компанията му е отправяла предложения към българските власти. Въпросът за евентуалното участие на правителството в София в сделка за продажба на българските активи на ЧЕЗ се появява, докато Плескач обяснява как дружеството е стигнало до идеята, че трябва да се раздели с тях. \"По време на 2016 г. до нас се обърнаха няколко кандидати. Обяснихме и, че сме благодарни за интереса, но \"ЧЕЗ груп\" не може просто така да продаде подобни активи. Че ако решим да продаваме, ще преминем през процедура,\" продължава представителят на компанията. По думите му в края на същата година и началото на 2017-а всички са знаели за процеса на и в началото е имало девет участника - компании, базирани в България (не се уточнява кои) с български мениджъри като представители, участващи в разговорите. Към този момент българското правителство е било информирано, добавя той. По думите на Плескач подборът е продължил независимо от реакцията на българската държава, отказала да участва, а списъкът с потенциални купувачи е намалявал, докато останали двама, единият - \"Инерком България\", \"известен от септември миналата година.\" \"Всички знаеха за \"Инерком\" - компания, която не е най-голямата на българския пазар, (но) от друга страна управлява сравнително голям брой фотоволтаични централи, не е без име и история.\" Собственикът на \"Инерком\" Гинка Върбакова  в момента е в Прага  за няколко дни, за да обсъди с ЧЕЗ подробности около сделката, припомня \"Лидове новини\". Изданието представя Плескач като един от основните преговарящи с Върбакова по случай, \"причинил буря от емоции\" и застрашил \"бизнес за милиарди долари... със сложни политически игри\". В интервюто си с вестника Плескач защитава  модела на финансиране , предложен от Върбакова, и добавя, че документите на руско-грузинския бизнесмен, свързан със сделката, са изрядни. \"Очакваше се България да завърши либерализацията на пазара\" Попитан дали ЧЕЗ не се е опасявала от нестабилност при навлизането си през 2002 г. в регион, който тепърва ще влезе в Европейския съюз, Плескач обяснява: \"Основната идея беше, че когато България и Румъния се присъединят към ЕС, ще трябва да довършат либерализацията на пазара, да приложат същите правила за регулация, с които сме свикнали в Чехия и ще се превърнат в съвсем стандартни държави членки. Когато влязохме в България, разчитахме на очаквано разработване на пазарни регулации до 2018 г.\" \"Мога да кажа с чиста съвест, че българската държава не изпълни значителна част от обещаното на чуждите инвеститори. Затова и сме на арбитраж с България\", продължава той. Излагайки причините за проблемите на ЧЕЗ с властите в София, вицепрезидентът на чешкото дружество добавя, че в България, където темата с цените на електроенергията е сложна, правителството сравнително чест опитва да влезе в енергийния бизнес. Тъй като тя е най-бедната страна в ЕС и \"има сравнително нисък доход на глава от населението, от това следва, че макар да има най-ниските цени на електричеството в ЕС, темата е много по-политически чувствителна, отколкото при нас\". \"Дълго издържахме\" Показателно за бизнес климата в България е, че другите две електроразпределителни дружества - EVN и \"Енерго-про\" - са започнали международен арбитраж. ЧЕЗ от друга страна са последната компания от сектора, предприела това, продължава Плескач. \"Дълго издържахме и (изчакването) е доказателство за нашето търпение\", добавя той, но уточнява, че в отношенията с България е имало и спокоен период - до протестите през 2013 г. Тогава, по думите му, ЧЕЗ е предложила да коригира начина, по който се изчислява и плаща  сметката за електронергия , за да се избегнат проблеми като сезонни флуктуации и да няма сътресения като през февруари 2013-а и няколко месеца по-рано - \"след изключително топъл ноември дойде изключително студен декември\". Според Плескач този фактор е допринесъл за протестите, довели от своя страна до оставката на правителството и до обвинения към ЧЕЗ и други електроразпределители, недоказани, \"изкуствени\" и завърили без глоба от енергийния регулатор. \"Опитахме да намерим общ език (с българската държава), но се провалихме. Затова информирахме българското правителство през 2015 г., че започваме международен арбитраж... Започнахме го от юни 2016 г. От този момент натискът на българските власти се засили, очевидно с цел да открият нещо, което да използват (срещу нас) в арбитража\", казва Плескач. Попитан дали проблемите на ЧЕЗ могат да се свържат с някое от трите правителства на премиера Бойко Борисов, той отговаря отрицателно: \"Преминахме през различни правителства в България. Това не е свързано само с един човек.\"", "date": "2018.03.07", "title": "ЧЕЗ предложи на България да влезе в сделката, тя отказа, обяви вицепрезидент на компанията"}
{"url": "https://www.dnevnik.bg/bulgaria/2018/03/07/3142157_prokuraturata_niama_da_se_zanimava_sus_sdelkata_za_chez/", "text": "Не е работа на прокуратурата да проверява частни сделки като тази за продажбата на активите на ЧЕЗ в България, но държавното обвинение ще провери как дружеството е било приватизирано. Това се разбра от думите на главния прокурор Сотир Цацаров, който говори пред журналисти след като бе изслушан в правната комисия в парламента. Повод за думите му стана вчерашният сигнал на БСП за проверка. Той, по думите на Цацаров, е от две части. Първата се изчерпвала с едно изречение - да се провери произходът на средства на купувача - \"Инерком България\". Втората е за проверка на всички сделки, които са довели до приватизацията на електроразпределителното дружество. За първото искане главният прокурор обясни, че такава проверка вече се върши по разпореждане на премиера Бойко Борисом от ДАНС и НАП. Ако те открият нарушения или данни са престъпление, прокуратурата несъмнено щяла да бъде уведомена. \"Но да проверяваме и ние сделката...\", не завърши изречението си Цацаров. Допълни, че ако искането на БСП бъде изпълнено, прокуратурата трябва да разпореди отново на ДАНС и НАП нещо, което вече проверяват. \"Ще ми се да вярвам, че в качеството си на колега и бивш следовател Корнелия Нинова не би подписала такова искане\", заяви още Цацаров. Обясни, че в сигнала не се твърди престъпление, а се иска проверка за произход на средства, която вече се прави. \"Т.е. във вида в който е формулирано не е ваша работа, докато не се произнесат другите органи\", уточниха журналисти. \"Вие го казахте\", заяви Цацаров. По втората тема - за приватизацията през 2003 - 2004 г. обаче било още рано главният прокурор да каже каквото и да било. Той уточни, че към нея ще бъдат присъединени и данните от предишни акции на прокуратурата и ДАНС, които след 2013 г. и падането на първия кабинет на Борисов няколко пъти влизаха в офиси на ЧЕЗ. Цацаров нямаше информация дали те са прекратени и въобще какво става с тези проверки или разследвания, но обясни, че ще бъдат ревизирани. Те касаеха работата на самата ЧЕЗ, а не приватизацията, уточни той. По думите му не може да се прави сравнение между сигнала на БСП и днешния на партия \"Зелените\", тъй като вторият представлява 5 страници само конкретика с данни за нарушение на законите. И по него ще бъде направена цялостна проверка, както на договора за концесия, така и за действителния собственик на \"Юлен\" АД. А не като този на левицата от две изречения - прокуратурата да провери. \"Не че вземам страна\", побърза да уточни главният прокурор.", "date": "2018.03.07", "title": "Прокуратурата няма да се занимава със сделката за ЧЕЗ"}
{"url": "https://www.dnevnik.bg/skorost/2018/03/07/3141772_fotogaleriia_modelite_koito_vpechatliha_na_avtosalona/", "text": "Много интересни световни премиери на концептуални модели и доста малко серийни предложи 88-ото издание на изложението в Женева. Представяме ви третата галерия с по-интересните от тях. Първият модел на новата дъщерна марка на \"Сеат\" -  .", "date": "2018.03.07", "title": "Фотогалерия: Моделите, които впечатлиха на автосалона в Женева III"}
{"url": "https://www.dnevnik.bg/bulgaria/2018/03/07/3142113_prof_ivan_ilchev_ruskiiat_patriarh_pokaza/", "text": "България е освободена от воините на руския император Александър Втори, но те наистина идват от различни националности. Затова руският патриарх Кирил няма основание да се огорчава от изявленията на официалните лица в България при честването на 140-годишнината от Руско-турската освободителна война. Това е самочувствието на велика нация, която не може да допусне, че и другите по-малки нации имат дял в правата на историята. Така коментира   пред в. \"Сега\" думите на руския патриарх, че руските войски са извоювали историческата истина за нашето освобождение, а президентът Радев ги споменал наравно с поляци, финландци и други. Историкът подчертава, че е много сложен въпросът с нашето освобождение и че Русия се e колебаела много за започване на войната. А и западните велики сили намират неискреност в намеренията на Русия и се противопоставят на определения първоначално в Санстефанския договор руските войски да останат на българска територия 2 години. На Берлинския конгрес този срок е съкратен на 9 месеца. Независимо от всичко обаче - подчертава проф. Илчев, Освобождението в резултат на войната е голям шанс за българите. А какво се е развило от този шанс и какво е пропуснато е до голяма степен и плод на грешки и на нашия политически елит. казва   в интервю за в. \"Стандарт\" по същата тема - за изразената обида на руския патриарх. Според него руският патриарх е бил подразнен, че премиерът Бойко Борисов изброил на кои премиери се обадил и на кои държави трябва да благодарим и от кои е получил поздравления, като споменал Полша, Украйна, Литва. Така съвременната политика се пренесла на отношението към миналото и към нашето освобождение. Според акад. Марков раздразнението на руския патриарх отразява имперския синдром на Русия. \"Щом сме ви освободили, вие трябва да бъдете не само признателни, но и послушни. Всяка велика държава има великодържавни интереси без оглед идеологията - Русия или Съветският съюз, или Съединените щати\", казва Георги Марков. Той предупреждава като историк, че всяко филство и фобство е вредно, защото хаби национална енергия. \"Трябва да приемем - подчертава историкът - Трети март като един национален идеал, за който нашите деди са се сражавали храбро и отдадено и в Сръбско-българската война, и в двете Балкански и в двете световни войни. Това, че не се е осъществил този идеал, не е виновен той, както смятат някои млади колеги. Виновна е българската политика, която нямаше търпението да осъществи поетапно този идеал. И след Съединението реши, че за едно поколение може да извърши обединението на българските земи\", обобщава акад. Георги Марков.", "date": "2018.03.07", "title": "Проф. Иван Илчев: Руският патриарх показа самочувствието на велика нация, която не признава дял на други в историята"}
{"url": "https://www.dnevnik.bg/morski/2018/03/07/3142164_administrativniiat_sud_vuv_varna_potvurdi_edna_ot/", "text": "Собственикът на шуменското дружество \"Дигинг\" Георги Георгиев ще носи наказателна отговорност за това, че е е използвал за събарянето на злополучния хотел \"Вероника\" във ваканционния комплекс Слънчев ден край Варна  работници без сключени писмени договори . Това гласи решение на Административен съд в града, което на практика потвърждава становището на Районния съд от юли 2016 г. Хотел \"Вероника\" се срути на 8 април 2015 г. по време на планирано разрушаване, за да бъде построена на негово място нова сграда. След срязване на две от носещите колони на конструкцията тя се срути и  четирима от петимата работници загинаха под развалините . Извършената веднага след това проверка установи, че на строителната площадка са били извършвани \"непредвидени строителни дейности като ръчно унищожаване на части от сградата, при това от хора без съответната квалификация и договори и без напътствия как да извършат безопасно работата\". Извършените следствени действия показаха, че непосредствено преди трагедията нареждания на работниците е давал лично синът на управителя на \"Дигинг\". Именно той е определил кои колони и как трябва да бъдат срязани. От свидетелски показания стана ясно също, че от дружеството са били предоставен и инструменти за събарянето. Сегашното решение на Административния съд във Варна потвърждава и глобата от 7500 лв., наложена на дружеството от страна на Инспекцията по труда. Първоначално определената глоба бе в размер на 15 хил. лв., но според съда тя трябва да бъде намалена, тъй като ставало дума за първо нарушение. По делото за трагедията от пролетта на 2015г. Варненската окръжна прокуратура внесе в съда обвинителния акт срещу седем души, отговорни за смъртта на четиримата работници Борислав Стефанов, Манол Манолов, Тодор Тодоров и Йосиф Стефанов поради \"немарливо отношение към дейност, представляваща източник на повишена опасност\". Първият обвиняем е строителният надзорник Валентин П. от дружеството \"Инекс консулт\" . Той е бил консултант, изпълняващ строителен надзор и координатор по здравословни и безопасни условия на труд по договор, сключен с \"Международен панаир Пловдив\" АД като възложител на строителните работи. Предмет на договора между двете дружества бил ремонт, реконструкция, модернизация и основно обновяване на хотелите \"Вероника\", \"Мираж\" и административна сграда, както и ново строителство на ваканционни имоти в курорта Слънчев ден. От същата фирма подсъдима е и експертът по строителен надзор Виолета Д. Подсъдими по същото дело са и инспекторът по здраве и безопасност в строителната компания \"Планекс\" Валентин Т., техническият ръководител на обекта Мехнур М., Пламен Н. от дружеството \"Бултранспорт груп\", подизпълнител на обекта, управителят на \"Дигинг\" ЕООД като фактически подизпълнител на \"Бултранспорт груп\" ЕООД, както и Йовко Р., наел работниците за разчистване на останките от друг съборен хотел – \"Мираж\". Комплексът Слънчев ден е собственост на пловдивския бизнесмен Георги Гергов. На мястото на двата разрушени хотела \"Вероника\" и \"Мираж\" вече са изградени два нови апартаментни комплекса, които са пред завършване.", "date": "2018.03.07", "title": "Административният съд във Варна потвърди една от глобите за трагедията с хотел \"Вероника\" през 2015 г."}
{"url": "https://www.dnevnik.bg/politika/2018/03/07/3142165_bsp_ne_uspiaha_da_vkarat_aec_belene_v_strategiiata_za/", "text": "БСП не успяха да запишат в проекта за стратегия за национална сигурност задължение за строителството на АЕЦ \"Белене\". Проектът за стратегията беше приет от ресорните парламентарни комисии и предстои да влезе в пленарната зала за окончателно одобрение. \"Развитието на ядрената енергетика има стратегическо значение за националната ни сигурност. Особено място заемат удължаването на живота на 5-и и 6-и блок на АЕЦ \"Козлодуй\" и изграждането на нови мощности като перспективен ресурс за производство на беземисионна електрическа енергия\", пише в стратегията в частта й за енергийната сигурност. Красимир Янков (БСП) с първото си предложение беше предложил вместо \"нови мощности\" да пише \"АЕЦ \"Белене\", а второто му предложение беше да се добави името на \"втората атомна\". Това не бе прието. Цветан Цветанов (ГЕРБ) му напомни, че все още е в сила мораториумът, наложен върху строителството на \"Белене\". От оригиналния текст, който е внесен от Министерския съвет, отпадна текст, който би противоречал на конституцията. В оригинала беше записано, че \"Въоръжените сили на Република България осигуряват военната сигурност на страната, участват в колективната отбрана на НАТО и в реализирането на общата политика за сигурност и отбрана на ЕС. Заедно с въоръжените сили на останалите съюзници те са гарант за суверенитета, независимостта и териториалната цялост на страната\". Второто изречение отпадна по предложение на Константин Попов (ГЕРБ), тъй като според конституцията \"въоръжените сили гарантират суверенитета, сигурността и независимостта на страната и защитават нейната териториална цялост\", а съюзниците не се споменават. В стратегията беше заложено \"Създаването на  система за доброволна военна подготовка  на български граждани за защита на отечеството.\"", "date": "2018.03.07", "title": "БСП не успяха да вкарат \"АЕЦ Белене\" в стратегията за национална сигурност"}
{"url": "https://www.dnevnik.bg/morski/2018/03/07/3142174_evropeiskiiat_muzikalen_festival_vuv_varna_zapochva_s/", "text": "Тази година Европейският музикален фестивал във Варна празнува своето петнайсето издание със серия от забележителни концерти. Едно от големите музикални събития на 2018 г. във Варна несъмнено ще бъде гастролът на звездата Найджъл Кенеди, с който на 10 март официално ще бъде открит фестивалът. За новата си среща с публиката цигуларят провокатор ще дойде със свой бенд и програма, която ще хвърли мостове между предкласиката, джаза и неговите собствени композиции. Това е най-новият музикален проект на Кенеди – Bach meets Kennedy meets Gershwin (\"Бах среща Кенеди среща Гершуин\"), с който той преди по-малко от месец се представи в Лондон . На 29 март в Градската художествена галерия във Варна в рамките на фестивалния модул Musica da camera е планиран концертът на дуото Ивона Недева - флейта, и Анжела Маджарова - арфа. Дуото Недева - Маджарова е добре познато както на българската публика, така и на европейския концертен подиум. На сцената на Европейския музикален фестивал двете изпълнителки ще представят елегантна програма с творби от френски композитори. Специално място в концерта заемат произведения на Клод Дебюси. На 5 април също в Градската художествена галерия като част от фестивалния модул \"Имена от бъдещето\" е гостуването на дуо \"Герасимец\" от Германия - Николай Герасимец - пиано, и Василий Герасимец - виолончело. Братята са от най-новото поколение немски творци, които вече се радват на широка популярност както в родината си, така и по света. Те са носители на множество престижни награди, сред които тази на публиката от реномирания фестивал в Шлезвиг-Холщайн. В артистичната биография на дуото присъстват множество концерти в Европа, Азия и САЩ, както и радиозаписи за WDR, SWR, NDR и BR. Програмата, която Николай и Василий Герасимец ще представят, предлага една интригуваща разходка – от авторски аранжименти на класически джаз стандарти – Дюк Елингтън, Ерол Гарнър и Джордж Гершуин, до творби от съвременни европейски композитори. На 10 април в Зала 1 на Фестивалния и конгресен център във Варна е концертът от модула \"Световни музикални култури\" - проектът \"Танго без граници\" на международния ансамбъл \"Тангуарда\" (Tanguarda). Ансамбълът се е превърнал в синоним за артистично изследване и рядко музикално вдъхновение с безпрецедентно качество. \"Тангуарда\" обединява забележителни музиканти с тяхната неудържима любов към тангото. Основателят на групата – пианистката Мария Мартинова, създава платформа, която среща в един съвременен прочит енергията на танго нуево с изтънчеността на традицията. Комбинирайки в едно творческо цяло два различни свята - този на класическата музика и на тангото - Мария събира в този проект едни от най-вълнуващите и вдъхновяващи танго изпълнители. Основните членове на състава на \"Тангуарда\" са Марсело Нисинман (бандонеон), изключителен инструменталист и композитор, последовател на своя ментор Астор Пиацола, цигуларят Сирил Гарак, утвърдил се като един от най-емблематичните танго цигулари, и Винфрид Холценкамп – признат като най-известния танго басист в Европа. Пред варненската публика \"Тангуарда\" ще представят творби от Астор Пиацола, Марсело Нисинман, Агустин Барди и Освалдо Тарантино. Акцент в концерта е участието на танцовата двойка Селин Руис и Жереми Бребар. На 14 април във Варненската опера с посвещение на 145-годишнината от рождението на Сергей Рахманинов е концертът на Веселин Станев, пиано, със Симфоничен оркестър на Държавна опера - Варна, под палката на маестро Станислав Ушев. Ще прозвучи една от емблемите на композиторското творчество на Рахманинов – \"Концерт за пиано и оркестър №3\", в изпълнение на варненеца Веселин Станев. В програмата на концертната вечер са включени и поемата фантазия от Чайковски \"Ромео и Жулиета\" и \"Празнична увертюра\" от Шостакович в изпълнение на Оркестъра на Държавна опера - Варна. Билети от касата на Държавна опера - Варна. Началният час на всички концерти от фестивала е 19 ч.", "date": "2018.03.07", "title": "Европейският музикален фестивал във Варна започва с концерта на Найджъл Кенеди тази събота"}
{"url": "https://www.dnevnik.bg/evropa/2018/03/07/3142159_es_predlaga_na_velikobritaniia_ogranichena_turgovska/", "text": "Има само едно ястие в менюто на Европейския съюз за бъдещите отношения с Великобритания след Брекзит и то е споразумение за свободна търговия с нулеви мита, покриващо всички стоки и може би услуги \"в известна степен\", пише \"Политико\". Председателят на Европейския съвет Доналд Туск представи днес проект на насоките за преговори, които целят да поддържат \"възможно най-тясно партньорство с Великобритания\". Преди да се превърне в позиция на ЕС, текстът трябва да бъде одобрен на европейската среща на върха на 22 и 23 март в Брюксел. Туск заяви, че преди няколко часа е изпратил проекта си на 27-те лидери от ЕС и се надява той да бъде приет на предстоящата среща. При представянето на документа от шест страници Туск каза, че намерението на Великобритания да напусне единния пазар и митническия съюз ограничава вариантите за бъдещите отношения. \"Не трябва да е изненада, че единственият оставащ вариант е споразумение за свободна търговия. Надявам се то да бъде амбициозно\", каза той. По думите му това ще бъде първото споразумение за свободна търговия, което разхлабва икономическите връзки, вместо да ги укрепва. \"Нашето споразумение няма да направи търговията между Великобритания и ЕС по-гладка и безпроблемна. То ще я направи по-сложна и скъпа, отколкото е днес за всички от нас\", каза Туск, цитиран от \"Ройтерс\". \"Една държава, която не е членка, да подбира и да смесва е подход, който няма да обсъждаме. Няма да жертваме тези принципи. Това не е в наш интерес\", допълни Туск, имайки предвид желанието на Великобритания да получи привилегирован достъп до единния пазар в някои сектори, но да има различия в други. Финансовият сектор В документа не се споменават финансовите услуги, които Великобритания иска да включи в споразумението за бъдещите отношения. Блокът заяви, че Великобритания ще бъде третирана като всяка друга трета страна, що се отнася до финансовите услуги, коментира \"Ройтерс\". Според текста в бъдеще британските финансови фирми ще могат да действат в ЕС по правилата на държавата домакин. Търговията Документът запазва възможността бъдещото споразумение да покрива \"търговията с услуги... в степен, съответстваща на факта, че Великобритания ще стане трета страна, и ЕС и Великобритания няма да споделят обща регулаторна, надзорна, правоприлагаща и юридическа рамка\". Макар да потвърждава желанието на ЕС за тясно партньорство, в документа се посочва: \"Европейският съвет трябва да вземе предвид многократно изразените позиции на Великобритания, които ограничават дълбочината на това бъдещо партньорство. Изключването от митническия съюз и единния пазар неизбежно ще доведе до търкания.\" Според проектонасоките сделката за свободна търговия трябва да включва \"търговията на стоки с цел да покрива всички сектори, които трябва да бъдат подложени на нулеви тарифи и количествени ограничения с подходящи придружаващи правила за произход. В този контекст съществуващият реципрочен достъп до води и ресурси за риболов трябва да продължи\". Извън търговското споразумение в насоките се посочва, че може да се обмисли и друго социално-икономическо сътрудничество, включително споразумение за авиацията, което да гарантира свързаността, както и сътрудничество в изследванията, образованието и културните програми. Освен това Европейският съвет иска да продължи \"полицейското и юридическото сътрудничество по наказателноправни въпроси\" и подчертава, че \"в областите на сигурността, отбраната и външната политика не трябва да има празнина в сътрудничеството между ЕС и Великобритания като последица от Брекзит\". Европейският съвет обаче отхвърля идеята за участие на Великобритания в агенциите на ЕС след Брекзит, като заявява, че \"ЕС ще запази автономността си по отношение на взимането на решения, което изключва участието на Великобритания като трета страна към институциите, агенциите и органите на ЕС. Ролята на Съда на ЕС също ще бъде напълно зачитана\". Миналата седмица британският премиер Тереза Мей призова Обединеното кралство да стане \"асоцииран член\" на ключови агенции на ЕС като Европейската агенция по лекарствата, Европейската агенция за авиационна безопасност и Европейската агенция по химикали. Лондон е непреклонен, че иска много аспекти от бъдещите отношения да бъдат договорени поне принципно преди официалното излизане от ЕС през март 2019 г. Според законите на ЕС обаче търговското споразумение може да бъде завършено едва след като Великобритания стане трета страна. В обявените днес насоки липсват подробности по този въпрос, което създава условия за бъдещи търкания. Услугите Според проектонасоките услугите ще бъдат част от сделката, но ще има ясни ограничения за това, което ще може да се предлага. \"Това споразумение не може да предлага същите облаги, както членството, и не може да се равнява на участие в единния пазар или в части от него\", се посочва в текста. \"Както други споразумения за свободна търговия, това (търговско споразумение) трябва да се отнася до услугите\", каза Туск. \"(Но) никоя държава членка не може да избира само онези сектори от единния пазар, които й харесват, нито да приема ролята на Съда на ЕС само когато е в неин интерес\", подчерта той. По същия начин подходът на подбиране и смесване за една държава извън ЕС е извън обсъждане. \"Няма да жертваме тези принципи. Не е в наш интерес\", подчерта Туск. Британският премиер Тереза Мей изрази надежда, че окончателните насоки ще са \"достатъчно гъвкави, за да дадат възможност на ЕС да мисли творчески за бъдещото икономическо партньорство\", каза неин говорител. Преговорите за бъдещите търговски връзки между ЕС и Великобритания още не са започнали. Досега дискусиите бяха съсредоточени върху подготовката на споразумението, потвърждаващо окончателно Брекзит. На тях се разглеждаха трудни за договаряне въпроси като финансовата страна на \"развода\", съдбата на британските граждани, живеещи в ЕС, и гражданите на ЕС във Великобритания, както и бъдещето на ирландската граница.", "date": "2018.03.07", "title": "ЕС предлага на Великобритания ограничена търговска сделка"}
{"url": "https://www.dnevnik.bg/bulgaria/2018/03/07/3142254_jiteli_na_pernik_protestiraha_sreshtu_mestnata/", "text": "Недоволни перничани излязоха на протест срещу нарушеното топлоподаване тази зима, осигурено от пернишкото топлоснабдително дружество. С викове \"Мафия\", \"Оставка\" бе посрещнат изпълнителният директор на местната \"Топлофикация\" Любомир Спасов. \"Аварията на 19 февруари извади \"Топлофикация\" от строя за по-дълъг период от време. Тя е много тежка, много сериозна и с неимоверни усилия успяхме да възстановим постепенно дейността на предприятието\", каза Спасов, цитиран от БТА. По думите му от 19 февруари до вчера дружеството не е работило на нормален режим, на което се дължи по-хладката вода и парно.Според Спасов е бил използван предимно газовият трети котел, който е с двойно по-малък капацитет от основната мощност на централата - пети парогенератор. Въпреки проблемите, още на 19 февруари подадохме топлоенергия към града, припомни Спасов. Той оповести, че от вчера ТЕЦ \"Република\" работи на пълна мощност. Щетите от аварията обаче все още не са напълно отстранени. Телефони няма, защото всички кабели са изгорели при двата последователни пожара на 19 февруари, отговори Спасов на въпрос на граждани защо телефонните номера на \"Топлофикация\" мълчат. Любомир Спасов увери, че основната мощност на централата - пети котел, е в добро състояние и всяка година в него се инвестират по 1 млн.-1.5 млн. лв. Той оспори обвиненията, че се горят некачествени въглища. ТЕЦ \"Република\" е проектирана да гори въглища от Пернишкия каменовъглен басейн с енергийност от 1900 до 3300 калории. В момента наличните при нас 78 000 т въглища са със средна калоричност 3 150 ккал, посочи топлофикационният директор. Спасов увери, че другите случаи на нарушено топлоподаване се дължат на проблеми в топлопреносната мрежа,а не на проблеми в парогенераторите. Той каза на хората, че ще бъдат компенсирани за студените си радиатори. Сега се обсъжда методиката и начина на компенсиране, ще я съгласуваме с контролни институции и ще я обявим, каза Спасов. Директорът упрекна абонатите, че дължат 40 млн. лв. за отопление. Некоректните платци в момента са малко по-малко от половината, каза още Спасов. По думите му с отстъпките, които дава на своите клиенти, предприятието се лишава от около 3 млн. лв. годишно. На възгласите \"Оставка\" Спасов отговори, че не е политическо лице, за да подава оставка. Той увери, че няма причина \"Топлофикация\"- Перник да спре работа след края на април. Спасов обеща, че докладите от проверката на КЕВР и Министерството на енергетиката ще бъдат предоставени на медиите.", "date": "2018.03.07", "title": "Жители на Перник протестираха срещу местната \"Топлофикация\""}
{"url": "https://www.dnevnik.bg/photos/2018/03/07/3142102_fotogaleriia_svetovnite_snimki_na_denia_-_7_mart/", "text": "Доха е домакин на международен фестивал на хвърчилата.", "date": "2018.03.07", "title": "Фотогалерия: Световните снимки на деня - 7 март"}
{"url": "https://www.dnevnik.bg/citat_na_deniia/2018/03/07/3142267_citat_na_denia_na_osmi_mart_niakoi_jeni_poluchavat/", "text": "Трябва да си дадем сметка обаче, че докато мнозина от Вас с досада ще кажат \"Без зюмбюли, моля!\", утре не всяка жена ще получи цвете. Някои жени, вместо това, ще получат ругатни и шамари. Други ще получат ругатните и шамарите, заедно с цветето – защото това е много характерно за българския кавалер: да отвори и задържи вратата на идващата дама с репликата: \"Аре, ма, к'во са моташ?!\" Трети ще получат цвете като индулгенция за ругатните и шамарите в останалите 364 дни\". С тази доза черен хумор доц. д-р Алексей Пампоров започна обръщението си на кръглата маса на тема \"Посланик за един ден\", организирана от британското посолство в София. Конференцията събра на дискусия 9 жени посланички (освен от Великобритания, от Азербайджан, Бразилия, Хърватия, Финландия, Израел, Мароко, Холандия и Южна Африка), които приеха в ежедневието си девет български момичета на възраст от 15 до 19 години. Към разговора се присъединиха още представителите на бизнеса, науката и неправителствени организации. \"Във всеки един момент можем да получим подигравки за това, че сме емоционални, за това, че имаме менструация, която ни прави много чувствителни веднъж в месеца, затова, че имаме деца и не можем да поемаме високите длъжности в една корпорация, защото не можем да оставаме на работното си място по 24 часа, и освен това вече говорим за началниците, които могат да си позволяват да упражнят натиск и посегателства и това вече е насилие. Но ние сме свикнали с това. И аз искам бъдещите момичета да не знаят за това.\", каза правозащитникът Марияна Кацарова. Повече за инициативата четете в интервюто на посланик  Ема Хопкинс тук .", "date": "2018.03.07", "title": "Цитат на деня: На Осми март някои жени получават ругатните и шамарите заедно с цветето"}
{"url": "https://www.dnevnik.bg/bulgaria/2018/03/07/3142258_cacarov_iska_podslushvane_i_danni_ot_mobilnite/", "text": "Главният прокурор Сотир Цацаров заяви пред правна комисия, че една от трудностите да вкарват осъдените в затвора е, че прокуратурата не може да използва специални разузнавателни средства, не могат да се искат данни от мобилните оператори и не могат да се следят електроните комуникации на бегълците от правосъдието. Според него работата по задържане на осъдените и привеждането им в затвора трябва да се поеме само от МВР, тъй като дуализмът на вътрешното с правосъдното министерство не работи. В момента след влязла в сила ефективна присъда спрямо някого служители на главна дирекция \"Изпълнение на наказанията\" към правосъдното министерство го издирват на посочения от него в хода на делото адрес, за да го отведат в затвора. Ако той не бъде открит там, те уведомяват МВР, което го обявява за общодържавно издирване. Държавното обвинение още предлага на вътрешното министерство да изработи сайт, в който да се публикуват имената и снимките на всички издирвани (бегълци от правосъдие, но и изчезнали, загубени деца, психично болни и др.) и в който всеки да може да направи справка. Цацаров беше поканен от депутатите за т.нар. парламентарно изслушване по две теми – бягствата от правосъдието и ефекта от последните промени в Наказателно-процесуалния кодекс (НПК), които влязоха в сила на 5 ноември 2017 г. В дневния ред на комисията то бе обявено като обсъждане (диалог) и единственият, който не се притесняваше да го нарече \"изслушване\", беше главният прокурор. За разлика от председателя на комисията - Данаил Кирилов (ГЕРБ), който за пореден път внимаваше с всяка дума към Цацаров и когато някой депутат му зададеше въпрос, Кирилов се обръщаше към Цацаров с: \"отговорете, ако прецените\". По тази причина и депутатът от БСП Крум Зарков отправи критика към Кирилов, че въпросите, по които Цацаров ще представи информация, са получени от депутатите вечерта преди заседанието на комисията. Зарков се оплака, че Кирилов не е предоставил възможност на опозицията да зададе своите въпроси. Главният прокурор се оправда, че статистиката е подготвена по изпратените от комисията въпроси и прокуратурата не е диктувала по никакъв начин дневния й ред. Зарков уточни, че забележката му е само към Кирилов. След всички политически спорове и неразбории как точно могат депутатите да \"разговарят\", \"диалогират\" или \"изслушват\" главния прокурор, той представи пред тях резултатите от разпоредената от него проверка в цялата страна за броя на осъдените на затвор, които обаче не са задържани и засега са успели да избегнат наказанието си. Данните показват, че в момента Те са били 925, но докато е траела проверката на прокурорите 24 души са били задържани, а междувременно други четирима са се укрили. 62 от тях са били с чуждо гражданство. \"Изключително ниска е ефективността на оперативно-издирвателните мероприятия на територията на страната. Трудностите произтичат от липсата на възможности за използване на СРС, а и за проследяване и анализиране на информацията от мобилните оператори\", заяви Цацаров. И допълни: \"Промените в Закона за специалните разузнавателни средства и в Закона за електронните съобщения не са панацея, но невъзможността да бъдат използвани за издирвани бегълци е неадекватна във време на информационен обмен. Абсурд е в днешно време да не можем да проследим електронната комуникация на лице с 10 годишна присъда, а да го издирваме на последния му известен адрес\". Данните на прокуратурата показват, че 700 от бегълците от правосъдието всъщност се укриват в чужбина. Попитан от Крум Зарков от БСП дали те имат предпочитана дестинация, Цацаров посочи, че не може да бъде направена географска карта, но има много укриващи се в държави от ЕС, както и в бивши съветски републики. Интересен факт е, че няма укрили се от правосъдието след присъди в Трън, Брезник, Кула, Благоевград, Сливница, Пирдоп, Етрополе, Поморие, Средец, Царево, Котел, Трявна, Тервел, Тутракан и Попово. Освен това изненадващо Сред незаловените има трима с доживотни присъди. Най-често бягат извършителите на престъпления, свързани с транспорта (198 от всички издирвани, за да влязат в затвора). Това най-често са катастрофи, както и когато извършителят е повредил подвижен железопътен състав или железен път, въздухоплавателно средство, автомобил, електротранспортно средство - тролейбус, трамвай и др. Към тези престъпления се добавят случаите на поставяне на бомба в самолет или кораб, както и отвличане на самолет или кораб. Към престъпленията срещу транспорта спадат и нарушенията на правилата за движение на транспортните средства. Следват крадците – 168 души, и осъдените за престъпления срещу половата неприкосновеност – 153-ма избягали.", "date": "2018.03.07", "title": "Цацаров иска подслушване и данни от мобилните оператори за бегълците от правосъдието"}
{"url": "https://www.dnevnik.bg/evropa/2018/03/07/3142264_spor_mejdu_surbiia_i_kosovo_zabavi_evropeiskite/", "text": "Милиони европейци, които закъсняват за работа или училище, вече имат добро оправдание - безпрецедентно понижение на честотата в европейската електрическа мрежа, заради което часовниците изостават, предаде \"Асошиейтед прес\", цитирана от БТА. Базираната в Брюксел Европейска асоциация на операторите на електропреносни мрежи  (ENTSO-E)  съобщи днес, че проблемът е започнал в средата на януари и е засегнал 25 страни - от Португалия до Полша и от Гърция до Германия. Асоциацията съобщи, че отклонението от стандартната за Европа честота 50 херца е причинено от недостатъчно снабдяване с енергия в района на Косово и Сърбия заради политически спор между двете страни. Заради тези проблеми част от електрическите часовници изостават с около шест минути. През този период Косово не е генерирало достатъчно електроенергия, за да задоволи нуждите си, и според ENTSO-E Сърбия е длъжна съгласно международните договорености да компенсира дефицита. Заради серията спорни точки с Косово, които се въртят около независимостта на страната, обаче Белград се е въздържал да го направи. Европейската асоциация увери, че работи за техническо решение, което може да върне системата към нормална работа в рамките на няколко седмици.", "date": "2018.03.07", "title": "Спор между Сърбия и Косово забави европейските часовници"}
{"url": "https://www.dnevnik.bg/bulgaria/2018/03/07/3142273_ot_2019_g_lichnite_karti_i_pasportite_shte_sa/", "text": "Правителството одобри идейните проекти на българските лични документи, поколение 2019 г., съобщи правителствената пресслужба. Както предвижда Законът за българските лични документи (ЗБЛД), от 1 януари 2019 г. електронният чип, който да съдържа информация за притежателя на документа, трябва да бъде въведен за паспортите и личните карти. Паспортите и личните карти ще съдържат безконтактен електронен носител на информация и антена, отговарящи на изискванията на ICAO Doc 9303 Той ще съдържа биометрични и персонални данни на притежателя, запис на удостоверение за електронна идентичност и запис на удостоверение за квалифициран електронен подпис. Работна група от експерти е избрала високозащитени материали за производството на българските лични документи и на защитните елементи в тях. Предвижда се да се обогати и темата за културно-историческото наследство на страната като бъдат включени обекти от световно, национално и регионално значение. При пресъздаването им ще бъдат приложени нови графични и защитни техники, се казва в съобщението.", "date": "2018.03.07", "title": "От 2019 г. личните карти и паспортите ще са \"безконтактни\""}
{"url": "https://www.dnevnik.bg/photos/snimka_na_denia/2018/03/07/3142286_snimka_na_denia_fiorentina_izprati_vechniia_kapitan/", "text": "Феновете на \"Фиорентина\" си взеха последно сбогом с  , часове преди мача с \"Удинезе\". Капитанът на виолетовите си отиде в съня си, в хотела на отбора, което доведе до отлагане на мачовете в Италия. Във вторник следобед хиляди се събраха пред стадион \"Артемио Франки\", където оставиха фланелки на своя любимец, шалове и цветя.", "date": "2018.03.07", "title": "Снимка на деня: \"Фиорентина\" изпрати вечния капитан Астори"}
{"url": "https://www.dnevnik.bg/sviat/2018/03/07/3142288_napadatel_s_noj_rani_niakolko_dushi_na_ulicata_vuv/", "text": "Поне трима души са били ранени при нападение с нож в сряда вечерта във Виена, съобщават местните медии. Нападателят все още не е заловен. Мястото на инцидента в близост до известния парк Пратер е отцепено от полицията. Според очевидци нападенията на улица \"Пратерщрасе\" до кафене \"Балтазар\" са били безразборни. По-късно официалната агенция АПА цитира говорител на полицията, според когото тримата пострадали са тежко ранени. Масовият всекидневник Oesterreich твърди, че става дума за мъж и две жени на възраст между 40 и 50 години. Нападателят е един, а мотивите му не са известни, казват още от полицията.", "date": "2018.03.07", "title": "Нападател с нож рани няколко души на улицата във Виена"}
{"url": "https://www.dnevnik.bg/sport/2018/03/07/3142302_red_bul_pritesni_mercedes_s_tempoto_si_v_testovete_na/", "text": "Ред бул\" ще бъде най-сериозната заплаха за \"Мерцедес\" в предстоящия сезон от Формула 1, убедени са световните шампиони. \"Биковете\" се представят впечатляващо в изпитанията на пистата \"Каталуня\" край Барселона, а техническият директор на \"сребърните стрели\"  Джеймс Алисън  коментира съперника. \"Има три отбора, които са пред останалите, но трябва да отчетем, че \"Ред бул\" са направили сериозна стъпка напред в развитието си. Не знам на какви режими работи техният двигател тук, но се съмнявам че крият много скорост. До момента ме впечатляват\", каза Алисън. \"Ред бул\"  се представиха добре в първата част от тестовете, като още в първия ден Даниел Рикардо даде най-добро време. След подновяването на тестовете \"биковете\" отново са в челото. Австралиецът също е убеден, че неговият отбор се движи в правилната посока. \"Определено мисля, че сме много близо до \"Мерцедес\". Да, те все още са с малко пред нас, но се доближиваме. На този етап не знам къде са \"Ферари\", но не съм убеден дали са пред нас в развитието на пакета си\", каза Рикардо. Според австралийския пилот болидите на \"Ред бул\", които са с двигатели \"Рено\" не изостават на шест или осем десети, както преди година, а са много по-близо до \"Мерцедес\". Рикардо добави, че и \"Ферари\" са \"някъде там\". Рикардо даде най-добро време в сряда Твърденията за развитието на болида на \"Ред бул\" бяха подкрепени от блестящ резултат за Рикардо. Австралиецът записа обиколка за 1:18.047 минути с най-меките възможни смеси на \"Пирели\" – новите хиперсофт. Рикардо беше по-бърз с близо четири десети от световния шампион Люис Хамилтън,който направи най-добрата си обиколка за 1:18.400. Британецът обаче беше с гуми ултрасофт. Пилотът на \"Ред бул\" прекара цял ден в кокпита, като колегата му Макс Верстапен получи почивка. Австралиецът завъртя 165 тура, като имаше възможност за състезателна симулация, както и изследване на нови елементи. Зад Хамилтън остана Валтери Ботас, който беше само на 160 хилядни зад съотборника си. Двамата пилоти на \"Мерцедес\" направиха съответно 90 и 85 обиколки. \"Ферари\" също поделиха деня между двамата пилоти, като Себастиан Фетел направи 66 обиколки, а Кими Райконен само 49. Беше планирано финландецът да бъде в кокпита цял ден, но сутринта Райконен се почувства отпаднал, затова Фетел го замени. И двамата постигнаха най-добрите си обиколки с гумите софт, което ги отдалечи от челото. \"Имахме различна програма за днешния ден и аз съм доволен от постигнатото. Определено се чувствам добре в колата\", каза Фетел. Поредни проблеми обаче белязаха деня на \"Макларън\". След като Щофел Вандорн направи само 38 обиколки във вторник, ситуацията не се подобри и при Фернандо Алонсо. Испанецът започна добре, но около 11 часа от тима откриха теч на масло и това наложи дълъг престой за двукратния световен шампион в гаража. При откриването на източника на теча се появиха неочаквани трудности и затова от \"Макларън\" прецениха да сменят задвижващата система на болида на испанеца, за да отстранят проблема външно. Алонсо се върна на пистата едва около 17 часа, когато имаше възможност да направи само 10 обиколки, преди да види карирания флаг. В крайна сметка испанецът направи 57 обиколки през деня и даде шести най-добър резултат – 1:19.856.", "date": "2018.03.07", "title": "\"Ред бул\" притесни \"Мерцедес\" с темпото си в тестовете на Формула 1"}
{"url": "https://www.dnevnik.bg/sviat/2018/03/07/3142274_sonda_na_nasa_razsubleche_gazoviia_gigant_jupiter_i/", "text": "Вътрешността на Юпитер е също толкова интригуваща, колкото и колоритната повърхност, разкри публикация на американската аерокосмическа агенция в сп. \"Нейчър\", основаваща се на уникални данни от сондата \"Джуно\" (Juno). Под облаците с червен, кафяв, жълт и син цвят се крие въртяща се смес от течен водород и хелий в центъра, огромни атмосферни потоци с висока скорост и \"екзотични\" гравитационни явления.  Досега учените имаха повърхностни познания за това какво се крие под видимата част от атмосферата. Юпитер е от категорията на т.нар. газови гиганти, които нямат твърдо ядро. В случая се оказва, че подобна роля играе доведената под огромното налягане до течно състояние смес от водород и хелий, която съставлява 99% от най-голямата планета в Слънчевата система. \"Джуно\", която е в орбита от 2016 г., показва, че колкото повече се навлиза в атмосферата, толкова по-йонизирани стават газовете. В един момент те приемат формата на нагорещена плътна като разтопен метал течност. \"Центърът можеше да съдържа ядро от скали с висока температура и под голямо налягане, както и може би вода, но се смята, че и той е течен, а не твърд\", обяснява Тристан Жийо от Université Côte d'Azur в Ница, който е част от международния екип. Мощните течения, сходни на земните джетстрийм, тук са с дълбочина от близо 3000 км под най-горния облачен слой и продължават много по-дълго, отколкото подобни явления на нашата планета. \"Джуно\" е създадена да погледне под тези облаци\", казва проф. Йохай Каспи от израелския Институт \"Вайцман\", водещ новите измервания на гравитацията на Юпитер. Над двата полюса са се разположили огромни циклони, като около този на Северният полюс обикалят 8, а около Южния - 5 по-малки циклона. Скоростта на ветровете в тях достига 350 км/ч, а диаметърът им е от порядъка на 4000 до 7000 км. Никъде в Слънчевата система не е наблюдавано подобно нещо. \"Въпросът е защо тези циклони не се сливат, а имат ясни очертания, макар да са изключително близко един до друг. Данните от сондата \"Касини\" ни казват, че на всеки от полюсите на Сатурн има само по един подобен вихър. Най-малкото научаваме, че газовите гиганти са се оформили по различен начин\", обяснява Алберто Адриани от Института за космическа астрофизика и изучаване на планетите в Рим. Данните показват малка, но значима асиметрия между гравитационните полета на северното и на южното полукълбо. Тя е предизвиквана от мощните течения - колкото по-надолу проникват те, толкова повече маса съдържат, оказвайки силно въздействие върху гравитационното поле на планетата, обяснява Каспи. Учените са изненадани от съдържанието на първите 3000 км на атмосферата - те съдържат около 1% от масата на Юпитер, докато еквивалентният пласт на Земята е пад една милионна от масата на нашата планета, казва още Каспи. \"Фактът, че на Юпитер има такъв огромен регион, въртящ се в отделни ивици от изток на запад, определено ни изненада.\" Петата планета след Слънцето е толкова голяма, че Земята може да се вмести в нея 1300 пъти. Диаметърът ѝ при Екватора е от около 143 000 км, докато земният е около 12 750 км. Досега за 22 месеца сондата е извършила 10 прелитания с обща дължина около 200 милиона километра, а следващото е на 1 април. При най-голямото сближаване апаратът е едва на 3500 км от горната част на облаците. \"Джуно\" е изпълнила едва една трета от мисията си, а вече виждаме началото на един съвсем нов Юпитер\", коментира Скот Болтън, изследовател от Югозападния изследователски институт в Сан Антонио.", "date": "2018.03.07", "title": "Сонда на НАСА \"разсъблече\" газовия гигант Юпитер и изненада учените"}
{"url": "https://www.dnevnik.bg/sport/2018/03/07/3142305_juventus_otstrani_totnum_sled_vpechatliavasht_obrat_na/", "text": "Ювентус\" се  класира за четвъртфиналите в Шампионската лига  след гръмка победа над \"Тотнъм\" на \"Уембли\" 2:1. След много слабо първо полувреме \"бианконерите\" изоставаха с 0:1 и не се виждаше как ще измъкнат нещо от английската столица, но с избухване на големите си звезди Гонсало Игуаин и Пауло Дибала в рамките на три минути обърнаха резултата. За трети път в последните четири сезона италианският тим стига до четвъртфиналите. С общ резултат 4:3 \"бианконерите\" продължават напред, след като в първата среща резултатът беше 2:2. Подобно на  първия мач в Торино , полувремената предложиха тотално различна картина. В Италия \"Ювентус\" допусна рядко срещан обрат, а този път това се случи на \"шпорите\", които доминираха преди почивката, но след нея се сринаха. \"Тотнъм\" пропусна на четвъртфинал за втори път след сезон 2010-11 и напуска турнира. \"Ювентус\" излезе с всичко най-добро, което имаше на разположение за мача на \"Уембли\". След травма се завърна Гонсало Игуаин, а другата голяма звезда на \"бианконерите\" Пауло Дибала също започна титуляр. \"Тотнъм\" обаче беше прекрасно подготвен за играта на гостите. \"Шпорите\" диктуваха темпото и нито за момент не се притесниха да бъдат водещия отбор. Кристиан Ериксен се прибираше дълбоко, за да помага в изнасянето на топката и заедно с Ерик Дайър и Муса Дембеле създаде числено преимущество в средата на терена. Англичаните спечелиха битката в най-важната зона и това им позволи да бъдат по-опасни в атака. Много често подаванията на \"шпорите\" намираха футболисти в свободни позиции, които не бяха покривани от играчи на \"Ювентус\". Още в третата минута Джанлуиджи Буфон трябваше да спасява изстрел на Сон Хюнг-мин. След това Хари Кейн опита късмета си, но топката премина край страничния стълб. \"Ювентус\" определено изпитваше затруднения в средата на терена, а и играта по фланговете не вървеше. За капак при единствената по-опасна атака на гостите и съдията Марчиняк сбърка. Той подмина нарушение на Ян Вертонген срещу Коста в наказателното поле. В 38-ата минута Сон се измъкна за пореден път, но стреля покрай целта. Минута по-късно обаче кореецът отново се озова на стрелкова позиция и не сгреши. Защитата на италианците беше хваната неподготвена, Трипър намери Сон на далечната греда и нападателят с №7 се разписа. Кореецът имаше и голяма доза шанс, след като не отправи най-качествения удар, а топката рикошира в левия му крак, за да заблуди Буфон. През първите 45 минути \"Ювентус\" не успя да отправи нито един точен удар и не принуди Юро Лорис да прави спасяване. След почивката ситуацията не се промени драстично и \"Тотнъм\" продължи да доминира. Положението обаче изнерви футболистите на \"Ювентус\", чиито грубости зачестиха. В крайна сметка по-агресивното поведение на \"бианконерите\" свърши работа, защото изведнъж положенията за домакините секнаха. Час след началото на мача гостите показаха признаци, че се събуждат, когато шут на Дибала мина встрани от целта. Четири минути по-късно защитата на \"Тотнъм\" не си взе поука и изпусна Игуаин при елементарно положение. Аржентинецът се измъкна от засадата след отклонена топка от Кедира и от два метра нямаше как да сгреши – 1:1. Попадението за \"Ювентус\" шокира домакините и три минути по-късно те инкасираха още едно. Този път Игуаин влезе в ролята на асистент, извеждайки Дибала зад защитата и за №10 на \"Ювентус\" не беше проблем да промени статуквото в двубоя. Опитният отбор на \"Ювентус\" коригира разстоянието между отделните си футболисти и тези със съперника и разликата веднага се усети. Освен това \"бианконерите\" вкараха два гола с първите си два точни удара. Усетили, че няма какво да губят \"шпорите\" се хвърлиха в атаки, но най-добрата възможност Джорджо Киелини се отличи в прекрасна намеса, избивайки топката пред погледа на Кейн. В 90-ата минута защитата на \"Ювентус\" отново спря Кейн. Нападателят на \"Тотнъм\" стреля с глава, топката се отби в страничния стълб и точно преди да влезе в мрежата Андреа Бардзали я изби с навременна намеса.", "date": "2018.03.07", "title": "\"Ювентус\" отстрани \"Тотнъм\" след впечатляващ обрат на \"Уембли\""}
