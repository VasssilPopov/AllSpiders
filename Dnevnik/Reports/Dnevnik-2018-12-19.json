{"url": "https://www.dnevnik.bg/sport/2018/12/19/3365053_totnum_pobedi_arsenal_i_stigna_polufinalite_v_kupata/", "text": "Тотнъм\" и \"Челси\" се класираха за полуфиналите в турнира за Купата на Лигата след победи над \"Арсенал\" и \"Борнемут\". Двата тима се присъединяват към \"Манчестър сити\" и третодивизионният \"Бъртън албиън\", които си осигуриха участие сред четирите най-добри във вторник. На \"Емиратс\" \"шпорите\" си върнаха за загубата в дербито на 2 декември, като спечелиха с 2:0. Този път \"Тотнъм\" беше по-добрият отбор на терена, като показа ефективна игра. Головете за победителите вкараха Хюн Мин Сон в 20-ата минута и Деле Али в 60-ата. За \"Арсенал\" загубата е втора поредна, след като през уикенда \"артилерисите\" отстъпиха на \"Саутхемптън\". Преди това тимът на Унай Емери беше в серия от 21 срещи без поражене във всички турнири. Първата част премина под диктовката на \"Арсенал\", но въпреки превъзходството си и владението на топката, футболистите на Емери не успяха да преодолеят защитата на гостите. \"Тотнъм\" отправи едва един точен удар за 45 минути, но той се оказа гол. След бърза контраатака Деле Али подаде по прекрасен начин към Сон, а той не сгреши, останал очи в очи с Петър Чех. През второто полувреме ситуацията на терена не се промени, като \"Арсенал\" беше по-активен, опита да обърне срещата, но срещу себе си имаше добре организиран тим. Точно час след началото на мача \"шпорите\" вкараха втори гол, който приличаше на първото попадение. Хари Кейн пусна извеждащ пас към Али, който технично прехвърли Чех – 2:0. Малко по-късно \"Арсенал\" отговори с най-доброто си положение в мача, като Александър Лаказет удари греда. В минутите до края обаче нервите взеха връх, а играта беше накъсана. Най-спорният момент беше четвърт час преди края, когато фен на \"Арсенал\" удари с бутилка вода в главата Деле Али. В другата среща \"Челси\" срещна неочаквани трудности срещу \"Борнемут\" на своя \"Стамфорд бридж\". Сините спечелиха с 1:0, но трябваше да чакат до 84-ата минута, за да падне победното попадение на Еден Азар. Голът на Азар падна след разбъркване в наказателното поле и подаване от Педро, като звездата на сините успя да реагира най-бързо и с изстрел с десния крак отбеляза. В двубоя \"Челси\" създаде 25 възможности за гол и стреля общо 12 пъти точно към вратата на \"черешките\", но нямаше и късмет.", "date": "2018.12.19", "title": "\"Тотнъм\" победи \"Арсенал\" и стигна полуфиналите в Купата на Лигата"}
{"url": "https://www.dnevnik.bg/sviat/2018/12/19/3364887_za_pruv_put_v_istoriiata_-_bebe_na_vanuatu_e/", "text": "Едномесечно бебе на островната държава Вануату в Южния Пасифик влезе в историята като първия човек, имунизиран благодарение на доставка с дрон, съобщи УНИЦЕФ. Дронът е прелетял за 25 минути 40 км над планински терен, за да достигне Залива Кук на остров Ероманго. Изминаването на разстоянието пеш или с лодка отнема часове. Правителството на Вануату е първото в света, свързало се с компания за наемане на дронове с цел доставка на ваксини, допълват от организацията на ООН за защита на децата. Това е голям скок за глобалното здравеопазване, казват още от УНИЦЕФ. На място е имало квалифицирана медицинска сестра, която е получила ваксините срещу детски паралич и туберкулоза. След това тя ги е поставила във вторник на 13 деца и 5 бременни. В телефонен разговор с Фондация \"Томпсън Ройтерс\" Джина Дехинавануа от международната хуманитарна агенция CARE International казва, че \"това е много иновативно и се надявам да го разширят и към други райони, защото ще помогне на децата, като гарантира, че тези до 5 години ще имат необходимите ваксини да оцелеят\". Хенриета Форе, изпълнителният директор на УНИЦЕФ, коментира в изявлението на организацията, че \"дроновете могат да предизвикат много сериозна промяна и да решат проблема с доставките в последните километри преди нуждаещите се\". На Вануату - една от най-бедните държави в света - живеят около 280 000 души, населяващи близо 80 острова. Едва една трета от островите имат летище и нормални пътища. По данни на УНИЦЕФ от 2016 г. от 1000 бебета, родени тук, 28 умират преди да навършат 5 години. Едва 20% от децата имат някаква имунизация. Един от проблемите с ваксините е, че те се съхраняват и пренасят при определени температури. На дрона е имало монтирана хладилна кутия с пакети с лед и датчик за температурата. Предстоят още тестове за доставки с дронове в различни части от архипелага преди правителството да реши дали да използва по-масово услугата.", "date": "2018.12.19", "title": "За пръв път в историята - бебе на Вануату е имунизирано с помощ от дрон"}
{"url": "https://www.dnevnik.bg/detski_dnevnik/2018/12/19/3364934_bulgarskite_deca_na_mejdunarodnite_olimpiadi_ili_72/", "text": "Общо 72 медала са спечелили българските състезатели по природни науки през изминалата състезателна година. От тях 18 са златните, стана известно на годишна среща на олимпийските отбори по природни науки днес в Националния археологически институт, която се проведе под патронажа на президента Румен Радев. \"Вие извършвате една изключителна общественополезна дейност, защото вашите успехи са най-добрата реклама за успехите на съвременна България, а това, което постигате, е една от гаранциите за чуждите инвеститори да идват в страната ни\", се обърна президентът към децата. Заместник-министърът на образованието Деница Сачева каза, че образователното министерство поставя особен акцент на дисциплините, свързани с математика и природни науки. Тя отбеляза, цитирана от БТА, че през следващата година 40% от дейностите по интереси в училищата ще бъдат насочени в тази посока, че ще бъдат инвестирани почти 1.5 млн. лева в международни състезания и олимпиади, а и предстои национална програма за иновации.", "date": "2018.12.19", "title": "Българските деца на международните олимпиади или 72 повода за гордост"}
{"url": "https://www.dnevnik.bg/sport/2018/12/19/3364919_mourinyo_junaited_ima_budeshte_bez_men_i_az_imam/", "text": "Жозе Моуриньо не е притеснен след  уволнението си от \"Манчестър юнайтед\"  и обяви, че ще се отдаде на почивка. Португалският мениджър беше освободен от \"червените дяволи\" във вторник малко повече от две години на поста. С тима от \"Олд Трафорд\"  Моуриньо  записа 84 победи, 32 равенства и 28 загуби в 144 официални мача. \"Ще направя същото, което направих и когато напуснах \"Челси\". Ще запазя добрите неща и няма да говоря за нищо, което се е случвало в клуба. Можем да говорим за много хубави неща и за някои не толкова хубави, но аз не правя така - всичко е приключило. \"Манчестър юнайтед\" има бъдеще без мен и аз имам бъдеще без \"Юнайтед\", каза Моуриньо. Той говори пред \"Скай спортс\", като беше засечен от репортер на телевизията пред дома си в Лондон. \"Винаги съм бил много критичен към мениджърите, които напускат някой клуб и след това излизат и започват да разкриват детайли за т ва какво се е случило и кой трябва да бъде обвиняван за ситуацията. Това не съм аз. Аз обичам да казвам в такива моменти просто, че \"играта свърши\". \"Докато се завърна във футбола, мисля, че имам правото да поживея нормално - да пазарувам, да се разхождам. Сега искам да правя такива неща. \"Манчестър юнайтед\" е минало\". От клуба вече обявиха, че до края на сезона \"Юнайтед\"  ще бъде воден от Оле Гунар Солскяр .", "date": "2018.12.19", "title": "Моуриньо: \"Юнайтед\" има бъдеще без мен и аз имам бъдеще без \"Юнайтед\""}
{"url": "https://www.dnevnik.bg/razvlechenie/2018/12/19/3364888_shvedski_festival_bez_muje_beshe_obvinen_v/", "text": "Стейтмънт\" - фестивал в Швеция само за жени, беше намерен за виновен за дискриминация от шведската служба за защита от дискриминация, предаде Би Би Си. Според службата самото описание на фестивала като \"събитие без мъже\" нарушава антидискриминационните закони в страната. Държавният регулатор добавя, че рекламната кампания на фестивала е обезкуражила определена част от обществото да присъства на събитието. Организаторите на фестивала обявиха чрез \"Фейсбук\", че са твърде заети \"да променят света\", за да отговорят на обвиненията. Според тях с публика, състояща се от 5000 жени и трансполови хора, фестивалът е успешен и показва, че светът се нуждае от повече подобни събития. И решението на службата не променя този факт. Службата за защита от дискриминация признава, че правилото за неприсъствие на мъже не е било насилствено прилагано на фестивала, проведен по-рано през годината, и добавя, че на входа му не е правено отсяване на различните полове. Тъй като никой не е пострадал от ограниченията на фестивала, няма да има и финансова глоба. Двудневният фестивал \"Стейтмънт\" беше създаден от шведската комедиантка Ема Кникаре в отговор на големия брой сексуални посегателства над жени на най-мащабния музикален фестивал в страната Бравала, който по същата причина не беше проведен през 2018 г. Кникаре каза, че фестивалът е мислен като еднократно събитие и се надява да не се налага да го организира повече. Тя не смята \"Стейтмънт\" за решение, а за реакция и основната му цел е била създаването на зона, в която мъжете и трансполовите хора да се чувстват спокойни.", "date": "2018.12.19", "title": "Шведски фестивал \"без мъже\" беше обвинен в дискриминация"}
{"url": "https://www.dnevnik.bg/politika/2018/12/19/3364929_gerb_napraviha_opit_da_davat_plajovete_na_koncesiia_po/", "text": "От ГЕРБ се опитаха да удължат срока, в който концесиите на плажовете ще се дават по Закона за черноморското крайбрежие, а не по Закона за концесиите, с още две години. В края на 2017 г. срокът вече беше удължен с една година.  Опитът за увеличаването на срока беше направен при гледането на друг закон - за управление на територията (ЗУТ), което се превръща  в традиция за управляващите.  Предложението е направено от председателя на комисията по правни въпроси Данаил Кирилов, с което да се даде правото на министъра на туризма да продължи да дава плажове на концесия по сегашния ред. В ЗУТ се удължава срокът, в който общините трябва да изработят общите си устройствени планове, до 2021 година.  В парламента дойде министърът на туризма Николина Ангелкова, която се опита да убеди депутатите, че ако искаме да имаме добре стопанисвани плажове, подготовката за това трябвало да започне отрано, тъй като тя трябва да обяви през март кои са неохраняемите ивици и от 15 май влиза забраната за строителство. Това обаче не убеди БСП и коалиционните партньори от \"Обединени патриоти\" и Кирилов оттегли предложението си, преди да се стигне до гласуване. Целта са дългогодишни концесии Дора Янкова (БСП) повдигна темата по време на дебатите. \"Тук има нещо, което ние не можем да разберем. Това налага да се усъмним, че тук има определени интереси, уважаеми колеги\", каза Янкова. \"Целта на тази промяна е, когато през следващите две години изтекат голяма част от концесиите, да може да се сключат дългосрочни договори по сегашния ред от сегашния министър и от сегашния кабинет\", добави съпартиецът й Христо Проданов.  Данаил Кирилов декларира, че няма \"личен, частен, корпоративен интерес по процедури с плажовете\". Опита се да обясни, че в момента имало обжалване на наредба за плажовете и решил да се отложи влизането в сила на закона \"симетрично, по аналогия от предходната разпоредба удължаването, което е модусът по закона\". Според него отлагането било подкрепено от бранша. Кирилов бил \"законодателен терорист\" \"В последните седмици минавате всякакви граници и действате като абсолютен законодателен терорист, опасан с нормите, които са му подадени от която и да е администрация, и взривявате отвътре всички принципи на законодателство, нормотворчество и елементарна нормалност за тази държава\", заяви за Кирилов Крум Зарков (БСП). \"Някой ви е подвел, че промените се поддържат от бранша. Ако си спомняте, онези дебеловрати момчета и онези момичета с джуките и силикона поддържат сегашния закон\", каза Валери Симеонов. \"Колега Симеонов, какво против имате подаръците за Дядо Коледа? Какво против имате тези момчета да спечелят на тъмно, на влажно, плажове без пари? Ми Коледа е! Не ви е срам! И не сте прав – струва ми се, че плажните ивици вече са определени. Това е бащиния - на въпросните мутри. 30 години гледаме, цъкаме. Ми Коледа е!\", включи се и Валентин Касабов от партията на Симеонов.  \"Не познавам нито дебеловрати концесионери, нито партийни собственици на комплекси. А да кажеш на юрист, че е законодателен терорист, бих казал, че е една много сериозна обида. Но заявявам – променям си изцяло отношението към колегата Зарков. Няма да го третирам повече като юрист, а като комсомолец ентусиаст\", отговори Кирилов.", "date": "2018.12.19", "title": "ГЕРБ направиха опит да дават плажовете на концесия по стария ред"}
{"url": "https://www.dnevnik.bg/video/novinite_na_bnt/2018/12/19/3364932_video_drugite_novini/", "text": "От утре тръгват трамваите по улица \"Граф Игнатиев\" Мъск показа тестовия тунел за високоскоростната мрежа Пощенска картичка и печат \"100 години професионално изкуство в България\" И Сандра Бълок с предложение за водещи на церемонията \"Оскар\" НДК отваря врати за електронната музика Тапи за уши срещу коледните песни", "date": "2018.12.19", "title": "Видео: Другите новини"}
{"url": "https://www.dnevnik.bg/sviat/2018/12/19/3364734_kak_germanski_policai_si_razmeniat_snimki_na_hitler/", "text": "Вестник \"Франкфуртер алгемайне цайтунг\" (ФАЦ) твърди, че скандалът около евентуално наличие на десен екстремизъм в средите на полицията във Франкфурт на Майн се разраства. Изданието съобщава, че са били претърсени и нови полицейски управления в провинция Хесен. Берлинският вестник \"Тагесшпигел\" допълва, че се били иззети редица мобилни телефони на полицейски служители. Пречупени кръстове и снимки на Хитлер Новината за петимата полицейски служители от Франкфурт, които са временно отстранени от служба, разбуни духовете в цяла Германия. Стана известно, че в създадена от тях група в WhatsАpp петимата са си разменяли снимки, видеозаписи и текстове с дясноекстремистко съдържание - и то от доста време насам. Директорът на полицията във Франкфурт Герхард Березвил заяви, че става дума за снимки на Хитлер, пречупени кръстове и други нацистки символи, както и за текстове, подстрекаващи към омраза и насилие срещу бежанци, хора с увреждания и малцинства. Вестник \"Тагесшпигел\" пък информира, че силите за сигурност проверяват дали съществува някаква връзка между въпросните полицаи и т.нар. мрежа \"Анибал\". Това е дясна групировка от полицаи и военнослужещи, които се готвят за деня \"Х\" - когато трябвало да бъдат избити всички бежанци и хора с леви убеждения. Анонимен факс с кодова дума Групата беше разкрита след подадената през лятото на тази година жалба от страна на франкфуртската адвокатка Седа Базай-Йълдъз. Тя защитаваше някои от семействата на жертвите, убити от неонацистката групировка \"Националсоциалистически нелегални\". През август адвокатката получава анонимен факс, в който я наричат \"турска свиня\" и я заплашват, че ще \"заколят\" двегодишната ѝ дъщеря. Междувременно стана ясно, че въпросният факс е бил изпратен от едно полицейско управление във Франкфурт на Майн. Факсът е подписан от името на \"Националсоциалистически нелегални 2.0\". Петимата заподозрени полицаи (четирима мъже и една жена) бяха временно отстранени от служба. Според някои от съобщенията в медиите, Дирекцията на полицията във Франкфурт на Майн още през октомври е разбрала, че в заплахите срещу Седа Базай-Йълдъз са замесени служители на полицията, но въпреки това не е предала тази информация на съответната криминална служба. Министър-председателят на провинция Хесен Фолкер Бофие заяви, че случаят е крайно сериозен и ще бъде разследван с голяма решителност. Доверието в полицията е разклатено За това настоява и политологът Хайо Функе, който е експерт по въпросите на десния екстремизъм. \"Доверието в полицията е разклатено. Единственият шанс то да бъде възстановено е да се проведе бързо и пълно разследване на случая. Функе се пита защо жалбата на адвокатката е останала без отговор в продължение на четири месеца. Според него би било прибързано да се говори за наличието на структурен проблем, засягащ полицията, но съзира известна тенденция към дясноекстремистки нагласи и сред полицаите. Германските социалдемократи смвятат, че ако бъде доказана вината на въпросните полицаи, срещу тях трябва да бъде приложена цялата твърдост на закона. А случаят явно се разраства все повече. Кьолнският адвокат по наказателно право Мустафа Каплан междувременно също е подал жалба срещу неизвестен извършител. Поводът: дясноекстремистко послание, получено от него по електронната поща, което също е подписано от името на \"Националсоциалистически нелегални 2.0.\" Мустафа Каплан също като Седа Базай-Йълдъз бе адвокат на жертвите, убити от неонацистката групировка \"Националсоциалистически нелегални\". Той защитава и правата на турския президент Ердоган в делото за обида, заведено от турския президент срещу телевизионния водещ Ян Бьомерман.", "date": "2018.12.19", "title": "Как германски полицаи си разменят снимки на Хитлер"}
{"url": "https://www.dnevnik.bg/photos/2018/12/19/3364969_snimka_na_denia_mvr_preduprejdava_za_telefonni_izmami/", "text": "Полицията информира, че най-често прилаганата схема сред телефонните измами е \"оказване на съдействие на полицията\". От МВР разпространиха рисунки с предупреждения за измамите. В повечето случаи схемата се прилага спрямо възрастни хора в големите градове, които при първото обаждане са сами. Сценариите може да са различни, но измамниците ще направят всичко възможно да задържат жертвата на слушалката, после ще я стресират, ще я изолират и накрая ще я убедят, че те са единственото възможно решение и тя трябва да направи всичко, което й кажат, предупреждава МВР.", "date": "2018.12.19", "title": "Снимка на деня: МВР предупреждава за телефонни измами"}
{"url": "https://www.dnevnik.bg/sviat/2018/12/19/3364965_armeniia_malaiziia_i_eritreia_sa_durjavite_na_2018-ta/", "text": "Армения е \"страна на годината\" според сп. \"Икономист\". \"Наградата не отива при най-влиятелната нация, нито при най-богатата, нито при тази с най-вкусната храна (извинявай, Япония). Наградата е в чест на прогреса\" и се дава на държавата, която е напреднала най-много през изминалата година. Според авторитетното издание Армения е първенец през 2018 г., след като протести свалиха бившия президент  Серж Саркисян  дни след като парламентът го избра за премиер. На власт дойде харизматичният бивш журналист  Никол Пашинян , понесен от вълната недоволство срещу корупцията и некадърността. Партията му спечели 70% от вота, а Москва не намери извинение да се намеси, отбелязва \"Икономист\". (Какви бяха първите му инициативи четете  тук .) Все пак териториалният спор с Азербайджан не е приключил и отново може да се разгори. \"Но една древна и често зле управлявана нация в турбулентен регион има шанс за демокрация и обновление\", пише изданието. Подгласници на Армения тази година бяха Малайзия и Еритрея. Малайзийците прогониха премиера, който не можа да обясни откъде  700 млн. долара  са влезли в  банковата му сметка . Партията на  Наджиб Разак  доминираше политиката от петдесетте години, затова загубата ѝ на изборите беше изненада. Въпреки това новият премиер  Махатхир Мохамад  не бърза да реши расовите проблеми или да предаде властта на по-младия си и либерален съратник  Ануар Ибрахим , който е бивш политически затворник. Тази година реформистки настроеният премиер на Етиопия  Абий Ахмед  освободи политически затворници, позволи на медиите да пишат свободно и обеща реални избори през 2020 г. Той сключи  мир с Еритрея,  отвори границата и възстанови достъпа на страната до морето. Опитва се дори да либерализира икономиката в  една държава , където е по-трудно да се намери телефонна връзка, отколкото в съседната, затънала в анархия Сомалия. Абий щеше да спечели, ако надпреварата бе за човек на годината, пише \"Икономист\". Но далеч не е сигурно, че той ще успее да спре етническото насилие в страната, а сепаратистите сега опитват да създадат етнически чисти анклави, прогонвайки малцинствата от домовете им. 1.4 млн. души са вътрешно разселени в момента.", "date": "2018.12.19", "title": "Армения, Малайзия и Етиопия са държавите на 2018 според сп. \"Икономист\""}
{"url": "https://www.dnevnik.bg/sviat/2018/12/19/3364968_sasht_zapochnaha_iztegliane_na_voennite_si_ot_siriia/", "text": "Сенаторът републиканец Линдзи Греъм заяви, че оттеглянето на САЩ би имало \"разрушителни последици\" за интересите на Америка в района и по света. \"Американско изтегляне сега би било голяма победа за \"Ислямска държава\", Иран, Башар ал Асад и Русия.\" Руското външно министерство, цитирано от САЩ, заяви, че напускането на американците създава перспективи за политическо уреждане на кризата, както и светло бъдеще за сирийската комисия за съставяне на нова конституция. Британският зам.-министър на отбраната Тобаяс Елууд също заяви, че \"изобщо не съм съгласен\" с Тръмп, че \"Ислямска държава\" е победена. \"[Ислямска държава] се преобразува в други форми на екстремизъм и заплахата е съвсем реална.\" \"Започнахме завръщането на американските войски у дома, тъй като преминаваме към следващата фаза на тази кампания\", заяви Сара Сандърс, говорителката на Белия дом. Засега не е ясно от изявлението ѝ дали става дума за всичките около 2000 военни в страната, както и кога ще приключи операцията. Сандърс допусна, че САЩ ще останат ангажирани в някаква степен с конфликта. \"САЩ и съюзниците ни сме в готовност да се ангажираме отново на всички нива в защита на американските интереси, когато това е необходимо. Ще продължим да работим заедно, за да не разполагат ислямските терористи с територия, финансиране и подкрепа\", каза още тя. \"Ройтерс\" коментира, че ако се потвърди, че Вашингтон се изтегля изцяло от страната, това ще противоречи на дългогодишните настоявания на американски високопоставени служители, че военните ще са на терен продължително време, за да не се появи отново \"Ислямска държава\". Освен това ще се ограничи и влиянието на САЩ в района, включително дипломатическите усилия да се влияие върху прекратяването на гражданската война, убила стотици хиляди, прогонила милиони и предизвикала разруха за милиарди долари. Източник на агенцията споделя, че американците провеждат консултации с партньори и съюзници. Два източника на \"Ройтерс\" твърдят, че решението за изтегляне е взето, но засега това не може да бъде потвърдено официално. В Сирия се намират предимно спецчасти, работещи в тясно сътрудничество с кюрдски и арабски милиции, известни като Сирийски демократични сили. С тяхна помощ бе победена военно \"Ислямска държава\", но и беше раздразнена Турция, смятаща, че алиансът е с една от кюрдските групировки, водещи терористична кампания в на нейна територия. До днес американското присъствие в Сирия е смятано за стабилизират фактор, който в значителна степен въздържа Анкара от военни операции срещу Сирийските демократични сили. В последните дни Турция усилено заговори за нова операция срещу този съюз. Дори при пълно американско оттегляне от Сирия в съседен Ирак ще останат около 5200 военни. Повечето от въздушните удари в Сирия са нанасяни от бази от Катар и други места в Близкия изток. Министърът на отбраната Джим Матис, както и американски дипломати са се изказвали против напускане преди да е постигнато споразумение за спиране на бруталната война. \"Ислямска държава\" вероятно ще премине към партизански и терористични действия, след като остана без своя територия. Ако това се потвърди, Тръмп ще бъде критикуван, че е прибрал военните си преждевременно, както и че е допуснал Иран да разшири влиянието си в Сирия. Не е ясно защо точно сега президентът би искал да се изтегли, включително защото няма отговор кой би запълнил вакуума и би стабилизирал страната без поредна вълна от кръвопролития. По изчисления на САЩ в апогея си \"Ислямска държава\" е контролирала около 100 хиляд иквадтарни километра с близо 8 милиона жители и приходи от почти 1 млрд. долара годишно. Брет Макгърк, специалният американски пратеник за глобалната коалиция за разгром на групировката, заяви миналата седмица, че ислямистите са останали с последния си 1% от територията и няма присъствие в Ирак. Последният град под контрола на \"Ислямска държава\" скоро може да бъде превзет от подкрепяните от САЩ Сирийски демократични сили. След това остава ивица по източния бряг на Ефрат и няколко пустинни територии на запад от реката. Американски официални лица са предупреждавали, че пълната загуба на териториален контрол не е равносилно на разгром на групировката.", "date": "2018.12.19", "title": "САЩ започнаха изтегляне на военните си от Сирия"}
{"url": "https://www.dnevnik.bg/sport/2018/12/19/3364927_sportnata_zala_v_ruse_stava_durjavna_sreshtu_20_mln/", "text": "Частната спортна зала в Русе ще стане държавна собственост срещу 20 милиона лева. Съоръжението ще премине в активите на \"Национална спортна база\" ЕАД, която стопанисва най-големите спортни обекти в страната. Решението беше взето днес след  промени по бюджета на Министерството на младежта и спорта (ММС) за 2018 г. , с които се увеличава капиталът на НСБ, съобщиха от пресслужбата на Министерския съвет. \"С предоставените средства в размер на 20 милиона лева ще бъде придобит мажоритарен брой акции от капитала на \"Арена Русе\" АД, собственик на \"Булстрад арена\" - универсална спортно-зрелищна зала и обществен комплекс към нея\", се казва в съобщението. От Министерския съвет не уточниха какъв процент от акциите ще бъде придобит от държавата. Капиталът на \"Арена Русе\" АД е 36.4 милиона лева, показва справка в Търговския регистър. Залата беше открита през 2015 г. с основна инвестиция от Атанас и Пламен Бобокови. Пламен Бобоков обяви тогава, че нето залата струва 34 431 760 лева, от които с брат му са вложили 32.4 милиона - 16 млн. лева лични средства и 16.4 млн. лева заеми. По думите му община Русе чрез отстъпено право на строеж и незавършено строителство участва с 2 млн. лева. Застрахователната компания \"Булстрад\" придоби правата върху името на залата с договор за три години, който изтече през това лято. Два месеца преди световното първенство по волейбол, което се проведе в България и Италия през септември, залата беше прекръстена на \"Монбат арена\". От ръководството на производителя на стартерни батерии \"Монбат\", където братя Бобокови са основни акционери чрез \"Приста ойл холдинг\" (42.73%) и \"Монбат трейдинг\" (7.06%), афишираха дългосрочни планове за спонсорство на залата. \"Управлението на многофункционалното спортно съоръжение от \"Национална спортна база\" ще гарантира висока степен на експлоатационна ефективност на обекта, съобразена със съвременните изисквания за подобен тип обекти, и ще намали пряката ангажираност на държавата за управлението и поддържането й\", се казва още в съобщението на Министерския съвет. Съвременната история на \"Арена Русе\" започва през 2007 г., когато \"Приста ойл\" и \"Денси строй\" печелят конкурс на общината за изграждане на спортно-развлекателен комплекс, който освен дострояването на залата на мястото на стария колодрум включва и изграждането на мол, офис сграда клас А и на петзвезден хотел. Тогава тяхното предложение получи над 50% повече точки от останалите кандидати. Самият конкурс предизвиква редица спорове и съмнения, като се започне с това, че срокът за подготовка беше едва 14 дни. Дъщерната на испански инвеститори компания \"ССУ България\" дори е предлагала ако не значително по-добри, то доста конкурентни условия - 50% от търговските площи в бъдещия мол и 100% от залата да останат за общината плюс десетгодишно управление на залата и обучение на персонала. Теренът от 40 декара в центъра на Русе по пазарна стойност в бума на строителството преди кризата се е оценявал на 20 милиона евро. Процесът по изграждането на залата премина през низ от  компромиси, плащания и гаранции от общината , които не е трябвало да прави, за да помогне на партньора си в проекта. По договор залата трябваше да е готова през 2009 г. или общината да получи обезщетение от 20 милиона евро.", "date": "2018.12.19", "title": "Спортната зала в Русе става държавна срещу 20 млн. лева"}
{"url": "https://www.dnevnik.bg/politika/2018/12/19/3364974_kabinetut_predlagal_na_brjuksel_mnogo_varianti_za_da/", "text": "В хода на преговорите с Европейската комисия България е предложила десетки варианти за реорганизация на газовите дружества \"Булгаргаз\" и \"Булгартрансгаз\", обявява вицепремиерът Томислав Дончев по време на днешното правителствено заседание във връзка с  наложената от Брюксел глоба  на Българския енергиен холдинг. Това се вижда от откъс от стенограмата от днешното заседание, оповестен за медиите. Вицепремиерът подчертава, че през трите години разговори с Брюксел по темата България е предложила различни мерки, но предложението на ЕК собствеността на \"Булгартрансгаз\" да бъде сменена чрез продажба на мажоритарен дял е неприемливо. Допълва, че са предлагани варианти да се смени принципалът на някое от двете дружества или да бъдат извадени от състава на Българския енергиен холдинг. Настояването на колегите от Европейската комисия беше, че трябва да бъде променен контролът върху поне едно от двете ключови дружества, със силни предпочитания към \"Булгартрансгаз\", посочва вицепремиерът.  \"Миналата година парламентът ни забрани да постигаме споразумение с Европейската комисия. Естествено, никой от правителството не би се споразумял за продажба на мажоритарен дял\", казва още вицепремиерът Дончев. Той подчертава, че комисията се е съобразила с аргументите срещу налагането на максималния размер на глобата, който може да достигне 320 млн. евро, и тя е намалена до 77 млн. евро. Премиерът  Бойко Борисов вече се похвали , че преговорите за Брюксел по размера на глобата започнали от 300 млн. евро. От разказа на Дончев се разбира, че той активно е участвал в разговорите с Брюксел.", "date": "2018.12.19", "title": "Кабинетът предлагал на Брюксел много варианти, за да избегне глобата за газовата мрежа"}
{"url": "https://www.dnevnik.bg/sport/2018/12/19/3364999_citat_na_denia_transferut_vuv_vraca_ne_e_krachka_nazad/", "text": "Това каза  Валери Божинов  за престоя си в \"Ботев\" (Враца). Нападателят даде интервю за спонсора на тима Winbet, в което описа преминаването със Враца като крачка напред. \"В \"Ботев\" (Враца) се почувствах мъж, израснал, дисциплиниран, отговорен. Един вид мога да кажа професионалист, мъдър и контролиран в себе си\", добави Божинов за новия си отбор и обясни, че основен принос за това да стане футболист има вторият му баща и негов настоящ треньор Сашо Ангелов. \"И преди съм го казвал, че може би съм роден под щастлива звезда. В трудните моменти някакси съм излизал от тежки, трудни ситуации. Без късмет и шанс няма как, но късметът и шансът, ако само стоиш вкъщи и си пиеш кафето, или ядеш, няма как да стане. Късметът и шансът се търси\".", "date": "2018.12.19", "title": "Цитат на деня: Трансферът във Враца не е крачка назад, защото е крачка напред"}
{"url": "https://www.dnevnik.bg/bulgaria/2018/12/19/3364598_vlizaneto_na_jirardeli_v_julen_-_edno_izvestno_i_mnogo/", "text": "Петкратният носител на световната купа и четири пъти световен шампион по ски  Марк Жирардели обяви преди три дни изненадващо , че е мажоритарен собственик на фирмата концесионер на ски-зоната в Банско \"Юлен\" АД. Съобщението трябваше да даде окончателен отговор на един от най-дълго задаваните в най-новата история на България въпроси: кой е собственикът на фирмата, която държи най-популярния курорт, чието разрастване е повод за спорове и протести, тъй като част от него се намира в защитената от европейската екологична мрежа \"Натура\" територия в Пирин. Вместо това заявката на някогашния легендарен шампион повдигна множество въпроси, отговор на които засега няма - заради неговия отказ да даде информация, както и заради мълчанието на институциите, които би следвало да имат данни. Някой друг знае ли Цялата изминала година не стигна на прокуратурата да изясни кой е реалният собственик на \"Юлен\". През февруари в телевизионно интервю премиерът Бойко Борисов отговори на този въпрос с думите: \"Всички знаят, нищо че го крият -  за Цеко Минев става въпрос \". По същото време по сигнал на партия \"Зелените\" държавното обвинение започна проверка дали собственикът на концесионера на ски-зоната над Банско и председателят на федерацията ( ) са едно и също лице. Десет месеца по-късно - в края на ноември, главният прокурор заяви в \"Шоуто на Слави\", че въпросът вече е изяснен, но не може да цитира по памет името и увери, че на следващия ден то ще бъде оповестено публично от пресслужбата на институцията. Говорителката му обаче отказа пред \"Дневник\" да назове име и каза, че става дума за четири дружества, като за това, което има най-голям дял в собствеността на компанията - \"Такс сървисиз лимитед\", се  чака все още информация  от властите на Вирджинските острови , тъй като е регистрирано в офшорната зона. До момента няма данни да е била уведомена и Комисията за защита на конкуренцията. На въпрос на \"Капитал\" защо не е поискано разрешение от регулатора адвокатът на дружеството Петър Петров, който е и член на борда на директорите на \"Юлен\", отговори, че \"акции на \"Юлен\" не са били прехвърляни\". \"Отговорът му обаче е абсурден, защото регулаторът гледа смяната в контрола независимо къде нагоре по веригата на собствеността се случва. Например така КЗК се произнасяше по сделките за БТК, БТ и т.н.\", коментира седмичникът. \"Западната култура не предполага човек да се афишира като собственик. Дори за някои западни общества това е въпрос на много ниска култура – някой да парадира, че е собственик на нещо\",  коментира Петров пред БНР днес . Собственик, но не и по документи Това, че Жирардели е придобил собствеността през 2016 г. не личи от българския търговски регистър, където се вижда, че през същата година няма промяна в акционерната структура на концесионера на ски-зоната в Банско. Проверка на регистъра показва, че към края на 2017 г. най-голям акционер в \"Юлен\" АД продължава да бъде офшорката от Британските Вирджински острови \"Т.А.К сървисис лимитед\"  По данни на \"Сега\" през юни тази година се е провело последното общо събрание на \"Юлен\". Към тази дата обаче Жирардели все още не е вписан като собственик на \"Т.А.К сървисис лимитед\". По това време въпросната офшорна фирма е собственост на кипърската DUC Noninees, която се управлява от кипъреца Георгиус Георгиу. Позовавайки се на документи от кипърския търговски регистър, \"Биволъ\" твърди, че има промяна в собствеността на кипърското дружество, но тя е нанесена през 2017 г. Тогава Георгиу е продал 999 дяла на друга кипърска компания - CYF Services Ltd, чийто собственик от 2015 г. досега е Августа Пападополу. Без промени заради добрите мениджъри Пред \"Капитал\" адвокатът Петър Петров коментира, че в българския търговски регистър няма нанесени промени в собствеността, тъй като \"новият собственик е приел, че мениджърският екип си върши добре работата\".  Седмичникът съобщава , като се позовава на неназовани свои източници, че управителят на \"Юлен\" Мая Христоскова е сестра на съпругата на Цеко Минев - Радка Минева, която е член на надзорния съвет на ПИБ. По всичко личи, че Жирардели познава мениджърския състав поне от 2005 г., когато чрез българското си дружество \"Жирардели спорт център (ЖСЦ)\" ЕООД основа съвместно дружество с община Банско, припомня \"Капитал\". Седмичникът посочва, че дружеството се казва \"Спортен център Жирардели спорт Банско\", а общината апортира в него три имота в близост до хотелски комплекс \"Стражите\" на 300 м. северно от долната станция на лифта, оценени на 2.7 млн. лв., срещу които придобива малко над 15%. Компанията на Жирардели получава 85% срещу ангажимент да внесе 15.6 млн. лв. в капитала, като обаче първоначално са внесени само минималните по закон 25%, или 2.35 млн. лв., и това така и не се променя. ЖСЦ не е пререгистрирана в Търговския регистър и към момента не съществува в правния мир. \"Капитал\" коментира, че е удовлетворението от мениджърския екип е изненадващо на фона на натрупаната загуба на \"Юлен\" до 2017 г. от 9 млн. лв. Съветник ли е собственикът Веднага след съобщението на Жирардели в социалните мрежи тръгнаха коментари, че ако притежава \"Юлен\" от 2016 г., а е имал интерес към покупка на компанията още от 2012 г., бившият ски шампион е бил в конфликт на интереси. Причината: на 12 декември 2014 г. министърът на туризма Николина Ангелкова го представи официално като свой съветник за зимния туризъм, а пет месеца по-късно обяви че \"работи активно с Марк Жирардели по стратегията за развитие на планинския туризъм в България\". Потърсени от \"Дневник\" за коментар от ведомството днес отговориха лаконично, че разбрали в понеделник - заедно с широката публика, за новото амплоа на скиора. Оттам подчертаха, че той е бил съветник на Ангелкова до началото на 2016 г. а освен това популяризирал България \"сред международните среди, но за услугите си не е получавал възнаграждение\". \"Що се отнася до твърдения за възможен конфликт на интереси той не е налице, тъй като г-н Жирардели по никакъв начин не е участвал в предложения за развитието на конкретни курорти в България. Изключително важно е да се отбележи, че Министерството на туризма не е ресорното ведомство, натоварено с приемането на планове за управление на националните паркове, както и с правилата за провеждане на концесионни процедури в планинските курорти\", пише в отговора на ведомството до \"Дневник\". От заплаха за банкрут до концесионер В единственото си засега интервю като собственик Марк Жирардели отказа да съобщи всякакви детайли по сделката за \"Юлен\" - за цената на сделката, за евентуални други акционери, за планирани инвеститори и т.н. Лаконично отговори, че цената била \"много интересна\" и уточни, че е купил \"Юлен\" от много голям фонд, който присъствал на три континента, но отказа да посочи името му. Жирардели отхвърли и информациите, че е купил дружеството Цеко Минев, когото обаче определи като приятел, с когото споделя общи хобита. Отрече категорично да е теглил кредит от българска банка за сделката. В отговор на въпроса за произхода на вложените в \"Юлен\" средства пред \"Нова телевизия\" Жирардели припомни за едно от бизнесначинанията си: през 2001 г. купил голяма зала за ски на закрито в Германия, която през 2004 г. продал и започнал да се оглежда за обект, в който да инвестира. \"Отдавна бях хвърлил поглед към Източна Европа, защото Банско и България имат огромен потенциал в зимните спортове. И тази възможност ми се отвори преди няколко години\", каза той. В интервю  за швейцарското издание \"Биланц\" (Bilanz)  през 2014 г. Жирардели обаче дава друга версия за бизнеса си в Германия - посочва, че закритата ски писта се оказала голяма грешка и подчертава, че е бил доста наивен през тези години, заради което понесъл големи финансови загуби. \"Много пъти си мислех да отида в съда и да обявя банкрут, но се борих докрай и в крайна сметка продадох този бизнес\", казва Жирардели. Пред германското издание Rhein Neckar Zeitung  от тази година скиорът си спомня, че се озовал в Банско през 2004 г. по покана на мениджъри от хотелската верига \"Кемпински\". Дотогава скиорът организирал събития за компанията в курорта Сент Мориц и впоследствие му предложили да популяризира и новата придобивка на веригата в Банско. Какво е бъдещето на концесията Промяната на собствеността съвпадна с началото на новите преговори между правителството и \"Юлен\" за концесията на ски-зоната над Банско. Още преди няколко месеца прокуратурата установи, че в продължение на на  над 8 години Министерският съвет е бил наясно , че \"Юлен\" е ползвала с две трети по-голяма площ от определената по договор и не е предприел нищо. Днес обаче - седмица след първата среща с концесионера по промяната на договора и три дни след заявката на новия собственик, екоминистър Нено Димов заяви, че по негово предложение  правителството  обсъжда възможностите да наеме международен независим консултант , който да анализира концесионния договор на компанията \"Юлен\" за ски зоната над Банско и допуснатите в него грешки. Ако бъде прието, такова решение ще отложи за неопределено време преговорите.", "date": "2018.12.19", "title": "Влизането на Жирардели в \"Юлен\" - едно известно и много неизвестни"}
{"url": "https://www.dnevnik.bg/bulgaria/2018/12/19/3364998_sudut_otmeni_domashniia_arest_na_cenko_chokov/", "text": "Апелативният специализиран съд тази вечер върна в ареста бившия кмет на Галиче Ценко Чоков. Той няма право да обжалва мярката, съобщи Би Ти Ви. Преди дни той е бил видян в ресторант в София, с което е нарушил мярката си за неоклонение \"домашен арест\", тъй като е имал разрешение да отиде на зъболекар. Чоков е с все още невлязла в сила присъда от четири и половина години затвор за ръководство на престъпна група за рекет, палежи и побой, припомня БНР. Той е под домашен арест от края на септември. Изтърпява го на адрес в София, за да не притеснява жителите на Галиче, част от които са свидетели срещу него. Докато беше в ареста, адвокатите му многократно искаха промяна на мярката му за неотклонение по здравословни причини. Защото бил зле, финалните пледоарии по делото му в спецнаказателния съд се проведоха в затворническата болница, а присъдата си от четири години и половина затвор той чу в носилка. Заради здравословните му проблеми той ще бъде настанен не в килия, а в болничното отделение на затвора в София.", "date": "2018.12.19", "title": "Съдът отмени домашния арест на Ценко Чоков"}
{"url": "https://www.dnevnik.bg/bulgaria/2018/12/19/3364296_jult_kod_za_silen_viatur_i_snejni_vielici_e_obiaven_za/", "text": "Жълт код за силен вятър и снеговалежи е обявен днес за 9 области в страната, сочи справка на сайта на Националния институт по метеорология и хидрология (НИМХ) към БАН, цитирана от агенция \"Фокус\". Очакват се снежни виелици. Въпреки, че минималните температури в тези части на страната ще са между 0 и минус 5 градуса, усещането ще е за много по-студено време, заради северният вятър. Жълтият код е в сила за областите Силистра, Добрич, Разград, Шумен Варна, Търговище, Бургас, Ямбол и Сливен. Най-силен ще е вятърът в трите последни области, където се очаква да е с пориви до 22-24 м/сек. В Западна България облачността ще се разкъса и намалее. Максималните температурия ще са минус 2 и минус 3 градуса до плюс 6 градуса в крайните Северозападни райони. В София се очаква температура около нулата.", "date": "2018.12.19", "title": "Жълт код за силен вятър и снежни виелици е обявен за 9 области днес"}
{"url": "https://www.dnevnik.bg/sport/2018/12/19/3364202_sindromut_na_tretiia_sezon_ili_zalezut_na_specialniia/", "text": "Уволнението от \"Манчестър юнайтед\" постави на кръстопът кариерата на Жозе Моуриньо. Португалецът не успя да оправдае големите очаквания, с които беше посрещнат на \"Олд трафорд\", и  беше освободен след две години и половина начело на \"червените дяволи\". С две купи в Шампионската лига, осем титли в четири от големите първенства в Европа и общо 25 трофея в последните 15 години Моуриньо отдавна си е извоювал статута на един от най-успешните треньори в професионалния футбол. Турбулентният му престой в \"Юнайтед\" обаче постави един основен въпрос - беше ли това обичайният ефект от синдрома на третия сезон или най-добрите дни на Специалния вече са в миналото? След 370 милиона паунда, похарчени за привличането на десетима нови футболисти, рекордьорът по титли на Англия продължава да е отбор със скъпи и класни играчи, но без твърдо ядро и без ясен стил на игра. А Моруиньо все повече губи ореола си на треньор, който (независимо от методите си) винаги е основен претендент за най-големите трофеи. Хронология на пропадането Ситуацията на \"Олд трафорд\" много наподобява тази в предишните два клуба на Моруиньо - \"Челси\" и \"Реал\" - добро начало, последвано от незадоволителните резултати и влошени отношения с футболистите и ръководството. В единия случай португалецът беше уволнен още преди Коледа, въпреки че половин година по-рано изведе \"Челси\" до безапелационна титла във Висшата лига. Сините се намираха само на една точка над зоната на изпадащите след 16 кръга, а звездите на отбора начело с Еден Азар видимо бойкотираха своя мениджър. Големият скандал с доктора на клуба Ева Карнейро още повече засили Моуриньо към изхода на \"Стамфорд бридж\". В \"Реал\" раздялата с Моуриньо беше обявена два кръга преди края на третия му сезон на \"Сантяго Бенабеу\". Отборът изоставаше с 13 точки от \"Барселона\" в Ла Лига, загуби финала за Купата на Испания от \"Атлетико\" (Мадрид) и за трети пореден път отпадна на полуфинал в Шампионската лига. Тогава португалецът отново си навлече гнева на лидерите в съблекалнята, след като на практика зачеркна от състава емблемата на \"Реал\" Икер Касияс. Ситуацията доведе дотам, че треньорът влоши отношенията си дори със своите сънародници Пепе и Кристиано Роналдо. В \"Юнайтед\" началото беше обнадеждаващо. \"Червените дяволи\" спечелиха Лига Европа, Купата на лигата и \"Къмюнити шилд\" в първия му сезон. Миналия сезон отборът завърши втори (макар и на рекордно изоставане от шампиона \"Манчестър сити), което беше голяма крачка напред, след като в предходните четири години се класира шести, пети, четвърти и седми. Моуриньо дори определи тази втора позиция като \"едно от най-големите ми постижения\". Ситуацията на \"Олд трафорд\" изглеждаше спокойна, а през януари мениджърът подписа нов договор до юни 2020 г. Напрежението обаче се покачи сериозно след едно бурно лято, в което мениджърът не получи играчите, които искаше да привлече. И особено така желания централен защитник. Спрягани за трансфер в \"Юнайтед\" бяха Хари Магуайър, Тоби Алдервейрелд, Жером Боатенг, Рафаел Варан и Милан Скриняр. В крайна сметка нито един от тях не се озова в тима, а разочарованият Моуриньо обяви, че  вече не е мениджър, а само треньор. Трудното началото на сезона задълбочи проблемите, а Моуриньо започна все повече да губи контрол. Той влезе в защитен режим в няколко пресконференции, като изтъкна постиженията си като мениджър и поиска повече уважение от медиите. С началото на септември дойде и разривът в отношенията му с играчите. Първият беше Антони Марсиал, с когото португалецът искаше да се раздели това лято. След това се стигна до конфликт с рекордната покупка на клуба Пол Погба. Французинът разкритикува тактиката на отбора, а Моуриньо го премахна от списъка с капитаните. На следващия ден камерите на \"Скай спортс\" заснеха размяна на реплики и враждебни погледи между двамата по време на тренировки. Загубата в дербито с \"Ливърпул\" (1:3)  през уикенда беляза най-слабия старт на сезона за \"Юнайтед\" от 28 години и доведе до неизбежната раздяла. След 17 кръга \"червените дяволи\" заемат шестото място във Висшата лига с 26 точки и едва една победа в последния месец и половина. Свършен ли е Моуриньо за големия футбол Престоят на Моуриньо в \"Юнайтед\" - със своите възходи и спадове - беше белязан от непрекъснати критики към португалеца, че не може да се адаптира към съвременните тенденции във футбола и това, което предлагат Пеп Гуардиола в \"Сити\", Юрген Клоп в \"Ливърпул\" и Маурисио Почетино в \"Тотнъм\". Безспорен е фактът, че португалецът спечели три трофея с \"Юнайтед\" - точно толкова, колкото другите трима общо с настоящите си отбори. Клоп и Почетино все още чакат своите първи отличия в английския футбол, въпреки че общият им престой на Острова скоро ще достигне девет години. В първите си два сезона Моуриньо дори успяваше да се противопоставя в големите мачове и нерядко да побеждава. И тази му аура обаче започна да избледнява, след като през този сезон \"червените дяволи\" не спечелиха нито един от петте си двубоя с останалите отбори от Голямата шестица. Това, че Моуриньо си тръгва от \"Юнайтед\" след две години и половина, не е изненадващо. Въпреки огромните си успехи навсякъде португалецът само два пъти е изкарвал три пълни сезона начело на един клуб и едва веднъж е започвал четвърти сезон. Това се случи при първия му престой в \"Челси\", когато беше освободен само месец и половина след старта на кампанията.  В последните сезони обаче 55-годишният португалец изглежда все по-уморен, угрижен, изнервен, разгадаем именно в големите мачове, където дълги години беше неговата сила. Това поставя под въпрос дали той все още е конкурентоспособен на най-високо ниво. \"Свършен? Изобщо не е. Все още е много подходящ, независимо от случилото се в \"Юнайтед\", а неговите методи на подготовка и подходът му към тактиката продължават да са модерни\", каза вратарят Марк Шварцер, който игра при Моуриньо в \"Челси\". \"Хората говорят за стила в сравнение с Клоп и Гуардиола, но всеки има различна интерпретация за това как трябва да се играе футболът. Ако всички играят по същия начин като отборите на Клоп и Гуардиола, след известно време ще стане доста скучно. Това, което прави футболът толкова привлекателен, е наличието на голямо разнообразие от стилове. Това, че даден мениджър използва различен стил, не го прави остарял или свършен. Твърдо вярвам, че футболът трябваш да се играе по различни начини. Да, един е по-привлекателен за окото от друг, но в крайна сметка са важни резултатите и трофеите. По това се оценява един мениджър, а Моуриньо е печелил отличия навсякъде, включително в \"Юнайтед\", допълни австралиецът в коментара си за Би Би Си. Сходно мнение изрази и бившият нападател Бени Макарти, който игра за Моуриньо в \"Порто\". \"Не мисля, че изведнъж е остарял. Просто смятам, че играчите не предлагат това, което мениджърът иска от тях. Моуриньо все още е един от най-добрите в света и не се е превърнал в лош мениджър за една нощ\", каза южноафриканецът. Моуриньо едва ли ще продължи кариерата си извън Висшата лига, защото няма свободно място във водещите отбори. В същото време вариантите да поеме някой от големите отбори в Европа не са много. Те са свързани с бившите му клубове - \"Реал\", който продължава да се представя неубедително и след уволнението на Хулен Лопетеги, и \"Интер\", където Лучано Спалети е под напрежение след отпадането от Шампионската лига и колебанията в Серия А. Единственият голям шампионат, който Моуриньо все още не е печелил, е Бундеслигата. В Германия хегемонът \"Байерн\" е далеч от обичайното ниво и бъдещето на Нико Ковач не изглежда дългосрочно. На хартия обаче методите на работа и желанието за пълен контрол на португалеца трудно ще се впишат в структурата на баварския колос. Остава отворена и възможността Моуриньо за пръв път в кариерата си да застане начело на национален отбор. На този етап все пак най-вероятно е той да си вземе почивка до лятото и през това време да реши как ще продължи кариерата му.", "date": "2018.12.19", "title": "Синдромът на третия сезон или залезът на Специалния"}
{"url": "https://www.dnevnik.bg/evropa/2018/12/19/3364018_evrokomisiiata_shte_obiavi_planovete_si_za_brekzit_bez/", "text": "Европейската комисия ще представи днес най-подробните си планове за сценария, при който Великобритания излиза от ЕС без сделка. По-рано \"Даунинг стрийт\" заяви, че ще изпрати най-високопоставения си правен служител в Брюксел тази седмица за започване на преговори за допълнителни \"правни и политически уверения\" за предпазния механизъм (повече за него четете  тук ), целящ да предотврати появата на твърда граница между Северна Ирландия и Република Ирландия, предаде \"Ройтерс\". В понеделник обаче говорител на Жан-Клод Юнкер отхвърли твърдението за подобни преговори с Великобритания. \"Сделката, която е на масата, е най-добрата и единствената възможна, няма да я отваряме отново, тя няма да бъде предоговаряна. Както председателят (на Европейския съвет Доналд) Туск каза, Европейският съвет даде разясненията, които са възможни на този етап, така че не се предвиждат никакви допълнителни среши с Великобритания\", подчерта говорителят. По време на защитата на лидерството си миналата седмица премиерът Тереза Мей обеща на разбунтували се британски депутати, че ще осигури гаранции от ЕС, че Великобритания няма да остане приклещена в митнически съюз с ЕС за неопределен период от време в опит да се избегне твърда ирландска граница. Какво ще каже Еврокомисията Според \"Гардиън\" Брюксел планира да запази статуквото в не много на брой сектори за до девет месеца, така че държавите членки да могат да избегнат най-разрушителните последици от Брекзит без сделка. Еврокомисията обаче предупреди, че ще сложи край на тези \"преходни мерки\", когато пожелае и без преговори с британските си колеги. Според извънредните планове на Комисията британските граждани в държава членка на ЕС ще имат право на определен срок за уреждане на статута си. Полетите между Великобритания и ЕС ще продължат за даден период, въпреки че британските превозвачи няма да могат да оперират между летища в ЕС. По-рано тази седмица премиерът Тереза  Мей заяви, че  гласуването на споразумението за Брекзит, което трябваше да се състои на 11 декември, но  бе отложено  заради недостатъчна подкрепа, ще се проведе в седмицата, започваща от 14 януари догодина. Сделката между Лондон и Брюксел беше съгласувана на 25 ноември. Сега Мей се опитва да убеди останалите лидери в ЕС за внасяне на някои дребни поправки в договора, за да спечели подкрепата и на скептичните британски парламентаристи, но  ЕС вече няколко пъти заяви , че предоговаряне не е възможно. \"Ройтерс\" обобщава, че пред Великобритания има три варианта – Брекзит без сделка, референдум или споразумение в последната минута. Без сделка Ако долната камара на британския парламент не одобри споразумението, петата по големина световна икономика ще напусне ЕС без такова на 29 март 2019 г., датата, която е фиксирана в Закона за напускането на ЕС. За да се спре Брекзит без сделка, законът трябва да бъде или променен, или заменен, но в момента няма консенсус по въпроса с какво да бъде заменена сделката на Мей. Министрите имат право да променят датата с вторично законодателство, но предвид значимостта на подобно решение, и депутатите ще искат да имат думата. Сценарият \"без сделка\" означава, че няма да има преход, което е  най-големият кошмар  за международния бизнес. Великобритания е членка на Световната търговска организация, така че митата и другите условия, управляващи търговията й с ЕС ще се определят според правилата на СТО. Втори референдум или избори Мей  многократно отхвърли възможността  за втори референдум като каза, че той би подкопал доверието в демокрацията. Тъй като обаче нейните опции намаляват, идеята хората да бъдат отново питани за вижданията си, получи нов тласък. Евентуален нов референдум може да се свика само ако бъде одобрен от парламента, а в момента няма мнозинство за това. Опозиционната Лейбъристка партия настоява за избори и само ако те бъдат отхвърлени, е склонна да обмисли втори референдум. Проучвания показват, че подкрепата за двете големи партии е сходна, така че евентуални предсрочни избори биха завършили без категоричен победител. Много консервативни депутати не искат Мей да ги води на нови избори. Дори и парламентът да се съгласи на втори референдум, Великобритания ще трябва да поиска удължаване на времето си за напускане на ЕС, за да има достатъчно време за кампания. Изборната комисия ще трябва да реши какъв въпрос или какви въпроси да бъдат отправени към хората. Опонентите на идеята твърдят, че тя ще доведе до хаос, защото ще бъде обида за всички 17.4 милиона избиратели, които са подкрепили Брекзит, и няма да бъде решение за разделенията по въпроса. Поддръжниците на Брекзит след това ще поискат трети, решаващ референдум, който да даде окончателен отговор на въпроса – трябва ли Великобритания да бъде сама или да си партнира с европейския проект. В последната минута Мей все още се надява да прокара споразумението през парламента, въпреки че дори според членове на нейния кабинет, за да го направи, ще са й необходими значителни промени и ще трябва да спечели на своя страна много от депутатите на опозицията. Мей се нуждае от 318 гласа, но 117 от нейните 317 депутати гласуваха против нея на  вътрешния вот на недоверие  на 12 декември. Затова тя ще се нуждае от подкрепата на някои от 257-те депутати на Лейбъристката партия или ще трябва да привлече членове на собствената си партия или на северноирландската Демократична юнионистка партия. Ако Мей не постигне успех, Лондон може да опита да забави Брекзит, за да договори различно споразумение. А дори и да успее, премиерът ще трябва след това да се заеме със сложната задача от превръщането на споразумението в закон до март. Това означава подробно разглеждане ред по ред в долната камара на парламента, където тя вероятно ще се изправи пред още повече поправки, целящи да променят плана й.", "date": "2018.12.19", "title": "Еврокомисията ще обяви план за действие при Брекзит без сделка"}
{"url": "https://www.dnevnik.bg/analizi/2018/12/19/3362344_pravitelstvoto_gleda_tu_sramejlivo_na_zapad_tuk/", "text": "- С Брекзит-драмата, със скандалите около Тръмп, с разклащането на Макрон. Това са важните неща. В сравнение с тези тектонични процеси политическата интрига тук е като селска дандания. - Никакво събитие в българския политически живот няма важни последици. Този живот е в комедийна фаза. - Благодарение на този парламент цялата история около Истанбулската конвенция постави България извън Европейския съюз. В дъното на отказа стои парламентът, впоследствие Конституционният съд. Та с този бляскав пример парламентарните среди показаха, че са готови на всякакъв безочие, безсрамие и цирк за да купуват популярност. Разбира се, никаква популярност не си купиха, особено БСП. Но да застанеш срещу конвенция против насилието над жени, след като в целия свят това е тема на годината, а и на последните няколко, е нова безогледна крайност. - Правителството трябваше да вземе ясна позиция по енергийните проекти и да даде знак накъде гледа. Това правителство гледа ту срамежливо на запад, ту покорно на изток. Понеже цяла Европа е безредие, не му обръщат много внимание. И то на това разчита. - Той губи тонус и потъва в униние. И разбира, че губи популярност. Двете взаимно се усилват. Борисов иска да бъде обичан, това го зарежда. И му дава сили за фасони като оставките предишни години. Сега тази либидна връзка размекната и той, изглежда, е в депресивна фаза. - Този президент прилича на руските наместници като Каулбарс, срещу които се е борил политическият елит на България в края на 19 век. Описани са добре от Симеон Радев. - Уроци дано научи избирателят. Тези, които е избрал, нямат вкус към учене, те нямат и дългосрочна перспектива.", "date": "2018.12.19", "title": "Правителството гледа ту срамежливо на запад, ту покорно на изток"}
{"url": "https://www.dnevnik.bg/sport/2018/12/19/3364255_real_zapochva_zashtitata_na_titlata_ot_svetovnoto/", "text": "Европейският шампион \"Реал\" (Мадрид) започва защитата на титлата си от световното клубно първенство. Испанският гранд ще се опита да спечели турнира за трети пореден и общо четвърти път в настоящия формат със седем отбора. Белите започват директно от полуфиналите, където ще се изправят срещу японския \"Кашима антлърс\". Първенецът в Шампионската лига на Азия участва за втори път в турнира, като стигна до мач с \"Реал\" след драматичен успех с 3:2 срещу \"Чивас\" (Гуадалахара). Победителят от двойката ще срещне на финала \"Ал Аин\".  Изненадващо тимът от Обединените арабски емирства ще спори за трофея , след като отстрани последователно шампионите на Океания, Африка и Южна Америка. Срещата между \"Реал\" и \"Кашима\" започва в 18.30 ч. и ще бъде предавана по БНТ 3. Сблъсъкът е повторение на финала през 2016 г. Тогава \"Реал\" стигна трудно до титлата с победа след продължения (4:2) и хеттрик на Кристиано Роналдо. Португалската звезда вече не е в отбора, след като през лятото напусна в посока \"Ювентус\". По този начин \"Реал\" започна нова ера без водещата си фигура в последното десетилетие. Отборът е колеблив от началото на сезона и това доведе до уволнението на треньора Хулен Лопетеги. Впоследствие временният му заместник - Сантяго Солари, беше назначен за постоянно. Двубоят е отличен шанс за бившия футболист на \"Реал\" да вземе първи трофей начело на тима. Нова титла за белите ще продължи доминацията на испанските клубове в последните години. \"Реал\" стана шампион през 2014, 2016, и 2017 г., докато \"Барселона\" триумфира в турнира през 2015 г. Поглед към бъдещето Надпреварата в ОАЕ е  сред последните в този формат . ФИФА обмисля да трансформира турнира, в който да участват 24 отбора и провеждането му да е през четири години. Плановете са първият сезон на обновената надпревара да се проведе през лятото на 2021 г., а Европа да има 12 представители. ФИФА очаква чрез новия формат турнирът да генерира приходи между 650 милиона и 1 милиард долара. Зад идеята стои президентът на ФИФА Джани Инфантино. Швейцарецът не можа да прокара предложението си по време на срещата на Съвета на организацията в края на октомври заради  несъгласието на Европейските футболни лиги . Това наложи създаването на работна група , която  вече започна изследване за разширението на турнира . Резултатите от анализа ще бъдат обявени на 14 март в Маями. Поле за експерименти ФИФА ще използва заключителната фаза на турнира, за да  тества промени в правилата на играта . Новостите са три, първата от които е, че всеки сменен футболист трябва да напусне терена през най-близката крайна линия. Така ФИФА се надява да избегне бавенето на време от играчите на отбора, който води в резултата. Втората промяна предвижда футболистите на противниковия тим да могат да пресичат подавания от аут или фаул в наказателното поле. Според настоящите правила топката първо трябва да напусне наказателното поле, за да може друг играч да играе с нея. Последната промяна гласи, че хора от щаба на отборите също ще получават картони за нарушение на правилата от скамейката, вместо само устна забележка от съдията.", "date": "2018.12.19", "title": "\"Реал\" започва защитата на титлата от световното клубно първенство"}
{"url": "https://www.dnevnik.bg/sviat/2018/12/19/3364166_demokraciite_sa_v_haos_idva_nov_model/", "text": "Караници в Овалния кабинет, крясъци в британския парламент и бунтове на \"Шанз елизе\". Настъпи период на хаос за страните, които крепяха световния ред, време на нестабилност за баланса на сили, който властваше от десетилетия. По целия свят хората поставят под съмнение истини, които дълго време са смятали за подразбиращи се, и отхвърлят някои от тях като  фалшиви новини.  Те заменят традиции, които дълго време са възприемали като неподлежащи на промяна, със спонтанни нововъведения. Във Франция хората, които се чувстват забравени от  глобализиращия се се свят , прекараха последните няколко седмици в шествия и бунтове като знак на протест срещу правителството си, което наричат елитарно и изгубило връзка с народа. Първоначалното пренебрежение на правителството изглежда потвърди подозренията им, но в крайна сметка то бе принудено да смени подхода. Великобритания все още се възстановява от  референдума , който правителството й организира, за да запуши устата на опонентите си, които обаче удържаха победа. Сега, когато политиците се чудят как да изпълнят изразената на референдума воля, правителството е напът да рухне. А в Съединените щати един президент, когото някои обвиняват, че погазва скъпи на нацията идеали, агресивно загърбва протокола и порядките, с които са се съобразявали десетки негови предшественици. Твърдите му поддръжници са във възторг, а на много други направо им се вие свят. Още повече, че тези събития се разиграват не само в страните на лозунга  \"Свобода, равенство, братство\" , Магна Харта и Декларацията за независимост, а и в целия западен свят. Събитията се развиват подобно навсякъде: хората извън властовите центрове отхвърлят политическите елити, за които смятат, че ги имат за даденост, и подкрепят нови движения, които не спазват правилата и често се заиграват с най-ниските им мисли. Нека изясним, не става дума за отслабване на демокрацията. В известен смисъл е точно обратното. Демоде ли е консенсусът? На Запад най-позната е непряката демокрация, при която желанията на избирателите помагат да се формират институциите, които извършват управленската дейност и много често служат като буфери, които успокояват бурните политически води. Възникващите модели обаче водят до по-фундаментални и понякога по-агресивни форми на демокрация, при които гласуването и другите политически прояви имат по-директен ефект или при които се овластява една личност, която да  заобикаля институциите . В рамките на този процес демократичните страни рискуват да изгубят десетилетната традиция на консенсуса - общото съгласие как да се живее, да се управлява и да се взаимодейства с останалите, което доминираше след края на Втората световна война. Как се случи всичко това? Да се върнем едно десетилетие назад, когато  схемата на Понци  с високорискови ипотеки с ниски депозити постави световната финансова система на колене. Последвалите години на рецесия и строги бюджетни икономии засилиха впечатлението, че е нарушено негласното споразумение, запазило политическия естаблишмънт в продължение на десетилетия: че всяко следващо поколение ще живее по-добре от предходното. \"Не сме забравили 2008 г. Върнете ни парите\", гласи надпис на стената на банка в близост до булевард \"Шанз Елизе\", станал сцена на бунтове. Към това трябва да прибавим и създаващата проблеми технология, която заменя счетоводителите с алгоритми, секретарките със  \"Сири\" (Siri)  и шофьорите със  собствените им камиони . Да добавим и присъствието навсякъде на социалните мрежи, които премахнаха филтрите за истинност и добри обноски, които някога съпътстваха политическото говорене. Всички тези неща стават на фона на кампания за кибератаки, насърчавана от враговете на Запада и имаща за цел да разпространява дезинформация, да създава подозрения и всява объркване. Взривоопасната смес избухна през 2016 г., а последствията все още са налице. През юни 2016 г., след повече от четири десетилетия на колебливо членство в европейския клуб, Великобритания проведе референдум, който, по думите на тогавашния премиер Дейвид Камерън, имаше за цел \"да реши европейския въпрос\" веднъж и завинаги. След кампания на ксенофобско разпространяване на страх и финансови нарушения британците гласуваха масово и с малка разлика одобриха  излизането от Европейския съюз , което шокира политическата класа. Камерън подаде оставка, а негов приемник на премиерския пост стана  Тереза Мей , която бе натоварена с незавидната задача да договори елегантно излизане от ЕС с радостните поддръжници на Брекзит, паникьосаните привърженици на оставането и раздразнените мними приятели на Европа. Мей оцеля миналата седмица на косъм при вот срещу лидерската й позиция, но правителството и може да падне по всяко време, докато тя се опитва да предотврати потенциално катастрофалния Брекзит \"без сделка\" на 29 март. През ноември 2016 г. дойде ред на САЩ да потъпчат традицията. След една нецивилизована кампания, която опустоши интернет,  Доналд Тръмп  спечели тежката изборна надпревара и стана лидер на свободния свят. Почти всичко, което последва, не беше по сценарий. Като се започне от прибързаната му и необмислена външна политика и се стигне до поставянето под въпрос на американската традиция за разделение на властите, целият набор от дейности на Тръмп повдигна въпроса дали той (и като последица и САЩ) ще се придържат към дългогодишните принципи и ангажименти. За най-могъщата държава на света подобна несигурност не е маловажен въпрос. Франция пое по същия път през май миналата година, когато един млад банкер и бивш министър на икономиката успя да убеди избирателите, че е аутсайдер, че е човек извън политиката. Хиперглобализмът на  Еманюел Макрон  влезе в контраст с ксенофобията на Тръмп, но той също твърдеше, че ще пресуши блатото и ще защитава обикновените хора. Това обещание бързо повехна. Макрон скоро стана известен като \"президента на богатите\". На имиджа му не се отрази положително изказването му, че Франция се нуждае от \"Юпитер\" (главното божество в римската митология). Гневът достигна връхната си точка, когато Макрон, уж в защита на околната среда, заяви, че ще повиши вече и без това изключително  високите данъци върху горивата . Хората, на които им омръзна от високите данъци и скъпия живот, излязоха по улиците на протести (някои от които белязани от насилие), те разтърсиха страната и принудиха Макрон да отстъпи. Следва: Още неяснота Хаосът не свършва с това. По целия свят политиците възприемат нов начин на мислене. От президента на Филипините Родриго Дутерте до избрания за президент на Бразилия Жаир Болсонаро кандидати печелят избори въпреки (или може би поради) до такава степен политически некоректни изказвания и действия, които до неотдавна щяха да им гарантират поражение. Новият хаотичен пейзаж създава възможности за държави като Китай, които се стремят да разширят влиянието си в кътчета на планетата, където допреди това не са присъствали. Дали това е повратна точка в съвременната политическа история? Западните либерални демокрации към момента изглеждат почти старомодно и тихо безделничат някъде в ъгъла, докато най-видният им защитник, германският канцлер  Ангела Меркел , бавно се отдръпва от светлината на прожекторите. Темите на западните демократични революции са по-значими от всякога, макар и в нови форми. Дали тези пронизващи нови гласове са път към свободата? Въпросът остава отворен, както и дали резултатът ще бъде по-голямо равенство, за което толкова много хора казват, че копнеят. А извън тези два въпроса има трети, може би по-актуален въпрос: Дали в този повратен момент на бурна трансформация братството, което сплотяваше народите в следвоенния период, има някакъв шанс да оцелее? /БТА", "date": "2018.12.19", "title": "Демокрациите са в хаос, идва нов модел"}
{"url": "https://www.dnevnik.bg/sviat/2018/12/19/3364187_italiia_na_salvini_vse_po-malko_bejanci_vse_poveche/", "text": "Крайнодясната партия \"Лигата\", която от шест месеца е на власт, успя да блокира до голяма степен пристигането на мигранти. Експерти обаче се опасяват, че подобни мерки ще увеличат броя и маргинализацията на нелегалните мигранти на Апенинския полуостров. След встъпването си в длъжност като вътрешен министър през юни  Матео Салвини , лидерът на \"Лигата\", изпълни обещанието си да затвори пристанищата за кораби, спасяващи мигранти край бреговете на Либия - независимо дали са на неправителствени организации, търговски, или дори на италианската брегова охрана. Салвини може да разчита на спорните споразумения, сключени от неговия лявоцентристки предшественик с цел блокиране на мигрантите в Либия, но резултатите са ясни: министерството е отчело 9500 пристигнали мигранти между юни и ноември, две трети от които по други маршрути през Тунис, Турция или Алжир, спрямо 57 000 за същия период на миналата година. Едновременно с това Салвини успя рекордно бързо да прокара предизвикал доста спорове закон, реформиращ системата за приемане на кандидати за убежище и силно ограничаващ разрешителните за престой. Остро критикувано от депутати на антисистемното движение  \"Пет звезди\" , коалиционното правителство на \"Лигата\" и движението постави въпроса на гласуване в Сената и Камарата на депутатите, но нормативният акт, публикуван в официален вестник на 3 декември, вече влезе в сила. \"Истинските бежанци имат повече права, докато други, които не бягат от война, а напротив, носят войната при нас, имат по-малко и ми се струва, че това е справедливо\", обобщи тази седмица Салвини пред чуждестранни журналисти. Тази мярка цели да бъдат анулирани разрешенията за хуманитарен статут, давани досега на уязвими лица, семейства или самотни майки с деца, жертви на психически травми, получени по време на тежкото им пътуване към Италия. От 2008 г. повече от 120 000 души са получили разрешения за  хуманитарен статут , валидни две години с възможност за подновяване. Единственият начин да останат легално в Италия, както и за пълнолетните млади хора, които все още учат, ще бъде да сменят разрешителното си за престой с разрешително за работа, което е доста сложна процедура. Съмнения, свързани със сигурността През последните години и до август 2018 г. комисиите за предоставяне на убежище са дали статут на бежанец средно на 8 процента от кандидатите, допълнителна закрила на 8 процента и хуманитарен статут на 25 процента. След като Салвини посъветва да се следва по-твърда линия, комисиите ускориха прекратяването на хуманитарния статут и хората с такъв статут намаляха през септември на 17 процента, през октомври на 13 процента и през ноември на 5 процента, а броят на отказите същевременно нараства. От близо 26 000 молби, разгледани през тези три месеца, това са приблизително още 3400 отхвърлени. Като цяло освен сегашните разрешителни, които не са подновени и онези които няма да бъдат дадени, цифрата е от \"още 100 000 нелегални мигранти по най-скромни оценки\", обяснява говорителката на Италианския съвет за бежанците Валерия Карлини. Едновременно възможностите за депортации остават доста ограничени, дори ако указът на Салвини постановява възможната продължителност за административно задържане да е 180 дни. В съответствие със споразумения със страните на произход Италия е отказала влизане на 6514 души през 2017 г. и няма гаранция, че тази цифра ще бъде достигната тази година. Други мерки засягат онези, които вече са се установили. Минималният срок за разглеждане на молбите за натурализация е увеличен от 2 на 4 години, програмите за интеграция чрез културни дейности са замразени, а проектобюджетът за 2019 г. предвижда запазване на картите за намаление за жп транспорт за многодетните семейства на европейски граждани и установяване на такса от 1,5 процент за парични преводи извън Европейския съюз. Има риск също така мерките да доведат до премахване на хиляди работни места в центровете за настаняване на кандидати за убежище. Там все още живеят 142 000 души (спрямо 186 000 преди година), но услугите там ще бъдат сведени до минимум, като издръжката бъде намалена от 35 на 19 евро на ден на човек. Хиляди протестираха в събота в центъра в Рим срещу расизма и закона за миграцията, приет по инициатива на Салвини.", "date": "2018.12.19", "title": "Италия на Салвини: все по-малко бежанци, все повече нелегални"}
{"url": "https://www.dnevnik.bg/evropa/2018/12/19/3364073_tozi_put_orban_moje_bi_se_nadceniava/", "text": "Унгарският премиер Виктор Орбан прокара редица непопулярни закони, които предизвикаха  масови протести  и отделни прояви на насилие. Автократичният лидер изпробва границите на допустимото с рискованите си политически маневри и ако не направи крачка назад, рискува да изгуби превъзходството си. Откакто партията му \"Фидес\" спечели абсолютно мнозинство на изборите през април и го направи премиер за трети пореден мандат, Орбан започна да затяга хватката си върху страната. През последните седмици той започна стремителна атака срещу последните останали препятствия пред властта му. В края на миналия месец над 400 медии, основани или закупени от съюзници на Орбан,  бяха обединени  в организация с идеална цел, наречена Фондация \"Централноевропейски печат и медии\". Премиерът изключи тази организация от регулаторния контрол, като я обяви за \"стратегическа\". По-рано този месец основаният от Джордж Сорос  Централноевропейски университет обяви , че ще се премести  във Виена , след като няколко години води борба да остане в Будапеща. А миналата седмица парламентът прие закон, който  изважда административните спорове  от правомощията на Върховния съд. Това важи и за спорове при избори, корупция и полицейски произвол. Учреден бе специален орган по тези въпроси, който се отчита на министъра на правосъдието. Орбан се отнася презрително с опозиционните политици, журналистите и активистите, които протестират срещу тези мерки. Той отдавна знае, че те не са достатъчно многобройни или решителни, за да създадат проблеми. Този път обаче той миналата седмица \"Фидес\" прокара нови трудови закони, които позволяват на работодателите да възлагат до 400 часа извънреден труд годишно вместо сегашните 250 и да отлагат заплащането им до три години вместо до една. Мярката е аргументирана със стремежа да се реши проблема с недостига на работна ръка и работниците ще имат възможност да отказват да полагат извънреден труд. Синдикатите обаче посочиха, че работодателите разполагат с достатъчно начини да окажат натиск на подчинените си да приемат да работят извънредно. Около 3 хил. души започнаха да протестират  срещу \"робовладелските закони\"  веднага след приемането им на 12 декември. Докато група опозиционни депутати се опитваха да влязат в държавната телевизия в неделя, за да представят позицията си, протестиращи граждани, по различни оценки между 2000 и 10 000, се събраха пред телевизията в Будапеща. На политиците бе отказано да застанат пред камерите и те организираха седящ протест. Във \"Фейсбук\" на живо се излъчваше как един от тях бива принудително отстранен и това светкавично се разпространи в интернет. В момента и двете страни са в патова ситуация. През последните години а когато го правеха, тези прояви обикновено протичаха относително мирно. Дори след падането на комунизма в страната имаше по-малко протести, отколкото в Полша или Източна Германия. Когато обаче унгарците се ядосат, властите трудно успяват да ги успокоят. През 2014 г. Орбан бе принуден след продължителни демонстрации да се откаже от въвеждане на данък върху интернет. Има и един още по-смущаващ за този политик прецедент: през 2006 г. сградата на държавната телевизия стана център на протестите, които за малко не свалиха правителството на премиера Ференц Дюрчани. Протестите бяха предизвикани от изтекъл запис, в който Дюрчани признава, че правителството му не е направило нищо полезно през четиригодишния си мандат. Те прераснаха в насилие, когато демонстрантите нахлуха в телевизията, за да излъчат исканията си и за кратко я окупираха, преди полицията да се върне с подкрепления. Въпреки че Дюрчани се задържа на премиерския пост до 2009 г., беше само въпрос на време тогавашната главна опозиционна партия \"Фидес\" да вземе властта, което стана през 2010 г. Орбан успешно отблъсква опитите на представители на ЕС да озаптят авторитарните му импулси. Въпреки всички критики \"Фидес\" остава член на най-голямата група в Европейския парламент, тази на десноцентристката Европейска народна партия. Потискането на вътрешнополитически протести срещу закони, които пряко влияят на ежедневието на обикновените граждани, е по-трудно начинание, дори в относително кротката Унгария. Орбан може би надценява способността си да води борба на няколко фронта едновременно. /БТА", "date": "2018.12.19", "title": "Този път Орбан може би се надценява"}
{"url": "https://www.dnevnik.bg/sport/2018/12/19/3364389_lebron_djeims_izigra_silen_mach_no_leikurs_dopusna/", "text": "Лос Анджелис лейкърс\" допусна нова трета загуба от последните си четири мача в НБА. \"Езерняците\" паднаха със 110:115 от \"Бруклин нетс\". Поражението дойде въпреки силния мач на Леброн Джеймс, който остана на крачка от трипъл-дабъл. Звездата на \"Лейкърс\" стана най-резултатен в срещата с 36 точки, към които добави осем асистенции и 13 борби. В първата четвърт двата отбора няколко пъти сменяха водачеството в резултата. След това постепенно съставът на \"Нетс\" започна да трупа преднина. \"Лейкърс\" съумя да се доближи на две точки в последните минути, но не и да постигне обрат. Джеймс и съотборниците му остават четвърти в Западната конференция с 18 победи и 13 загуби. \"Бруклин\" е десети на изток с 14 победи и 18 поражения. Водачът в Западната конференция \"Денвър нъгетс\" продължи уверения си ход с четвърта поредна победа. Тя дойде след 126:118 срещу \"Далас маверикс\".", "date": "2018.12.19", "title": "Леброн Джеймс изигра силен мач, но \"Лейкърс\" допусна нова загуба"}
{"url": "https://www.dnevnik.bg/bulgaria/2018/12/19/3364393_cenko_chokov_minal_prez_restoranta_za_da_si_vzeme/", "text": "Ценко Чоков минал през ресторанта след посещение на зъболекаря, за да си вземе храна, не за да празнува. На масата не е имало алкохол, а той самият е в недобро здравословно състояние. Това твърди съпругата му Цветелина Нелова пред Би Ти Ви. Днес Специализираният съд ще разгледа  искането за промяна на мярката му  за неотклонение. \"Доколкото знам, е бил до 18.30 часа  на зъболекар и след това е минал през прословутия ресторант  - не за да празнува, а да си вземе нещо за храна. Той живее сам в София и трябва да се прехранва. Лъжа е, че има алкохол на масата, има чаши с вода. Той трябва да си подсигури храна, защото има диабет, който изисква режим на хранене\", разясни тя. Вчера тя самата твърдеше, че има възможност снимките да са колаж. По думите й съпругът й е минал в ресторанта за 10 минути, но след като са пристигнали полицаите, компанията е била задържана още час. Малко по-късно в телефонно обаждане до Би Ти Ви Ценко Чоков казва, че докато чакал да му донесат храната за вкъщи рязко му паднала кръвната захар и трябвало \"по най-бързия начин\" да хапне. \"Нищо престъпно не съм направил. Смятам, че като имам разрешение да изляза, имам и право на храна\", уточни той. Бившият кмет на Галиче бе освободен под домашен арест в края на септември заради куп болести. От май идва в съда на носилка. Магистратите го пуснаха под домашен арест след тройна съдебномедицинска експертиза. Въпреки това той беше заснет в ресторант в Драгалевци. Говорителят на прокуратурата Арнаудова също коментира темата тази сутрин. \"Имаме нагло заобикаляне на закона. Това, което е послужило като извинение е заключение на съдебно-медицинската експертиза, че той е в много тежко състояние, но това не е така. Тя съобщи, че започва разследване на вещите лица, дали своето становище. Арнаудова добави, че няма регламент за придружаващите лица, няма и задължение от страна на МВР. Трима лекари се разследват от прокуратурата по подозрение, че са заблудили съда за здравословното състояние на Ценко Чоков, за \"за съзнателно даване на невярно заключение за здравословното състояние на Ценко Чоков пред съд\". Те са изготвили тройна експертиза, според която Чоков страда от много заболявания - диабет, язви, диабетна полиневропатия и дискова херния. Освен това наскоро претърпял операция, а му предстояли и други. Друга назначена експертиза през ноември казва дори, че делото срещу Чоков трябва да спре, тъй като той не може да участва адекватно в него заради състоянието си.", "date": "2018.12.19", "title": "Ценко Чоков минал през ресторанта, за да си вземе храна, твърди съпругата му"}
{"url": "https://www.dnevnik.bg/razvlechenie/2018/12/19/3364348_meri_popinz_se_zavrushta_s_nova_doza_magiia_v/", "text": "Отне 54 години, за да се появи продължение на един от най-знаковите филми в историята на \"Уолт Дисни\" - \"Мери Попинз\", но явно чакането си е струвало, защото и публиката, и критиката засега дават предимно положителни сигнали за резултата, който от днес, 19 декември, вече може да бъде гледан в българските кина. Въпреки огромната отговорност, с която се натоварва, режисьорът на филми като \"Чикаго\", \"Вдън горите\" и \"Мемоарите на една гейша\" Роб Маршал превръща \"Мери Попинз се завръща\" в нова отделна класика, а Емили Блънт в главната роля успява да пресъздаде и възроди героинята на строгата бавачка \"с нулев толеранс към глупостите\" по начин, който може да се окаже знаков в кариерата й. , писа за филма британският \"Телеграф\", докато \"Импайър\" определиха Блънт за \"безупречен\" избор за ролята. Повечето издания, а и самият актьорски състав, в който влизат още знаменитости като Колин Фърт, Мерил Стрийп и Дик ван Дайк от оригиналния \"Мери Попинз\", са единодушни, че лентата внася така необходимата доза магия и надежда, които са дефицит в днешния свят. Сценарият на Дейвид Магий се уповава на филма от 1964 толкова, колкото и на всички осем книги за героината от писателката Памела Травърз, чието неодобрение на оригиналния филм на Дисни е доста популярно. През 2013 г. студиото дори направи филм за историята и напрегнатите разговори по темата между основателя Уолт Дисни и писателката, озаглавен \"Спасяването на г-н Банкс\". В настоящия Майкъл и Джейн Банкс, децата от първия филм, са вече пораснали. Действието се развива 24 години по-късно и Майкъл (Бен Уишау), който отскоро е вдовец, има три деца и е изправен пред труден момент - налага да затвори известно семейно имение и семейството им определено се нуждае от помощ. Тук се намесва Мери Попинз (Емили Блънт), която идва, за да след смъртта на тяхната майка, но и още веднъж да върне надеждата в порасналия Майкъл. Тя все още е силната бавачка, но в ръцете на Блънт героинята e и по-строга и доминираща, което е доста по-близо до нейното описание в книгите от поредицата, отбелязва в ревюто си сайтът Deadline. Новата Попинз с нежност ги превежда през магични светове и превръща дори обикновената вана преди лягане във вълшебно преживяване. Блънт решава успешно трудната задача да направи роля, която превръща Джули Андрюс в носителка на \"Оскар\" и се превръща в емблема на цялата й кариера. Отзивите за това са вече видими - получи номинации за главна женска роля от \"Златен глобус\", \"Критикс чойс\" и Гилдията на филмовите актьори. След като успя да остави оригинален отпечатък върху образа и да го превърне в свой, голяма част от филмовата критика е единодушна, че й предстои и номинация за \"Оскар\". Също толкова добре се справя и нейният екранен парнтьор Лин-Мануел Миранда, за който това е първа голяма филмова роля. Той е фенерджията Джак, който осветява света буквално и преносно. Заедно се превръщат в чудесен тандем, който пее, танцува и по всяка вероятност ще създаде своите мюзикъл класики за новите поколения въпреки смесените отзиви конкретно по отношение на музиката. За част от критиците саундтракът на \"Мери Попинз се завръща\" е далеч от качествата, които притежава оригиналният филм от 1964, чиито песни са известни и се пеят от поколения и до днес. Изданието Vox пише, че в новата лената \"песните са почти шокиращо забравими\" и предизвиква . \"Холивуд рипортър\" пък отбелязва, че липсва песен, която да е \"толкова трогателно запомняща\" се като Free the Birds от оригиналния филм например, но хвали The Place Where Lost Things Go за това, че успява да предаде \"тъгата от филма с успокоителното послание за надежда\". Във вторник обаче Американската филмова академия обяви някои от финалните си списъци за номинации в отделни категории, сред които бяха и тези за оригинална филмова музика и оригинална филмова песен. \"Мери Попинз се завръща\" присъства и в двата и единственият филм с две песни, включени в списъците, така че шансовете му за награда и в музикалния раздел на \"Оскар\" са големи.", "date": "2018.12.19", "title": "\"Мери Попинз се завръща\" с нова доза магия в българските кина от днес"}
{"url": "https://www.dnevnik.bg/bulgaria/2018/12/19/3364396_poiavata_na_jirardeli_kato_sobstvenik_na_julen_e/", "text": "Появата на Марк Жирардели  като собственик на \"Юлен\"  е почистваща акция, подреждаща публичния образ, каза днес по Би Ти Ви служебният министър на екологията Юлиа Попов. Той допълни, че изглежда по-добре една позната фигура да притежава дружеството, \"а не някакъв кипърец\". Юлиан Попов отбеляза, че няма сериозно значение кой е собственик на \"Юлен\", а по-важното е как се изпълняват законите и как работи бизнесът. \"Държавата не защитава интереса си, като няма добра стратегия за развитие на зимния туризъм\", каза още той. Коментирайки  изказване на премиера Бойко Борисов от вчера  за ролята на екологичните организации в Австрия и България, Попов уточни, че в Австрия зелените са много силни, но основната разлика между двете държави е, че там има обществено съгласие как да се развива туризмът. Мит е, че газовата инфраструктура е част от националната сигурност Коментирайки глобата,  която Европейската комисия наложи на БЕХ  заради монопола при доставките на газ, бившият министър уточни, че комисията не е поискала приватизация на газовата инфраструктура, както обяви Борисов. \"Това е една от опциите, за да гарантира \"Българският енергиен холдинг\" конкурента среда\", поясни Попов. \"Пълен мит е, че газовата инфраструктура е част от националната сигурност\", допълни той. В заключение Юлиан Попов отбеляза, че глобата от 77 млн. евро ще са най-добре похарчените пари, ако доведат до промяна в пазарната среда.", "date": "2018.12.19", "title": "Появата на Жирардели като собственик на \"Юлен\" е почистваща акция, смята Юлиан Попов"}
{"url": "https://www.dnevnik.bg/evropa/2018/12/19/3364391_velikobritaniia_otpuska_2_mlrd_paunda_za_podgotovka_za/", "text": "Британското правителство съобщи вчера, че отпуска два милиарда паунда на 26 министерства и други ведомства, за да подготвят почвата за евентуално излизане на Обединеното кралство от ЕС без споразумение, предаде \"Франс прес\". \"Едно отговорно правителство се готви за всякакви възможности. Поради тази причина ние засилваме подготовката, в случай че няма споразумение\", заяви в комюнике министърът на финансите Филип Хамънд. Министерството на вътрешните работи и митническата служба ще получат съответно 480 и 375 милиона паунда, за да наемат \"стотици\" служители на гранична полиция и 3000 служители на митниците. Министерството на селското стопанство ще получи 410 милиона паунда за подпомагане на ключови сектори като риболова, химическата и хранително-вкусовата промишленост. Хамънд каза, че от 2016 г. финансовото министерство е отпуснало общо над 4.2 милиарда паунда за подготовката за Брекзит. Вчера британското правителство обяви, че  започва подготовка за Брекзит без сделка , а по-късно днес се очаква  Европейската комисия да обяви плана си  за действие при този сценарий. Междувременно министърът за Брекзит Стивън Баркли каза, че Великобритания не може да отмени задействането на член 50 от договора на Европейския съюз като времена мярка, предаде \"Ройтерс\". По-рано този месец  Съдът на ЕС постанови , че Великобритания може да се откаже от решението си за излизане от общността, без да иска съгласието на другите страни членки. Евентуално удължаване на задействания съгласно член 50 процес на излизане от ЕС обаче ще изисква одобрението на останалите държави от общността. Попитан от депутат дали има обстоятелства, при които правителството може да отмени временно задействането на член 50, докато се подготвя за Брекзит без сделка или се стреми да получи по-добро споразумение от ЕС, Баркли отговори: \"Това, за което съдебното дело беше ясно, е, че не може да има отмяна като временна мярка.\"", "date": "2018.12.19", "title": "Великобритания отпуска 2 млрд. паунда за подготовка за Брекзит без сделка"}
{"url": "https://www.dnevnik.bg/evropa/2018/12/19/3364394_frenskoto_pravitelstvo_predloji_po_300_evro_bonus_za/", "text": "Френското правителство предложи вчера по 300 евро бонус на полицаите, охраняващи  протестите на \"жълтите жилетки\" , предаде \"Асошиейтед прес\". Според правителствените изчисления бонусът ще бъде изплатен на 111 хил. полицаи и военни и ще струва на държавата 33 милиона евро. Очаква се Националното събрание, долната камара на френския парламент, да проведе дебати по въпроса при обсъждането на бюджета за 2019 г. С бонуса правителството се опитва да успокои полицаите, които искат по-добри условия на труд, отбелязва \"Асошиейтед прес\". По-рано този месец френският президент Еманюел Макрон пое ангажимент да бъде осигурено извънредно заплащане на полицаите заради охраната на протестите. Не е ясно дали предложените допълнителни възнаграждения ще успокоят нарастващия гняв в редиците на полицията. Вместо бонус полицейските синдикати искат да бъде заплатен извънреден труд в размер на хиляди часове, който е бил натрупан през годините. Профсъюзът \"Алианс\" прикани правителството да инвестира в реформиране на полицията и призова полицаите днес да си стоят в полицейските участъци и да реагират само на спешни сигнали. /БТА", "date": "2018.12.19", "title": "Френското правителство предложи по 300 евро бонус за изтощените от протестите полицаи"}
{"url": "https://www.dnevnik.bg/na_put/2018/12/19/3363918_fotogaleriia_kusko_-_puput-centur_na_inkskata_imperiia/", "text": "Както вече споделих, любознателни читателю, от години се срещам с империята в различни краища на света. Явно пътуването - мечта до там е било предопределено и нищо няма случайно. Първият ми реален сблъсък беше в Париж през 2014 – в музея на \"първичното\" изкуство (Le musée du quai Branly - Jacques Chirac - уникален и не особено известен, сравнително нов, който горещо препоръчвам) – тогава две империи гостуваха: Майската и Инкската. Бях възхитена от изящните предмети, но перуанцитe забраняват снимането на техните артeфакти където и да са по света. ", "date": "2018.12.19", "title": "Фотогалерия: Куско - пъпът на инкската империя"}
{"url": "https://www.dnevnik.bg/kultura/2018/12/19/3364162_prirodata_sreshta_izkustvoto_v_galeriia_struktura/", "text": "Изложбата \"Природата на изкуството\" се открива тази вечер от 18.30 в галерия \"Структура\", съобщиха от галерията. С изложбата \"Структура\" продължава една от линиите в политиката си - да показва успешни примери за съвременни художници. Включените автори имат богати биографии и активни кариери както в областта на големите международни форуми (биеналетата във Венеция, Лион, Шаржа, Рига), така и на пазара на изкуството. Експозицията е изградена около темата за природата, която заема особено място в немската литература, философия, наука и изобразително изкуство. Природата е в центъра на научните и поетичните занимания на Гьоте, според когото механичното ѝ изследване не е достатъчно, а към него трябва да се добавят мисленето, чувстването, интуицията, въображението и вдъхновението. Години по-късно повлияният от Гьоте Рудолф Щайнер прилага тази методология в пърформативните и изящните изкуства. Целта е да се проникне зад външната форма на нещата и да се стигне до тяхната вътрешна природа. Артистката Алисия Кваде, чиито произведения са включени в изложбата, казва в свое интервю: \"Опитвам се да видя каква е структурата на реалността. Ние всички живеем върху една топка, която лети наоколо. Това е откачено. Представяйки си това, всичко изглежда възможно. Така или иначе не можем да го разберем.\" В изложбата участват още Анете Келм, Йоринде Фойгт, Михаел Зайлщорфер, Норберт Биски, Флориан Майзенберг и Олаф Николай. Експозицията има за цел да представи различни гледни точки към заобикалящия ни свят, но и се опитва да разшири разбирането за смисъла на съвременното изкуство. Самият Гьоте казва, че шедьоврите са произведени от човека в съответствие със същите истински и естествени закони, както и шедьоврите на природата. Изложбата е осъществена в сътрудничество с галерия \"Кьониг\" (Берлин), галерия \"Вентруп\" (Берлин), галерия \"Сабине Кнуст\" (Мюнхен) и може да бъде видяна до 2 февруари, 2019 г.", "date": "2018.12.19", "title": "Природата среща изкуството в галерия \"Структура\""}
{"url": "https://www.dnevnik.bg/bulgaria/2018/12/19/3364399_za_koleda_niama_da_ima_sniag/", "text": "Времето покрай Коледа ще е топло и сняг не се очаква. Максималните температури ще са около 9 градуса, а затоплянето ще е постепенно през следващите няколко дни. Това съобщи синоптикът от Националния институт по метеорология и хидрология (НИМХ) Анастасия Стойчева пред \"Нова телевизия\". Снежната покривка, образувала се през изминалите дни, бързо ще се стопи заради затоплянето, което идва със западен вятър. В Западна България облачността ще се разкъса и валежите ще спрат още днес, сочи прогнозата. По поречието на Дунав остава голяма вероятността за образуването и задържането на мъгли. Силен и студен ще бъде вятърът днес по Южното Черноморие. Там ще продължи да вали сняг и ще има условия за снегонавявания. По Нова година ще бъде студено, като бавното понижение на температурите ще започне веднага след Коледа. Съществени валежи обаче не се очакват. По-вероятно е да има такива от дъжд.", "date": "2018.12.19", "title": "За Коледа няма да има сняг"}
{"url": "https://www.dnevnik.bg/sviat/2018/12/19/3364408_gurciia_okonchatelno_se_otkaza_ot_novo_oriazvane_na/", "text": "Гръцкият парламент прие снощи бюджета за 2019 г., първия след излизането на страната от международните спасителни програми, предаде ДПА. След петдневен дебат 154 депутати подкрепиха плана за разходи, а 143 гласуваха против, съобщи председателят на парламента. Освен от депутатите от управляващата коалиция законопроектът бе подкрепен от една независима народна представителка и от един депутат от малката партия Съюз на центристите. Всички останали парламентаристи гласуваха против, отбеляза \"Франс прес\". Правителството на премиера Алексис Ципрас базира бюджета на прогноза за растеж от 2.5 процента. То също така очаква нивото на безработицата да спадне до 16.7 процента в края на 2019 г. спрямо 18.6 процента през септември тази година. Правителството реши да се откаже от ново орязване на пенсиите, което беше предвидено в споразумение с кредиторите за началото на 2019 г. Очаква се стабилният растеж да поддържа първичния бюджетен излишък - като се изключат плащанията по дълга - над целта от 3.5 процента от брутния вътрешен продукт, изисквана от кредиторите. \"Последният ви бюджет\" Преди вчерашното гласуване опозицията в парламента изрази недоволство от законопроекта. Лидерът на основната опозиционна партия \"Нова демокрация\" Кириакос Мицотакис обвини премиера Ципрас, че работи в интерес на партията си, а не на страната. \"Това ще ви е последният бюджет\", закани се той. Но премиерът отхвърли критиките. \"Успяхме. Днес имаме удоволствието да приемем първия бюджет след края на програмата за строги икономии\", каза Ципрас. Гърция излезе от третата си спасителна програма през август и сега се финансира сама, но остава под внимателно наблюдение. По време на осемте години мерки за икономии доходите на средния грък спаднаха рязко, което предизвика вълна от протести и стачки. Публичният дълг на Гърция се повиши през 2018 г. до 335 млпд. евро (180.4 процента от БВП). Миналата година той беше 176.1 процента, но през 2019 г. се предвижда да намалее до 167.8 процента. Увеличаването на дълга се дължи основно на трите поредни заема на обща стойност 243.6 млпд. евро, които Гърция получи от европейските си партньори след разразяването на кризата през 2010 г. /БТА", "date": "2018.12.19", "title": "Гърция окончателно се отказа от ново орязване на пенсиите"}
{"url": "https://www.dnevnik.bg/evropa/2018/12/19/3364406_haknati_diplomaticheskite_suobshteniia_razkrivat/", "text": "Дипломатическите съобщения на Европейския съюз са били обект на хакерски атаки в продължение на няколко години, предаде Би Би Си, цитирайки \"Ню Йорк Таймс\". Били са прихванати хиляди съобщения, в които дипломати говорят по теми от президента на САЩ Доналд Тръмп до световната търговия и изразяват безпокойство за отношенията с Русия и Китай и риска от съживяване на иранската ядрена програма. Европейски официални лица твърдят, че информацията, класифицирана като поверителна и тайна, не е била засегната от хакерските атаки, които продължили три години. Експерт коментира пред \"Ню Йорк Таймс\", че методите, използвани от хакерите, са подобни на тези, които преди са били използвани от китайската армия. \"След почти десетилетие в борба с китайски кибероперации няма съмнение, че тази кампания е свързана с китайското правителство\", посочи той. В някои от прихванатите съобщения дипломати описват срещата между Тръмп и руския президент Владимир Путин като \"успешна (поне за Путин)\". В друго съобщение се дават подробности за частна среща между китайския президент Си Дзинпин и европейски официални лица, която се е провела по-рано тази година. В нея Си е цитиран да казва, че Китай \"няма да се поддаде на тормоза\" от страна на Вашингтон, \"въпреки че една търговска война би навредила на всички\". В трето съобщение Каролин Вичини, зам.-ръководител на мисията на ЕС във Вашингтон, препоръчва дипломатите на търговския блок да описват САЩ като \"нашия най-важен партньор\", въпреки че предизвиква Тръмп \"в области, в които има разногласия със САЩ (например климата, търговията, иранската ядрена сделка)\". Редица други институции, включително ООН, са били засегнати от атаките.", "date": "2018.12.19", "title": "Хакнати дипломатическите съобщения разкриват опасенията на ЕС за Тръмп, Русия и Иран"}
{"url": "https://www.dnevnik.bg/ot_vas/novini_ot_vas/2018/12/19/3364281_na_obiad_v_caribrod_surbiia_zapadni_bulgarski/", "text": "Ресторант \"Лукавички млин\", зимна приказка, намира се на 5-6 км от границата по стария път за Пирот", "date": "2018.12.19", "title": "На обяд в Цариброд, Сърбия, Западни български покрайнини"}
{"url": "https://www.dnevnik.bg/sport/2018/12/19/3364411_junaited_zagatna_che_solskiar_shte_zaeme_miastoto_na/", "text": "Оле Гунар Солскяр е новият мениджър на \"Манчестър юнайтед\". От клуба обявиха, че бившият футболист ще води отбора до края на сезона. Във вторник вечерта клубът публикува информация за назначението на норвежеца, но след това тя беше свалена от сайта. Солскяр идва на мястото на  Жозе Моуриньо , който  беше уволнен преди ден . \"Манчестър юнайтед\" е в сърцето ми и е брилянтно да се завърна (в клуба) в тази роля\", каза новият мениджър пред сайта на клуба, като посочи, че в отбора има много талант. Изпълнителният вицепрезидент на \"Юнайтед\" Ед Уудуърд изтъкна, че Солскяр познава отлично ценностите в клуба. \"Уверени сме, че те (с екипа му) ще обединят играчите и феновете в момента, в който влизаме във втората част от сезона\". Норвежецът игра 11 години в \"Манчестър юнайтед\" и отбеляза 126 гола. Той имаше ключова роля в знаменития обрат срещу \"Байерн\" във финала в Шампионската лига през 1999 г. Солскяр започна кариерата си като треньор във втория отбор на английския клуб през 2008 г. Той идва от \"Молде\", където наскоро поднови договора си.", "date": "2018.12.19", "title": "Оле Гунар Солскяр ще води \"Манчестър юнайтед\" до края на сезона"}
{"url": "https://www.dnevnik.bg/sviat/2018/12/19/3364413_soros_e_lichnost_na_godinata_spored_fainenshul_taims/", "text": "Американският милиардер и филантроп Джордж Сорос е изборът на  \"Файненшъл таймс\"  за \"Личност на годината\", обяви изданието тази сутрин. Авторът Рула Халаф разговаря със Сорос в Маракеш, на път от Южна Африка, където е разбрал, че медии и представители на гражданското общество, подкрепяни от него, са помогнали да не се подпише договор за ядрена енергия с Русия. \"За 88-годишния баща на индустрията на хедж фондовете и един от най-изтъкнатите филантропи в света влиянието дойде на болезнено висока цена. От родната му Унгария до дома му Америка силите на национализма и популизма нападат либералния демократичен ред, който той неуморно подкрепя. Човекът, някога описван като единствения човек с външна политика, трябва да се справя с възхода на силни личности по света и с отпора, замислен да го делегитимира,\" пише \"Файненшъл таймс\". Изборът на \"Личност на годината\", който обикновено е за постижения, тази година е свързан и с ценностите, които той въплъщава и на факта, че е \"пазител на либералната демокрация и отвореното общество\", обяснява изданието. \"Това са идеите, които триумфираха в Студената война. Днес те са под обсада от всички страни - от Русия на Владимир Путин до Америка на Доналд Тръмп.\" \"За всичко ме обвиняват, включително че съм Антихристът,\" казва той. \"Иска ми се да нямах толкова много врагове, но го приемам като сигнал, че правя нещо правилно.\" Същевременно милиардерът, нападан във Великобритания, САЩ и Будапеща, дори чувства, че е изпълнен с енергия; нарича се \"провален философ\". \"Историята бе на наша страна в ранните години. Беше време, когато отворените общества бяха много успешни и набираха сили. Но ходът на историята се промени. Това е проблемът, който се опитвам да разбера. Какво даде сили на затворените общества.\"", "date": "2018.12.19", "title": "Сорос е \"Личност на годината\" според \"Файненшъл таймс\""}
{"url": "https://www.dnevnik.bg/sviat/2018/12/19/3364423_kuba_se_otkaza_da_legalizira_gei_brakovete_v_novata_si/", "text": "Комисията, натоварена със задачата да изготви новата конституция на Куба, предложи да се преразгледа първоначалният проект и да се премахне изменението, което щеше да позволи легализирането на гей браковете, съобщи \"Ройтерс\". Комисията, ръководена от лидера на Кубинската комунистическа партия Раул Кастро, предложи вчера на парламента понятието брак да не фигурира изобщо в конституцията. Вместо това въпросът да бъде уреден в семейния кодекс, който ще бъде обновен, след като бъде приета новата конституция. Парламентът ще гласува по проекта за нова конституция тази седмица. След това текстът ще бъде гласуван на референдум в началото на 2019 г. Първоначалното предложение беше бракът да бъде определен като \"съюз между двама души\", вместо сегашната формулировка \"съюз между мъж и жена\", припомни \"Франс прес\". /БТА", "date": "2018.12.19", "title": "Куба се отказа да легализира гей браковете в новата си конституция"}
{"url": "https://www.dnevnik.bg/politika/2018/12/19/3364432_prezidentut_naloji_veto_na_dvudnevniia_arest_bez/", "text": "Президентът Румен Радев наложи вето на промените в Наказателния кодекс и ги върна за ново обсъждане в Народното събрание, съобщиха от прессекретариата на държавния глава. С тях се предвижда  задържане на лица до 48 часа, без да бъдат уведомявани близките им.  Освен това властите могат на не казват на родителите в продължение на 24 часа, че непълнолетното им дете е задържано. \"Конституцията вменява на родителите да се грижат за децата си до тяхното пълнолетие и задължава държавата да ги подпомага\", подчертава президентът в мотивите си. Той подчертава, че подкрепя усилията в борбата срещу тероризма, организираната престъпност и други форми на усложнена престъпна дейност, но не е съгласен с подхода на законодателя. Радев настоява \"да се очертае кръгът на лицата и на конкретните престъпления, за които може да се отлага уведомяването\". Според него в обратен случай се открива възможност за \"непропорционално засягане на права и се създава риск изключението да се превърне в правило\". Преди седмица парламентът гласува окончателно промените в Наказателния кодекс, с които прокуратурата вече има право да забавя с 48 часа уведомяването на близките на задържан. Според сега действащите разпоредби уведомяването на семейството и работодателя на обвиняемия задържан под стража става незабавно. Отлагането ще става в случаите, когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или когато е наложително предприемане на действия от разследващите органи, чието възпрепятстване би затруднило сериозно наказателното производство. То ще се прилага в зависимост от особените обстоятелства на всеки конкретен случай, а не от вида или тежестта на самото престъпление. Решението ще се взема от прокурора на досъдебното производство, който трябва да се произнесе с мотивирано постановление. Постановлението ще може да се обжалва в съда. От БСП възразиха срещу тази промяна. Ветото е дванадесетото за президента, като до момента парламентът е подкрепил само едно от тях - върху Закона за приватизация и следприватизационен контрол. Държавният глава наложи вето и върху: Закона за концесиите, Закона за опазване на околната среда и водите, Закона за отбраната и въоръжените сили, Закона за бюджета на НЗОК за 2018 година, Закона за противодействие на корупцията и за отнемане на незаконно придобитото имущество, Закона за посевния и посадъчния материал, Закона за банковата несъстоятелност, Закона за приватизация и следприватизационен контрол, на Административнопроцесуалния кодекс, Закона за държавната собственост, както и Закона за корпоративното подоходно облагане. Уважаеми народни представители, Република България е демократична и правова държава и повече от десетилетие е член на Европейския съюз, като споделя целите за поддържане и развитие на пространството на свобода, сигурност и правосъдие. Отстояването на високи стандарти за защита на основните права на гражданите е неизменно условие за развитие на европейските правни системи. За повишаване на доверието в наказателното правосъдие на държавите членки, което да доведе до по-ефективно съдебно сътрудничество, в Европейския съюз са установени минимални правила във връзка с правото на достъп до адвокат в наказателното производство, правото на уведомяване на трето лице при задържане, както и правото на осъществяване на връзка с трети лица и консулски органи през периода на задържане. Част от разпоредбите на Закона за изменение и допълнение на Наказателния кодекс (ЗИД НК) са насочени именно към тези права. Тяхната значимост е извън съмнение и именно поради това не мога да споделя подхода на законодателя към въвежданите ограничения на правото за уведомяване на трето лице при задържане. Тези ограничения се съдържат в § 7, т. 5, б. \"в\" и т. 19 от ЗИД НК, с които се създават съответно ал. 9 в чл. 63 и ал. 5 в чл. 386 от Наказателно-процесуалния кодекс (НПК). Новата уредба допуска уведомяването за задържане да може да се отложи за срок до 48 часа, \"когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или когато е наложително предприемане на действия от разследващите органи, чието възпрепятстване би затруднило сериозно наказателното производство\". При същите хипотези и с цел да се защити най-добрият интерес на задържан непълнолетен, уведомяването по новата уредба може да се отложи за срок до 24 часа. За сравнение - досегашната уредба изисква незабавно уведомяване на семейството на обвиняемия за задържането му и, ако обвиняемият желае – на работодателя (чл. 63, ал. 7 НПК), а по отношение на непълнолетните незабавно се съобщава на техните родители или попечители, както и на директора на учебното заведение, когато задържаният е ученик (чл. 386, ал. 4 НПК). Така с възможността за отлагане новата уредба въвежда изключения от съществуващите досега правила за уведомяване при задържането. Подкрепям всички усилия и мерки в борбата срещу тероризма, организираната престъпност и други форми на усложнена престъпна дейност, за които считам приетите промени за уместни и оправдани. Не съм съгласен, обаче, с подхода на законодателя, който не очертава кръга на лицата и на конкретните престъпления, за които може да се отлага уведомяването. Следва да се подчертае, че правото на уведомяване е част от гаранциите за задържаните лица срещу малтретиране, признати в практиката на Европейския съд по правата на човека. Тази практика обхваща и държави членки на Европейския съюз и утвърждава осигуряването на своевременна възможност задържаният да се свърже с близките си като гаранция за спазване на основни права по Конвенцията за защита на правата на човека и основните свободи (в този смисъл Boyle and Rice v. the United Kingdom; Golder v. the United Kingdom; Silver and Others v. the United Kingdom,; Szuluk v. the United Kingdom; A.B. v. the Netherlands; Davison v. the United Kingdom; Lebois v . Bulgariа). Правото на уведомяване на трети лица за задържането е уредено и в Директива 2013/48/ЕС на Европейския парламент, и на Съвета от 22 октомври 2013 година относно правото на достъп до адвокат в наказателното производство и в производството по европейска заповед за арест и относно правото на уведомяване на трето лице при задържане (Директива 2013/48/ЕС). Директивата дава възможност да се въвежда временна дерогация от правата, които тя гарантира. Същевременно директивата изисква държавите \"да определят в националното си право основанията и критериите за всяка временна дерогация\" и \"следва да използват тези временни дерогации в ограничен брой случаи\" (съображение 38 от Директива 2013/48/ЕС). Въпреки че ЗИД НК въвежда в българското законодателство тази директива, в него не се съдържат посочените гаранции. При задържаните пълнолетни употребеното понятие \"конкретно лице\" дава възможност да не бъде уведомявано до 48 часа семейството на задържания (§ 7, т. 5, б. \"в\" относно чл. 63, ал. 9 НПК). Без да е очертан кръгът на престъпленията, за които може да се прилага това ограничение, то става приложимо в нелимитиран брой случаи. Освен това липсва задължение компетентните органи, когато отлагат уведомяването на конкретно лице, \"първо да преценят дали друго трето лице, посочено от заподозрения или обвиняемия, би могло да бъде уведомено за задържането му\" (съображение 35 от Директива 2013/48/ЕС). По този начин приетата уредба не гарантира, че няма да има случаи, в които никой от близките не е уведомен за задържането. Европейският съд по правата на човека е имал повод да отбележи, че с оглед дълбоката тревога, която може да предизвика внезапното изчезване на член на семейството дори и за кратък период от време, на задържаното лице следва да се осигури възможност да се свърже бързо с близките си и това произтича както от редица международни актове, така и от релевантните норми на националното законодателство (Lebois v . Bulgariа, § 53). Още по-тревожно е въвеждането на подобно ограничение спрямо задържани непълнолетни, което позволява до 24 часа да не бъдат уведомявани за задържането им техните родители или попечители и директора на учебното заведение, в което те се обучават (§ 7, т. 19 относно чл. 386, ал. 5 НПК). Не мога да се съглася с такова ограничение предвид Конституцията, която вменява на родителите да се грижат за децата си до тяхното пълнолетие и задължава държавата да ги подпомага (чл. 47, ал. 1). В приетия закон хипотезите, представляващи изключение от правилото за задължително уведомяване, са неясни, понятията са общи и непрецизни и дават неограничена свобода на органите на досъдебното производство по своя преценка да дерогират европейските и международните стандарти. Те ще могат да се тълкуват широко, след като законодателят не дефинира прецизно лицата и не конкретизира престъпленията (например тероризъм, организирана престъпност и други форми на усложнена престъпна дейност). Открива се възможност за непропорционално засягане на права и се създава риск изключението да се превърне в правило. Това не съответства на конституционната повеля да не се допускат ограничения на правата на обвиняемия, надхвърлящи необходимото за осъществяване на правосъдието (чл. 31, ал. 4) и не изпълнява изискванията за транспониране на Директива 2013/48/ЕС. Ефектът от отлагането да се уведоми \"конкретно лице\" за задържането може да засегне и други конституционни права, като например правото на труд в случай на неуведомяване на работодателя за задържането. Уважаеми народни представители, Въз основа на изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 7, т. 5, б. \"в\" и т. 19 от Закона за изменение и допълнение на Наказателния кодекс, приет на 13 декември 2018 г.", "date": "2018.12.19", "title": "Президентът наложи вето на двудневния арест без уведомяване"}
{"url": "https://www.dnevnik.bg/evropa/2018/12/19/3364429_biznesut_gleda_s_ujas_dokato_velikobritaniia_se/", "text": "Британският бизнес излезе с остро предупреждение към депутатите, че рискуват да хвърлят зле подготвената икономика в хаос, ако не подкрепят сделката за Брекзит на премиера Тереза Мей, предаде \"Гардиън\". След като вчера министрите  се споразумяха за извънредно засилване  на подготовката за Брекзит без сделка, включително и за поставянето на около 3500 войници в готовност да помогнат на правителството да се справи с евентуален хаос, ръководителите на няколко водещи британски работодателски групи заявиха, че страната не е готова. Петте бизнес организации - Конфедерацията на британската индустрия (CBI), Институтът на директорите, Британската търговска камара, Федерацията на малките предприятия и Инженерната федерация на работодателите във Великобритания (EEF) – заявяват, че са ужасени от вътрешните борби в Уестминстър, където вотът за сделката на премиера  бе отложен  до средата на следващия месец. \"Отговорността за намиране на път напред е на 650-имата депутати в парламента\", се посочва в съобщение на бизнес групите. \"Никой не иска да удължава несигурността, но всички трябва да помнят, че бизнесът и общностите се нуждаят от време, за да се адаптират към бъдещите промени.\" \"Като водещи британски бизнес групи ние искаме от депутатите от всички партии да се върнат в избирателните си райони по Коледа и да говорят с местните бизнес общности. Надяваме се, че ще ги чуят и ще си спомнят за това, когато се върнат в парламента, бъдещият курс на нашата икономика ще бъде в техни ръце\", се казва още в изявлението. Групите посочват, че много компании тепърва трябва да се подготвят за това, което до скоро изглеждаше като малко вероятен сценарий, и че е много късно за започването на тази подготовка. \"Бизнесът гледаше с ужас, докато политиците се фокусираха върху спорове вместо върху практическите стъпки, от които бизнесът се нуждае, за да се движи напред. Липсата на напредък в Уестминстър означава, че рискът от Брекзит без сделка се увеличава\", се казва още в съобщението. Според петте бизнес групи, които представляват стотици хиляди британски фирми, заради липсата на напредък правителството е стигнало до момент, в който трябва да ускори плановете за варианта без сделка. \"Ясно е, че просто няма достатъчно време за предотвратяване на сериозните размествания и нарушения само за 100 дена.\" Бизнес групите отбелязват, че вместо да инвестират пари и да засилват продуктивността си, компаниите трябва да отклоняват капитал за извънредни планове. \"Има стотици хиляди, които тепърва трябва да започнат и не може да се очаква да са готови за толкова малък период от време.\"", "date": "2018.12.19", "title": "Бизнесът \"гледа с ужас\", докато Великобритания се подготвя за Брекзит без сделка"}
{"url": "https://www.dnevnik.bg/sviat/2018/12/19/3364436_proiznasianeto_na_prisudata_na_maikul_flin_se_otlaga/", "text": "Федерален съдия отложи произнасянето на присъдата на бившия си съветник на американския президент Доналд Тръмп по националната сигурност Майкъл Флин, който  призна, че е излъгал ФБР за контактите си с руснаци  след победата на милиардера републиканец на президентските избори, предаде \"Франс прес\", цитирана от БТА. Съдия Емет Съливан, който сравни действията на обвиняемия с държавна измяна, му даде възможност да реши дали да бъде осъден, както е предвидено, днес на затвор, като срокът може да е значителен, или да изчака заключенията на разследването за намеси на Русия в американските избори, за да стане ясно дали наистина е сътрудничил на разследващите. Съливан отбеляза, че Флин е действал като  необявен лобист в полза на Турция  дори докато е работил по кампанията на Тръмп и се приготвял да бъде негов съветник за националната сигурност. Специалният прокурор Робърт Мюлър, натоварен с деликатното разследване за руската намеса, препоръча присъда, която не предвижда лишаване от свобода поради \"значителната помощ\", оказана от бившия генерал на разследването му. Съдията след това реши Флин първо да завърши сътрудничеството си с прокуратурата, преди да се стигне до присъдата му. През 2017 г. Флин се призна за виновен, че е излъгал ФБР за разговорите си с  руския посланик в САЩ Сергей Кисляк  след изборната победа на Тръмп, и прие да сътрудничи на правосъдието. Максималната присъда за излъгалите ФБР е 5 години затвор, но се очаква тази на Флин да е значително по-малка, отбелязва \"Ройтерс\". След като съдията днес даде избор на Флин, адвокатите му поискаха от него да отложи произнасянето на присъдата, посочва \"Асошиейтед прес\". Съдия Съливан насрочи за март консултация със страните за текущото състояние, но за произнасянето няма нова дата засега.", "date": "2018.12.19", "title": "Произнасянето на присъдата на Майкъл Флин се отлага, съдия сравни действията му с измяна"}
{"url": "https://www.dnevnik.bg/razvlechenie/2018/12/19/3364435_djordj_lukas_e_nai-bogatata_znamenitost_v_klasaciia_na/", "text": "Американският продуцент, режисьор, сценарист и автор на космическата сага за \"Междузвездни войни\" Джордж Лукас зае първото място в класацията на сп. \"Форбс\" за най-богатите знаменитости в САЩ, предаде \"Ройтерс\". Той значително изпреварва всички останали в списъка, основно благодарение на създадената от него империя на филмовата поредица \"Междузвездни войни\". Според изданието неговото богатство се равнява на 5,4 млрд. долара. По-голямата част от него се дължи на продажбата на продуцентската компания \"Лукасфилм\" на \"Уолт Дисни\" през 2012 г. срещу 4,05 млрд. долара. В изчисленията си списанието прави оценка на стойността на обществено известните недвижими имоти, дялове от компании - публични и частни, както и други придобивки.  Стивън Спилбърг, който преди ден навърши 72 години, се нарежда на второ място с общо богатство 3.7 млрд. долара. Кариерата му като режисьор, сценарист и продуцент обхваща близо 50 години, в които попадат заглавия като \"Спасяването на Редник Райън\", \"Списъкът на Шиндлер\", \"Челюсти\" и \"Извънземното\". Общата стойност от благосъстоянието на всички знаменитости в списъка се равнява на 18,7 млрд. долара, което е повече от брутния вътрешен продукт на Исландия, пише \"Форбс\". Майкъл Джордан подсили позициите си миналата година с около 400 млн. долара, които се дължат основно на неговия 34-годишен договор с компанията Nike Inc., както и акциите му в Charlotte Hornets. Така общото му благосъстояние се изчислява да е 1,7 млрд. долара. Ново име в подреждането тази година е Кайл Дженър, която дължи нарастващото си богатство основно на своите козметични продукти. На 21 години тя е най-младият милиардер, който е натрупал подобни средства съвсем сам, твърди изданието. Дженър дели петото място в класацията с рапъра Джей Зи, като и двамата имат по 900 млн. долара. Останалите имена в списъка са илюзионистът Дейвид Копърфилд, който успява да натрупа състояние с помощта на своите 600 спектакъла годишно в Лас Вегас, както и рапърът Диди, голф играчът Тайгър Уудс и писателят Джеймс Патерсън.", "date": "2018.12.19", "title": "Джордж Лукас е най-богатата знаменитост в класация на \"Форбс\""}
{"url": "https://www.dnevnik.bg/regioni/2018/12/19/3364459_razfasovaneto_na_praseta_pred_obshtinata_v_plovdiv_se/", "text": "Разфасоване на  две прасета пред общината в Пловдив  няма да има. Това обяви кметът на града Иван Тотев пред \"Нова телевизия\" само ден след като в социалните мрежи се разпространи видео от сесия на общинския съвет, на която той обявява, че на 26 декември организира ритуала, който има за цел спазването на българските традиции около Коледа. По-късно пред местни медии той уточни, че \"това ще е едно много културно събитие\". Днес обаче Тотев обясни, че изобщо не е имало такава идея, а думите му били с цел да предизвика провокация и дебат. Той обвърза изказването си и с предстоящото встъпване на Пловдив като европейска столица на културата през 2019 г. \"Експериментът и провокацията, която искахме да направим в контекста на старта на \"Пловдив 2019\", трябваше да продължи поне 24 часа. Дебатът, който искахме да провокираме, беше за спазване на традициите в съвременното изкуство. Това беше много хубав социален експеримент\", подчерта кметът на Пловдив. Той добави, че все пак на 26 декември ще има коледен концерт пред общината, в който ще се включат коледари. Все пак ще има и почерпка за гражданите, която отново била свързана с месо от прасета, но разфасоването им нямало да бъде пред общината. \"Не на това място ще са прасетата. Нали не си представяте, че пред общината на втория по големина град ще има прасета\", каза още Тотев.", "date": "2018.12.19", "title": "Разфасоването на прасета пред общината в Пловдив било социален експеримент"}
{"url": "https://www.dnevnik.bg/evropa/2018/12/19/3364444_rumunskiiat_prezident_iska_da_blokira_opitite_za/", "text": "Дясноцентристкият президент на Румъния Клаус Йоханис заяви, че ще присъства на срещите на лявото правителство на страната, за да му попречи да приеме предложението за помилване на осъдените за корупция, от което биха се възползвали видни политици, предаде EurActiv. Мерките, предложени от управляващите социалдемократи, могат да помогнат на техния лидер Ливиу Драгня, който в понеделник призова правителството да продължи напред с плановете за помилване, \"за да се поправят несправедливостите и злоупотребите\", които по думите му са били извършени от съдебната власт. \"Ще присъствам на правителствени срещи. Указът за амнистия и помилване би бил много сериозна грешка за Румъния\", каза Йоханис. Драгня не успя да стане премиер след изборната победа на социалдемократите през 2016 г.  заради условна присъда по дело за изборни измами . Той обаче е смятан за най-силния политик в партията и за човека зад премиера Виорика Дънчила. По думите на Йоханис всяко решение за даване на амнистия или помилване би дошло в изключително неподходящ момент, предвид че Румъния се готви да поеме ротационното председателство на Съвета на ЕС от 1 януари. Европейската комисията вече предупреди Букурещ да не продължава с курса на действия, който би довел до безнаказаност за осъдените за корупция. Миналия месец  Брюксел прие особено критичен доклад за съдебните реформи  на румънското правителство, които според комисията рискуват да подкопаят независимостта на съдии и прокурори.", "date": "2018.12.19", "title": "Румънският президент иска да блокира опитите за помилване на осъдени за корупция"}
{"url": "https://www.dnevnik.bg/zdrave/2018/12/19/3364458_pravitelstvoto_dava_20_mln_lv_za_remont_na_stara/", "text": "След като премиерът Бойко Борисов разпореди  да не се трансформира болница \"Лозенец\"  в националната педиатрична многопрофилна болница  заради критики по идеята от множество страни , днес министър-председателят съобщи, че такава болница ще бъде създадена в стара 13-етажната сграда, която в момента е на груб строеж на територията на Александровска болница в София. \"Взехме решение с министър Ананиев да подсигурим необходимото финансиране от 20 млн. лева за 13-етажната страда на територията на УМБАЛ \"Александровска\", за да бъде превърната в многопрофилна национална детска болница\", обяви Борисов в началото на днешното правителствено заседание, цитиран от \"Фокус\". Премиерът уточни, че екип от инженери вече са проверили състоянието на сградата и то било отлично. Министърът на здравеопазването Кирил Ананиев поясни, че обследването, което трябва да се направи на грубия строеж, ще продължи около 1 месец, а след това предстои препроектирането, тъй като сградата е имала първоначален проект. По думите му то ще продължи около 3 месеца. \"Това означава, че в началото на лятото можем да обявим обществена поръчка за строителството, което на практика означава, че може би до 1 година максимум, тоест до средата на 2020 година, ще имаме готова многопрофирна национална детска болница\", уточни Ананиев, цитиран от \"Фокус\".", "date": "2018.12.19", "title": "Правителството дава 20 млн. лв. за ремонт на стара сграда, която да превърне в детска болница"}
{"url": "https://www.dnevnik.bg/biznes/2018/12/19/3364460_produkciiata_v_selskoto_stopanstvo_namaliava_prez_2018/", "text": "Крайната продукция в селското стопанство възлиза на 8.1 млрд. лв. по базисни цени, което е с 2% по-малко от предходната. Намалението се дължи на спад в обемите - с 3.1%, сочи първата оценка на икономическите сметки на Националния статистически институт. Стойността на продукцията, произведена от растениевъдството, е 5.4 млрд. лв., намалението във финансово изражение е с 2.8%, а спадът в обемите е с 4.6%. Продукцията в животновъдството е на обща стойност 1.98 млрд. лв. и е на същото ниво, както през 2017 г. Стойността на вложенията за текущо потребление, използвани в селското стопанство през 2018 г., достига 4.7 млрд. лв., което е с 4.3% повече от предходната година. Увеличението се дължи на увеличение в обемите с 1.3% и цените - с 3.0%. Брутната добавена стойност по базисни цени, създадена в селското стопанство през 2018 г., достига 3.4 млрд. лв. и е с 9.5% по-ниска от 2017 г., което е в резултат на понижение в цените - с 1.2%, и намаление на обемите - с 8.4%.", "date": "2018.12.19", "title": "Продукцията в селското стопанство намалява през 2018 г."}
{"url": "https://www.dnevnik.bg/sviat/2018/12/19/3364445_indiia_i_franciia_moje_da_stanat_po-golemi_ikonomiki/", "text": "Великобритания може от пета да стане седма по големина икономика в света догодина, когато се очаква да напусне Европейския съюз, а Индия и Франция да я изпреварят. Това прогнозира консултантската компания \"ПрайсуотърхаусКупърс\" (PricewaterhouseCoopers - PwC), предаде \"Ройтерс\". Според експертите от компанията през 2019 г. Франция ще запази шестата си позиция, а Индия ще стане пета по големина икономика в света. Компанията прогнозира икономически растеж през 2019 г. в размер на 1.6 процента за Великобритания, ако страната  успее да избегне шок от евентуално излизане от ЕС  през март без споразумение. Прогнозите са, че растежът на френската икономика ще е 1.7 процента, а на индийската - 7.6 процента. Икономистът от \"ПрайсуотърхаусКупърс\" Майк Джейкман отбеляза, че Франция и Великобритания често разменят местата си в класацията на най-големите икономики, но прогнозите за растеж през 2018 и 2019 г. подсказват, че везните ще се наклонят в полза на Франция. /БТА", "date": "2018.12.19", "title": "Индия и Франция може да станат по-големи икономики от Великобритания догодина"}
{"url": "https://www.dnevnik.bg/bulgaria/2018/12/19/3364501_trima_ministri_galiat_jirardeli_po_glavata_i_oshte/", "text": "Трима министри галят Жирардели по главата\", пише Юлиан Попов в социалната мрежа \"Фейсбук\" в отзив на  обявеното в понеделник , че световният шампион по ски Марк Жирардели заявил на среща с министъра на туризма Николина Ангелкова, на околната среда - Нено Димов, и на икономиката - Емил Караниколов, че е мажоритарен собственик на \"Юлен\" АД. \"А аз все пак се надявах да е Линдзи Вон...\", коментира Петко Ковачев. Редица подигравателни публикации се появиха във \"Фейсбук\" в отзив на изненадващата информация. \"Няма да е изненада, ако Ингемар Стенмарк се окаже реален собственик на \"Булгартабак\", е коментарът на Даниел Смилов. \"Втората половина на декември не бива да се работи. И тези, на които се налага да се трудят - лекари, полицаи, магазинери, ресторантьори, Марк Жирардели, полагачи на асфалт в Тетевен и шофьори на метрото, да им се плаща двойно\", е написал Самуил Петканов.", "date": "2018.12.19", "title": "\"Трима министри галят Жирардели по главата\" и още шеги за собственика на \"Юлен\""}
{"url": "https://www.dnevnik.bg/photos/2018/12/19/3364477_fotogaleriia_ilon_musk_predstavi_tunelut_na_budeshteto/", "text": "След като месеци наред жителите на Лос Анджелис се чудеха какво става под краката им, днес най-накрая те видяха транспортните тунели, които компанията на Илън Мъск \"Боринг къмпани\" (The Boring Company) пробиваше с цел улесняване на трафика в града.", "date": "2018.12.19", "title": "Фотогалерия: Илън Мъск представи тунела на бъдещето"}
{"url": "https://www.dnevnik.bg/bulgaria/2018/12/19/3364510_ot_1_ianuari_nov_vid_pomosht_shte_zameni/", "text": "От 1 януари 2019 г. всички хора с трайни увреждания, които са над 18 години, ще имат право на нов вид месечна финансова подкрепа, напомни Министерството на труда и социалната политика. Помощта е регламентирана в новия Закон за хората с увреждания, обнародван в бр. 105 на \"Държавен вестник\" от вчера - 18 декември. Тя ще замени досега изплащаните на лицата добавки за социална интеграция, както и социалната пенсия за инвалидност, когато същата се изплаща към друг вид пенсия. Размерът на финансовата подкрепа ще зависи от степента на увреждане и ще се определя и актуализира спрямо линията на бедност в България, определена с Постановление на Министерския съвет за съответната година. За 2019 г. линията на бедност в България е 348 лв. Месечната финансова подкрепа ще се изплаща от Агенцията за социално подпомагане (АСП) до края на месеца, следващ месеца, за който се полага, по избрания от лицата начин – чрез пощенските клонове или по банков път. Очакванията са, че тя ще се получава от над 600 000 души – с около 100 000 повече в сравнение с тези, които към момента получават добавки за социална интеграция. За хората със степен на увреждане от 50 до 70,99% месечната финансова подкрепа ще е 7% от линията на бедност или 24.36 лв. за 2019 г. За хората със степен на увреждане от 71 до 90% нейният размер ще е 15% от линията на бедност или 52.20 лв. За хората със степен на увреждане над 90% финансовата подкрепа ще е 25% от линията на бедност или 87 лв. За хората с над 90% степен на увреждане с определена чужда помощ, които получават пенсия за инвалидност поради общо заболяване или поради трудова злополука или професионална болест новата помощ ще е равна на 30% от линията на бедност или 104.40 лв. Най-висок размер на финансова подкрепа ще получават хората с над 90% степен на увреждане с определена чужда помощ, които получават социална пенсия за инвалидност. За тази група новият вид месечна помощ през 2019 г. ще е 57% от линията на бедност, което прави 198.36 лв. Предвидената в Закона за хората с увреждания трансформация на социалните пенсии за инвалидност, изплащани към друг вид пенсия от Националния осигурителен институт (НОИ) в размер на 25 на сто, в месечна финансова подкрепа, ще засегне около 336 хил. пенсионери. Считано от 1 януари този вид пенсии ще бъдат служебно прекратени от НОИ, след което институтът ще изпрати на всеки засегнат пенсионер писмено разпореждане с размера на пенсията, която остава дължима. Прекратените по този ред пенсии стават част от новата месечна финансова подкрепа, която от 2019 г. ще се плаща от АСП, като размерът ѝ не може да бъде по-нисък от размера на прекратената социална пенсия. Прекратяването не засяга социалните пенсии за инвалидност, които се изплащат като самостоятелна пенсия на лицата. Хората, които към момента получават месечна добавка за социална интеграция, ще получават новата финансова подкрепа, без да е необходимо да подават нови заявления в дирекция \"Социално подпомагане\" (ДСП). Лицата, които са получавали прекратената от 01.01.2019 г. социална пенсия за инвалидност, изплащана към друг вид пенсия, но не получават месечна добавка за социална интеграция, ще трябва да подадат заявление в ДСП по настоящия си адрес не по-късно от 31 март 2019 г., за да им бъде отпусната новата месечна финансова подкрепа, считано от 1 януари 2019 г. Заявление-декларация в ДСП по настоящ адрес трябва да подадат и лицата, които получават месечна добавка за социална интеграция за наем на общинско жилище, тъй като от 1 януари 2019 г. сумата ще се отпуска под формата на целева помощ и ще се превежда направо на общините. Повече информация, свързана с предстоящите промени, гражданите могат да получат в дирекциите \"Социално подпомагане\" по настоящ адрес, пощенските клонове и териториалните поделения на НОИ.", "date": "2018.12.19", "title": "От 1 януари нов вид помощ ще замени интеграционните добавки"}
{"url": "https://www.dnevnik.bg/sport/2018/12/19/3364517_boliviia_predloji_pomosht_na_jujnoamerikanskata/", "text": "Президентът на Боливия Ево Моралес предложи страната да бъде включена в сметките за южноамериканската кандидатура за световното по футбол през 2030 г. Уругвай, Аржентина и Парагвай вече изразиха намерение да поискат домакинството на турнира. \"Трябва да видим как да се обединим, за да осигурим това световно първенство сто години след първия мондиал\", каза Моралес при посещение в Монтевидео. Президентът на Боливия е известен с голямата си страст към футбола. На 54-годишна възраст той дори беше записан в местен отбор, макар по-късно да призна, че това е бил рекламен ход. Моралес заяви, че иска със страната му да допринесат за това Южна Америка да вземе домакинството на световното, на което ще се отбележи стогодишнината от първия мондиал, състоял се в Уругвай през 1930 г. Според него една държава трудно може да се справи сама с организацията, тъй като в турнира ще участват 48 отбора. През септември министър-председателят  Бойко Борисов каза, че България също ще се кандидатира за домакин заедно с Гърция, Румъния и Сърбия . Намерение да приемат мондиала имат също  Англия, Ирландия, Уелс, Шотландия и Северна Ирландия , както и  Мароко, Испания и Португалия .", "date": "2018.12.19", "title": "Боливия предложи помощ на южноамериканската кандидатура за мондиала през 2030 г."}
{"url": "https://www.dnevnik.bg/detski_dnevnik/2018/12/19/3361182_koi_specheli_bezplatnite_bileti_za_leshnikotroshachkata/", "text": "Читателят на  \"Детски Дневник\"  с потребителско име  спечели безплатния семеен билет за концерта \"Лешникотрошачката\" на 23 декември от 11.30 ч. в зала \"България\". Дамата, с която редакцията ще се свърже за получаването на наградата, беше сред участниците в играта на \"Детски Дневник\" и организаторите на концерта - \"Фортисимо Фамилия\". Въпросът този път беше свързан с героите на приказката по музика на П. И. Чайковски и гласеше: \"Какъв е Дроселмайер на Клара?\", а верният отговор e кръстник. Според регламента на играта името на победителя беше изтеглено с жребий сред участниците, посочили правилния отговор. Концертът е част поредицата \"Фортисимо Фамилия\", която събира някои от най-популярните музиканти и актьори в България в опит да привлекат вниманието на младата публика към красотата на класическата музика. В неделя \"Лешникотрошачката\" ще бъде изпълнена от Софийската филхармония с диригент Максим Ешкенази, а актьорът Теодор Елмазов и балерината Ангелина Гаврилова ще помагат с разказите си на децата в залата да вникнат в епохата, жанра и детайлите на изпълнението. Билети се продават  онлайн  и на касата на зала \"България\".", "date": "2018.12.19", "title": "Кой спечели безплатните билети за \"Лешникотрошачката\""}
{"url": "https://www.dnevnik.bg/sviat/2018/12/19/3364508_isliamska_durjava_e_ubila_stotici_zatvornici_v/", "text": "Екстремистите от \"Ислямска държава\" екзекутираха близо 700 затворници в Източна Сирия за последните два месеца, предаде \"Ройтерс\", като цитира Сирийския център за наблюдение на човешките права. Базираната във Великобритания неправителствена организация заяви, че затворниците са част от около 1350 мирни жители и бойци, които ИД е задържала на територия, намираща се близо до границата с Ирак. Джихадистите контролират все по-смаляваща се ивица земя на изток от река Ефрат, в близост до град Хаджин, в който този месец навлязоха подкрепяните от САЩ Сирийски демократични сили. С подкрепата на американската авиация и специални части Сирийските демократични сили, водени от кюрдската милиция Сили за защита на народа (YPG), водиха няколкомесечна офанзива в района срещу \"Ислямска държава\". Техният главнокомандващ Мазлум Кобани заяви миналата седмица пред\" Ройтерс\", че в анклава са се окопали най-малко 5000 бойци на ИД, включително много чужденци, които изглеждат готови да се бият до смърт. Самопровъзгласеният \"халифат\" на \"Ислямска държава\" се срина след офанзиви в Ирак и в Сирия, но негови бойци все още действат в пустинните гранични региони между двете страни и организират нападения. /БТА", "date": "2018.12.19", "title": "\"Ислямска държава\" е убила стотици затворници в Източна Сирия, съобщиха активисти"}
{"url": "https://www.dnevnik.bg/sport/2018/12/19/3364522_kralev_ochakva_svetlo_budeshte_za_bulgarskiia_sport/", "text": "Министърът на младежта и спорта Красен Кралев заяви, че очаква светли години за българския спорт. Оптимизмът му се основава на представянето на българските състезатели на младежките олимпийски игри в Буенос Айрес. \"По фантастичен начин дадоха заявка, че България я очакват много светли години и ще имаме много поводи за радост през следващите олимпийски игри. От 24 спортисти, които изпратихме, 17 намериха място в топ 6\", каза Кралев на церемонията по  връчване на наградите \"Спортен Икар\" . \"На прав път сме, в българския спорт има млади таланти. Изключително щастлив съм от това, което постигнахме\", добави министърът. Той отново посочи, че  \"изпращаме може би най-силната си година от много време насам\" . \"Затова искам да изкажа огромно благодаря на всички спортисти и техните треньори, които достойно защитаваха честта на България\", заяви Кралев. Големия \"Спортен Икар\" получи световната и европейска  шампионка по борба Тайбе Юсеин . Тя заяви, че основната цел пред нея е спечелването на квота за олимпийските игри в Токио 2020. \"Очаквания към мен винаги е имало, но може би вече свикнах с тях и не ми тежат толкова\", каза Юсеин. Друг борец - Кирил Милов, получи наградата за пробив на годината. Той беше отличен заради  силното си представяне на световното, където спечели сребърен медал .", "date": "2018.12.19", "title": "Кралев очаква светло бъдеще за българския спорт"}
{"url": "https://www.dnevnik.bg/bulgaria/2018/12/19/3364536_imenata_na_arabadjievi_se_poiaviha_v_saita_na_interpol/", "text": "Имената на издирваните от българските власти Ветко (Вълчо) и Маринела Арабаджиеви и снимките им се появиха в сайта на Интерпол снощи, показа проверка на \"Дневник\". Посочено е, че двамата са участници в организирана престъпна група и са укривали данъци. Има и пояснение, че двамата се издирват с червена бюлетина, а известието е одобрено за публично оповестяване. Българските власти обвиниха задочно съпрузите Арабаджиеви в края на август, докато двамата бяха на почивка в чужбина. Тогава п ри акция на прокуратурата  в хотелите на Арабаджиев \"Маринела\" в София и \"Марица\" в Пловдив бяха открити и иззети над 10 млн. лв. Тогава беше задържан синът им -  Вълчо Арабаджиев, който е в ареста  и две счетоводителки. След акцията зам. - главният прокурор и доскорошен шеф на спецобвинението Иван Гешев заяви, че спрямо семейство Арабаджиеви има издадена  европейска заповед за арест  и се търсят от Интерпол. Проверка на \"Дневник\" обаче показа , че през всичките тези месеци имената на двамата не присъстваха в системата за оповестяване на Интерпол. На сайта на международната полицейска организация е обяснено, че снимки и имена не се публикуват при две хипотези - ако няма искане за издирване или ако издирващата страна е поискала за червената бюлетина да знаят само разследващите органи. От българската прокуратура обаче няколко пъти публично обявиха, че Арабаджиеви се издирват от Интерпол. Какво казаха още четете  тук . Три дни след публикацията в \"Дневник\" пропускът беше коригиран. От сайта на Интерпол се вижда, че България издирва общо 65 души, между които Пламен Галев и Ангел Христов, известни като братя Галеви, Димитър Желязков - Митьо Очите, който, както е известно очаква екстрадиция от Турция, пребиваващият в Белград бивш собственик на фалиралата Корпоративна търговска банка Цветан Василев, синът на задържания собственик на винпром \"Карнобат\" Миню Стайков - Стайко, който заедно с баща си е обвинен за  нелегално производство на цигари. ", "date": "2018.12.19", "title": "Имената на Арабаджиеви се появиха в сайта на Интерпол"}
{"url": "https://www.dnevnik.bg/sport/2018/12/19/3364542_sinia_bulgariia_poiska_spas_rusev_da_predprieme/", "text": "Сдружението на феновете на \"Левски\" тръст \"Синя България\" разкритикува собственика на клуба Спас Русев за незадоволителното представяне на отбора през есента. Тимът е на  трето място в Първа лига на 10 точки от лидера \"Лудогорец\"  и отпадна в турнира за Купата на България. Според \"Синя България\" проблемите се дължат на \"избрания начин на управление от Спас Русев\". Сдружението поиска да бъде свикано извънредно общо събрание, на което да бъдат предприети структурни промени. \"Тръст \"Синя България\" оценява като крайно незадоволителни спортните резултати на ПФК \"Левски\" АД през 2018 г. Смятаме, че те се дължат изцяло на избрания от мажоритарния собственик г-н Спас Русев начин на управление и невъзможността му да се справи със структуриране на клуба, балансирането на бюджета и овладяването на процесите от ежедневната работа, които в крайна сметка рефлектират върху резултатите на отбора. Заради това смятаме, че едноличното управление трябва да води и до еднолична отговорност за резултатите.\" Според сдружението основните проблеми на \"Левски\" са закъснялата  административна и спортна реформа , липсата на спортен директор, големият щат и слабата трансферна политика, която е довела до скъп отбор с минимални резултати. \"Като конструктивен партньор на мажоритарния акционер ние смятаме, че единственият път за \"Левски\" е да се осъществи анонсираната вече структурна реформа. Тя трябва да стартира с назначаване на изпълнителен директор със съответните правомощия, отговарящи на позицията\", добавят от \"Синя България\".", "date": "2018.12.19", "title": "\"Синя България\" поиска Спас Русев да предприеме структурни промени в \"Левски\""}
{"url": "https://www.dnevnik.bg/zelen/2018/12/19/3364531_es_postigna_suglasie_za_zabrana_na_goliama_chast_ot/", "text": "Преговарящите от страните - членки на ЕС, и Европейския парламент се споразумяха да бъдат забранени в бъдеще множество пластмасови продукти за еднократна употреба, съобщи днес австрийското председателство, цитирано от \"Франс прес\" и БТА. Клечки за уши, сламки, бъркалки за кафе и други - законопроектът, приет за рекордно време след  първоначалното предложение на Европейската комисия  в края на май, ще забрани десетина продуктови категории, представляващи 70 процента от изхвърлените отпадъци  в океаните и на плажовете . Това споразумение, което стана факт след продължили цяла нощ последни преговори, би трябвало да получи официалното одобрение на две институции - Европейския парламент и Съвета на ЕС. Блокът се надява да приключи законодателния ход на текста до пролетта на 2019 година, за да може той да влезе в сила през 2021 година. \"Политико\" отбелязва, че забраната ще се отнася за пластмасови клечки за уши, сламки, чинии и прибори, бъркалки, пръчки за балони, оксоразградими пластмасови продукти и кутии за храна и чаши от разширен полистирен.", "date": "2018.12.19", "title": "ЕС постигна съгласие за забрана на голяма част от пластмасите за еднократна употреба"}
{"url": "https://www.dnevnik.bg/gradska_sreda/2018/12/19/3364538_ot_dogodina_v_sofiia_se_planira_izgrajdaneto_na_nov/", "text": "През следващата година се планира изграждането на нов жилищен квартал в \"Хладилника\"; въвеждането на стандарти за улични настилки и фасади на сгради, както и въвеждането на правила за поставяне на климатици. Това съобщи главният архитект на столицата Здравко Здравков по време на семинар, цитиран от БНТ.  Новата жилищна зона ще бъде разположена в бившата научно-производствена зона \"Хладилника\" в района на бул. \"Черни връх\" и ул. \"Сребърна\", \"Люба Величкова\" и \"Филип Кутев\", а първоначалната идея предвижда да е за 12 хил. души. \"Работим заедно със собствениците на терени, за да изберем правилния микс от функции за тази зона. Прецизираме уличната мрежа, местата за училища и детски градини, пешеходни и веловръзки с Южния парк и Борисовата градина\", заяви Здравков. По думите му целта е да \"не се допускат грешки като с \"Полигона\", където работят 20 хил. души, а живеят само 2 хил.\". Освен това Столичната община планира да въведе стандарти за настилките, които се поставят в града, а следващата година трябва да стане факт и наредбата за фасадите на сградите, която първо ще засегне собствениците на здания по  ремонтиращата се в момента  ул. \"Граф Игнатиев\", както и по пресечките ѝ - \"Шишман\", \"Шести септември\" и \"Солунска\". Наредбата за градски дизайн, която ще бъде пусната за обществено обсъждане през януари  ще регламентира цветовете и материалите, които се използват по фасадите на сградите, и дори растера на дограмата. \"Целта е правилата за настилките да се прилагат при ремонти на улици и тротоари, дори и ако те се правят от частни инвеститори. Да се знае в града какви типове настилки се използват, а не пред всяка нова кооперация да се слагат различни плочки - кой, каквито е намерил в търговската мрежа\", съобщи арх. Здравков. Промените ще се прилагат поетапно. Ще бъдат предвидени и правила за поставянето на климатиците - да не капят, да не шумят и да не се виждат.", "date": "2018.12.19", "title": "От догодина в София се планира да има нов квартал"}
{"url": "https://www.dnevnik.bg/bulgaria/2018/12/19/3364561_novo_osvetlenie_e_postaveno_v_boianskata_curkva/", "text": "Боянската църква, известна като един от най-съвършените и изцяло запазени паметници на източноевропейското средновековно изкуство, ще посрещне обновена своите посетители на Роджество Христово, съобщи пресцентърът на Националния исторически музей. Първият етап от заплануваните подобрения е завършил с подмяна на осветлението в трите части на църквата. Поставени са и специални прозрачни ограничителни стени, които да предпазват фреските на храма, включен в списъка на световното културно и природно наследство на ЮНЕСКО. Красивият парк в двора на Боянската църква беше прочистен от строителни и други отпадъци, останали от предишни реставрационни и консервационни дейности, и бяха разкрити нови археологически материали, свързани с историята на мястото.", "date": "2018.12.19", "title": "Ново осветление е поставено в Боянската църква"}
{"url": "https://www.dnevnik.bg/bulgaria/2018/12/19/3364564_do_20_hil_lv_shte_budat_globiavani_eksperti_za/", "text": "Между 10 хил. и 20 хил. лв. ще бъдат глобявани експерти, които дадат неверни писмени заключения при идентификацията на културни ценности. Тези експерти ще бъдат изключвани и от регистъра на хората, които могат да участват в комисиите към музеите и да дават становища по идентификацията на ценностите. Това предвиждат промени в Закона за културното наследство, приети днес от парламента на второ четене. Досега санкция за издаване на неверни заключения не беше предвидена. Предвижда се още право на министъра на културата да както и да уведомява МВР, ако има достатъчно данни, че предлаганият за продажба експонат е бил идентифициран и е получил удостоверения и регистрация на база на невярно експертно заключение. По предложение на председателя на комисията по култура Вежди Рашидов депутатите приеха и поправка в Наказателния кодекс, с която се предвижда затвор до една година и глоба между 2 и 10 хил. лв. за фалшификатори на картини, скулптури или археологически предмети. Такова ще е наказанието и за този, който предлага за продажба или пуска в обръщение фалшификати, като ги представя за автентични. Между 3 и 30 хил. лв. пък ще е санкцията за експертите, които удостоверят автентичност на някой фалшификат. Ако нарушението е направено от търговец по време на продажба, глобата ще е между 10 и 50 хил. лв., а затворът – до три години. Търговецът ще бъде лишаван от право да предлага повече културни ценности, а предметът ще бъде отнеман в полза на държавата. Депутатите запазиха, макар и в по-мек вариант, сериозното Вече освен държавните и регионалните музеи идентификация на културните ценности и издаването на съответните законови удостоверения за тях ще могат да правят също и частните музеи. Новият ред ще важи както за нови вещи и колекции, така и за отлежаващите вече повече от 8 години около 90 колекции, които са били декларирани от собствениците им още до април 2010 г., но документите им не са придвижени. Текстовете, внесени от депутати, предвиждаха всички и регистрация, стига да имат необходимите експерти. С окончателно приетите изменения беше решено тези музеи да бъдат определяни със заповед на министъра. Все пак народните представители оставиха вратата частните колекционери да могат да поискат идентификация на вещите си от частни музеи, макар и предварително определени от министъра. Окончателно обаче отпадна планираната възможност идентификация да правят и нумизматичните дружества или търговци на културни ценности, каквото намерение първоначално беше вкарано в поправките. Пленарната зала не прие и изменението, с което отпадаше изискването министърът на културата или директорите на музеите да не издават удостоверения за регистрация на ценности, ако има данни, че те са незаконно придобити. Депутатите прецизираха текста и сега удостоверение няма да се издава и ако има съмнения около придобиването, а също и ако са фалшификати.", "date": "2018.12.19", "title": "До 20 хил. лв. ще бъдат глобявани експерти за неверни становища за културни ценности"}
{"url": "https://www.dnevnik.bg/razvlechenie/2018/12/19/3364558_sliapo_sushtestvo_zaraviashto_se_v_zemiata_be_krusteno/", "text": "Новооткрито сляпо и заравящо се в земята земноводно официално ще бъде кръстено Demorphis donaldtrumpi заради сходното му поведение с това на президента на САЩ Доналд Тръмп, когато става дума за глобалното затопляне, разказва \"Гардиън\". Името е избрано от собственика на компанията EnviroBuild, която се занимава с производството на устойчиви строителни материали. За удоволствието той е платил 25 хил. долара по време на търг за това право, който набира средства за опазването на дъждовните гори. Малката 10-сантриметрова амфибия е била открита в Панама. В блога на компанията той обяснява, че именно навикът на тази твар да заравя главата си в земята съответства най-много на поведението на Доналд Тръмп спрямо климатичните промени. Според организацията Rainforest Trust земноводното е особено податливо на влиянието на глобалното затопляне и поради това е в опасност от изчезване в резултат на климатичната политика на съименника си. Отличителната прическа на щатския президент вече му донесе няколко сравнения с различни представители на животинския вид, сред които са космата стоножка и златоперест фазан, а през 2017 пеперуда с жълта корона бе наречена Neopalpa donaldtrumpi. Климатичните промени вече заплашват живота на американците - от диви пожари до наводнения - и ще става все по-зле, сочи доклад на правителството на САЩ от ноември, на който Тръмп отговори с думите: \"Не го вярвам.\"", "date": "2018.12.19", "title": "Сляпо земноводно, заравящо се в земята, бе кръстено на Доналд Тръмп"}
{"url": "https://www.dnevnik.bg/bulgaria/2018/12/19/3364579_prezidentut_nalaga_veto_za_da_tursi_konfrontaciia/", "text": "Стилът на президента е да се налага вето, за да може да има дебат и да се търси поредната конфронтация или заблуждение, каза председателят на парламентарната група на ГЕРБ Цветан Цветанов пред журналисти, предаде агенция \"Фокус\". Той коментира  спирането от държавния глава  на промените в Наказателния кодекс. Цветанов обясни, че промените са направени заради европейска директива. Той допълни, че се запазва адвокатската защита и никъде не е говорено за ограничаването й. Възможността за арест за 48 часа без уведомление ще се предлага само по престъпления за организирана престъпност и тероризъм, каза още Цветанов. Междувременно от името на парламентарната група на \"БСП за България\" нейният заместник-председател Крум Зарков обяви, че ветото на президента е основателно и ще бъде подкрепено от левицата. Той припомни, че между първо и второ четене депутатите от БСП са предложили този текст да отпадне. \"Нека управляващите, които останаха глухи за всички предупреждения, включително експертната общност, да не се оправдават с европейски директиви\", каза още Зарков.", "date": "2018.12.19", "title": "Президентът налага вето, за да търси конфронтация, смята Цветанов"}
{"url": "https://www.dnevnik.bg/sviat/2018/12/19/3364576_broiat_na_ubitite_jurnalisti_e_skochil_dvoino_prez/", "text": "Броят на журналистите, убити по света като отмъщение за тяхната работа, се е увеличил почти двойно през тази година, сочи годишният доклад на \"Комитета за защита на журналистите\", цитиран от агенция \"Асошиейтед прес\". Базираната в Ню Йорк организация е установила, че до 14 декември 2018 г. в света са убити най-малко 53-ма журналисти, като 34-ма от тях са станали жертва на отмъщение заради работата си, докато през 2017 г. убийствата за отмъщение са били 18 от общо 47-те, документирани от комитета. Докладът, публикуван днес, споменава убийството на коментатора от \"Вашингтон пост\", саудитския журналист  Джамал Хашокжи , критик на управляващия режим в Саудитска Арабия, както и убийствата на разследващите журналисти  Ян Куцяк  в Словакия и  Дафне Каруана Галиция  в Малта, отбелязва АП. Според организацията нараства също броят на журналистите, които попадат в затвора. Освен убийствата за отмъщение журналисти са загинали и по време на бойни действия, под кръстосан огън или при изпълнение на други опасни задачи, посочва докладът. Най-смъртоносната страна за журналистите през тази година е бил Афганистан, където са били убити 13 журналисти, включително при самоубийствени бомбени атентати, организирани от  \"Ислямска държава\" . В Сирия и  Йемен  обаче въпреки опустошителните граждански войни са убити най-малко журналисти от 2011 г. насам - трима в Йемен и деветима в Сирия, за разлика от 31 през 2011 г., но това може би се дължи на ограничения достъп и екстремния риск, които възпират медийните визити. \"Контекстът на тази криза е разнообразен и сложен, тясно свързан с промените в технологиите, които позволиха повече хора да практикуват журналистика и направиха журналистите излишни за политическите и криминалните групи, които някога се нуждаеха от новинарските медии, за да разпространяват посланията си\", заключава докладът. /БТА", "date": "2018.12.19", "title": "Броят на убитите журналисти е скочил двойно през 2018 г."}
{"url": "https://www.dnevnik.bg/evropa/2018/12/19/3364566_pamela_andersun_mojela_da_postigne_po-dobra_sdelka_za/", "text": "Звездата от \"Спасители на плажа\" Памела Андресън заяви, че би могла да постигне по-добра сделка за Брекзит от тази на премиера Тереза Мей, предаде \"Политико\". Андерсън каза също, че ЕС трябва да бъде сериозно реформиран. \"Аз наистина бих подкрепила идеята Великобритания да опита да създаде алтернатива за Европа. Но връщането към националистки тенденции не е алтернатива. Единственият път към свободата е чрез обединена борба за непривилегированите. Тук са включени и чуждестранните работници\", допълни актрисата. Според нея \"сегашната сделка, предложена от Тереза Мей, не предлага подобна алтернатива\". \"Пошегувах се, че съм сигурна, че бих могла да договоря по-добри условия от тази глупава сделка. От десетилетия преговарям с Холивуд. Бих мога да се справя с (главния преговарящ на ЕС) господин Мишел Барние\", посочи още Андерсън в интервю за списание Jacobin. \"Видяхте ли как Тереза Мей не можеше да излезе от колата си, докато Меркел чакаше отвън? Това е най-добрата метафора за Брекзит. В подобна ситуация решението не е втори референдум, а общи избори. И се надявам, че (лидерът на опозицията – бел. ред.) Джеръми Корбин ще бъде следващият премиер.\" Андерсън имаше предвид момент преди срещата на Мей с германския канцлер Ангела Меркел по-рано този месец, когато британският премиер се затрудни да отвори вратата на автомобила си. Андерсън говори и за протестите на \"жълтите жилетки\" във Франция, където тя живее от около година. \"Няколко дена след като протестите избухнаха във Франция, пътувах до Милано\", заяви тя. \"Там видях, че (Матео) Салвини беше цитиран във вестниците да казва, че \"Макрон е проблем за французите\". Но аз виждам нещата по различен начин. Мисля, че това е европейски проблем. По същия начин растящата ксенофобия в Италия е европейски проблем. А не само италиански.\" \"Не мисля, че бедните трябва да плащат цената за климатичните промени. И въпреки това именно бедните плащат най-много. Някои казват, че протестиращите във Франция протестират, за да могат да продължат да замърсяват планетата. Но аз не мисля, че това е така. Те протестират, защото богатите продължават да унищожават планетата. И бедните плащат.\"", "date": "2018.12.19", "title": "Памела Андерсън можела да постигне по-добра сделка за Брекзит от Мей"}
{"url": "https://www.dnevnik.bg/sport/2018/12/19/3364581_ilka_shtuhec_napravi_dubul_vuv_val_gardena_s_pobeda_v/", "text": "Словенската скиорка Илка Щухец записа втора поредна победа в Световната купа, след като триумфира в супергигантския слалом в италианския курорт Вал Гардена. Тя направи дубъл в италианския курорт, след като  във вторник спечели и спускането . Щухец затвърди добрата си форма при завръщането след тежка контузия. Тя пропусна целия минал сезон заради скъсани предни кръстни връзки на коляното на тренировка през октомври 2017 г. В шест старта от началото на този сезон 28-годишната словенка има две победи. Победата е девета за Щухец в Световната купа и трета в Супер-Г. Словенката има пет успеха в спускането, в което е и актуална световна шампионка, както и една в алпийската комбинация. За трети път Щухец записва дубъл в Световната купа. През декември 2016 г. тя спечели двете поредни спускания в Лейк Луис, а след това триумфира в комбинация и спускане във Вал д'Изер. Словенката е и първата жена в историята на алпийските ски, която печели дубъл на пистата \"Саслонг\". Надпреварата във Вал Гардена беше много оспорвана, като първите четири скиорки бяха разделени от едва шест стотни. Тина Вайратер и Никол Шмидхофер записаха равно време - 1:31.92, само на пет стотни от Щухец и се качиха до нея на подиума. Четвърта е Ясмин Флюри от Швейцария. В топ 10 се наредиха още Рагнхилд Мовинкел, Франческа Марсалия, Виктория Ребенсбург, Щефани Вениер, Рамона Зибенхофер и Кристина Агер. След три състезания в дисциплината лидер е Микаела Шифрин с 200 точки, която спечели стартовете в  Лейк Луис  и  Сен Мориц . Американката обаче не взе участие в двата дни във Вал Гардена, концентрирайки се върху предстоящите гигантски слалом и слалом в Куршевел в петък и събота. Втора след Шифрин в класирането в дисциплината е Мовинкел със 175 точки, пред Вайратер със 156. В класирането за големия кристален глобус Шифрин води с 689 точки пред Никол Шмидхофер с 359 и Мовинкел с 322.", "date": "2018.12.19", "title": "Илка Щухец направи дубъл във Вал Гардена с победа в Супер-Г"}
{"url": "https://www.dnevnik.bg/sviat/2018/12/19/3364596_za_dve_godini_amerika_na_purvo_miasto_stana_trump_na/", "text": "За две години президентство на Тръмп \"Америка на първо място\" се превърна в \"Тръмп на първо място\". \"Чудесно е, че цените на петрола падат (благодарности, президент Т) - туитна на 25 ноември президентът на САЩ Доналд Тръмп. По този повод в. \"Вашингтон пост\" цитира Бил Гейтс, който си спомня реплика на Тръмп: \"Тръмп чува, че не Ви харесва какво прави Тръмп.\" Според писателката  Джоан Роулинг  начинът, по който Тръмп говори за Тръмп, \"е ярък пример за трето Тръмплице\". А може би това е знак, че след две години в Белия дом Тръмп се чувства по-комфортно в президентската си идентичност, допуска вестникът. След като се поздрави в трето лице за  поевтиняването на петрола , Тръмп смъмри централната банка за лихвената й политика. После и страните от Централна Америка, които се опитвали да \"се отърват от някои хора и да ги изхвърлят\" в САЩ, но вината всъщност била на демократите. В Деня на благодарността, когато източните щати бяха обхванати от силен студ, Тръмп възкликна: \"Бруталният и продължителен взрив на студ може да счупи ВСИЧКИ РЕКОРДИ - а какво стана с глобалното затопляне?\" \"Асошиейтед прес\" обясни: Тръмп не прави разлика между  времето и климата . Времето е като настроението, което се мени всеки ден. Климатът е като личността, която е дългосрочна. В кулминацията на протестите на  \"жълтите жилетки\"  във Франция президентът на САЩ написа в \"Туитър\": \"Парижкото споразумение (за климата) не работи добре за Париж. Хората не искат да плащат големи суми пари, главно на страни от Третия свят (със съмнително управление), може би за опазване на околната среда. Протести и бунтове в цяла Франция. Те скандират: \"Искаме Тръмп!\" Обичам Франция.\" Френският външен министър  Жан-Ив льо Дриан  прикани американския президент да не се бърка в делата на Франция и добави: \"Жълтите жилетки\" не протестират на английски, доколкото знам.\" Видеозаписите, публикувани в САЩ, на които хора скандират We want Trump, са били направени месеци по-рано в Лондон, а не в Париж, установи отделът на \"Франс прес\" за проверка на фактите. За първите две години от мандата си президентът на САЩ успя да разбие установените след студената война международни отношения - нарече  НАТО отживелица  и разклати трансатлантическата връзка, поведе търговски войни по всички фронтове, изтегли САЩ от Парижкото споразумение за климата и от ядрената сделка с Иран и готви същото за Договора за ликвидиране на ракетите със среден и малък обсег. Демонстрира пренебрежение към десетилетни съюзници и одобрение към противници като севернокорейския лидер  Ким Чен-ун  (след като го нарече \"човекът ракета\"), както и към руския президент Владимир Путин, въпреки единодушната оценка на американските разузнавателни служби, че  Русия се е намесила в предизборната кампания  в САЩ за президентските избори през 2016 г. На вътрешнополитическата сцена Тръмп си позволи атаки срещу съдебната власт, като нарече \"съдията на Обама\" член на районен съд в Сан Франциско, блокирал президентска заповед за забрана на имиграцията, а самия съд нарече \"позор\". В необичайна публична реакция на неспирните нападки на президента срещу федералните съдилища председателят на Върховния съд Джон Робъртс заяви: \"Ние нямаме Обама съдии или Тръмп съдии, Буш съдии или Клинтън съдии. Имаме великолепна група съдии, които дават най-доброто от себе си, за да въздават еднаква справедливост на всички, явили се пред тях. Тази независима съдебна система е нещо, за което трябва всички да сме благодарни.\" Ще се задейства ли защитният механизъм на конституцията на САЩ за  проверки и баланси ? Един от стълбовете на американската конституция е разделението на властите, при което управлението на държавата е поделено между различните видове власт - изпълнителна, законодателна и съдебна - и наред с това всяка от тези власти може да упражнява контрол над другите. Това е т.нар. система на проверки и баланси. Например президентите номинират съдиите в 9-членния Върховен съд, а Сенатът ги утвърждава. Системата се задейства, когато има съмнения дали някоя от видовете власт злоупотребява с правомощията си. Досега законодателната власт - Конгресът, гласно или мълчаливо подкрепяше президента Тръмп и не прибягваше до проверки и баланси, тъй като неговата Републиканска партия имаше мнозинство и в двете камари - Сената и Камарата на представителите. От началото на 2019 г. това ще се промени, след като на междинните парламентарни избори през ноември 2018 г. Демократическата партия спечели мнозинство в камарата, а републиканците увеличиха мнозинството си в Сената. Съдебната власт обаче затяга обръча около президента с разследването на специалния прокурор Робърт Мюлър за руска намеса в изборния процес през 2018 г. в полза на Тръмп и за евентуален сговор с предизборния му екип. \"Лов на вещици\" и \"Няма сговор\", повтаря Тръмп неуморно за разследването на Мюлър. Досега Мюлър е предявил обвинения на около 30 души. Най-сериозният случай е с бившия адвокат на Тръмп -  Майкъл Коен , който призна, че в предизборната кампания е платил по нареждане на Тръмп на две жени в замяна на мълчанието им за интимни връзки, които твърдят, че са имали с тогавашния кандидат за президент. Коен е осъден на три години затвор за нарушаване на закона за финансиране на предизборните кампании. След като бе произнесена присъдата, Тръмп заяви, че никога не е нареждал на Коен подобно нещо. Но по-застрашителна за президента и обкръжението му е другата линия в разследването на Мюлър - дали Тръмп, наричан в съдебните документи Individual-1, е възпрепятствал правосъдието. Ако специалният прокурор направи такова заключение, има възможност Конгресът да започне процес за  импийчмънт , или отстраняване от власт. Процедурата се задейства от Камарата на представителите, а самият съдебен процес протича в Сената. Друга възможност е да се изчака краят на мандата и след като загуби съдебния си имунитет, президентът да бъде изправен пред съда. В книгата си \"Фашизъм: предупреждение\" бившият държавен секретар на САЩ Мадлин Олбрайт нарича Тръмп \"първият антидемократичен президент\" на модерна Америка. В страна с по-малко защитена демокрация той би се класирал за диктатор, защото натам го тласкат инстинктите му, смята Олбрайт. В други времена тя би била уверена, че такива импулси биват възпирани от американските институции: \"Никога не бих помислила, че на 80-годишни възраст ще започна да се съмнявам в това\", пише тя./ БТА", "date": "2018.12.19", "title": "За две години \"Америка на първо място\" стана \"Тръмп на първо място\""}
{"url": "https://www.dnevnik.bg/politika/2018/12/19/3364602_lichni_karti_s_elektronna_identifikaciia_shte_ima_prez/", "text": "Издаването на личните карти с чип, което трябваше да започне през януари следващата година, се отлага за 2020 г. Това решение взе на второ четене парламентът, като направи промени в Закона за личните документи през преходните и заключителните разпоредби на Закона за преминаването през и пребиваването на територията на Република България на съюзнически и на чужди въоръжени сили. Промяната на закони чрез други закони  се превръща в практика  за управляващите в последните месеци. Основната причина за отлагане на новите лични карти с една година е забавянето на обществената поръчка, който бе открита в средата на тази година от МВР, обясни заместник-министърът на вътрешните работи Красимир Ципов. Той гарантира, че срокът ще бъде спазен, като се очаква поръчката да приключи до средата на следващата година, тъй като през втората половина на 2020 г. се очаквал сериозният пик на подмяна на лични документи. Димитър Данчев от БСП обвини управляващите в \"опити за шиканиране\", с които се отлага електронната идентификация, а оттам и електроннното управление като цяло. В новите документи за самоличност ще има вграден чип с биометрични данни и електронна идентификация, чрез която ще могат да се ползват електронните услуги на държавната и общинските администрации, както и електронен подпис. Такъв чип ще има и в удостоверенията за пребиваване на чужденци. Вграждането на биометрични данни в личните карти ще е по желание, а ако някой не желае в документите му за самоличност да има електронна идентификация, за това трябва да има изричен отказ от негова страна. Забавянето на личната карта с електронен чип забавя и работата по електронното правителство, тъй като тя да се ползва като електронен подпис. Така ще могат да се ползват различни видове електронни услуги, които държавата предлага в момента. Електронна самоличност трябва да има и в чипа на паспортите. Така и българите, които живеят предимно зад граница, ще могат да ползват всички електронни услуги, които администрацията предлага. Омбудсманът Мая Манолова обяви вече, че  ще сезира Конституционния съд (КС)  за поредното отлагане на електронното гласуване, което се подразбира с преместването на срока на издаване на новите документи, тъй като те трябваше да служат за идентификатор при електронно дистанционно гласуване.", "date": "2018.12.19", "title": "Лични карти с електронна идентификация ще има през 2020 г."}
{"url": "https://www.dnevnik.bg/bulgaria/2018/12/19/3364607_pavlova_pohvali_skromnostta_na_chinovnicite_uchastvali/", "text": "Българското европредседателство , което се проведе между януари и юни, е струвало 62 млн. лв., без в сумата да влизат ремонтите. Това е много по-малко от очакваното, а главната причина е скромността на чиновниците от министерства, заяви министърът за българското председателство Лиляна Павлова по време на брифинг в Министерския съвет, става известно от съобщение до медиите. \"Общата сума на абсолютно всички първоначално предвидени дейности е 166 млн. лв., включително и ремонтите. От тези 166 млн. ние имаме спестени 22 млн. лв. Така че всъщност изхарчихме по-малко от предвиденото. Успяхме да се вместим в по-малък бюджет от предвидения\", каза тя. Павлова акцентира, че проведените събития, са били много повече от планирането – над 300 събития в България. Броят на участниците също е навдишил първоначално очаквания – от 20 хил. делегати – до 35 хил. Павлова представи отчет на програмата на Триото. \"Целта на този документ е да остане институционалната памет за това как е подготвено и проведено първото Българско председателство\", уточни министърът. \"С гордост мога да кажа, че мисията завърши успешно\", обобщи тя. Утре Министерството за Българското председателство на Съвета на ЕС 2018, ще бъде закрито с акт на Народното събрание. Министър Лиляна Павлова благодари на всички, които са взели участие в него. \"Сътрудничеството, приемствеността и непрекъснатия диалог между трите държави ни помогнаха да постигнем много по петте приоритета, които си поставихме: \"Съюз за работни места, растеж и конкурентоспособност\", \"Съюз, който оправомощава и защитава всички свои граждани\", \"Към енергиен съюз с насочена към бъдещето политика в областта на климата\", \"Съюз на свобода, сигурност и правосъдие\", \"Съюзът като мощен фактор на световната сцена\", обобщи министърът. \" Повишихме имиджа на страната ни , показахме, че сме достоен и честен партньор, доказахме, че можем да изпълняваме своите ангажименти и че сме изпълнили своите критерии\", каза министърът на въпрос за това как Българското председателство е допринесло за приемането ни в Шенген и Еврозоната като уточни, че ръководенето на работата на Съвета на ЕС не може и не трябва да се съотнася с приемането ни в европейските структури. Павлова обяви, че най-вероятно ще се върне в парламента като депутат след предстоящото закриване на ресорното министерство.", "date": "2018.12.19", "title": "Павлова похвали скромността на чиновниците, участвали в европредседателството"}
{"url": "https://www.dnevnik.bg/sviat/2018/12/19/3364604_papa_francisk_ne_e_koleda_ako_se_tupchem_s_hrana_no_ne/", "text": "Папа Франциск напомни, че Коледа отбелязва  раждането на Исус Христос  според християнската традиция и не може да се свежда до \"хубав традиционен празник\" или до \"врявата на консуматорското общество\", предаде агенция \"Франс прес\". \"Рекламната машина подканва да си разменяме винаги нови подаръци, за да има изненада. Но дали този празник е угоден Богу?\", попита аржентинският папа вярващите, дошли да слушат традиционната му проповед в сряда. \"Коледа означава да се предпочита  мълчаливият глас на Бог  пред врявата на консуматорското общество\", заяви духовният водач на около 1.3 милиарда католици по света. \"Ако Коледа остава само хубав традиционен празник, където централното място е за нас,  а не за Бог , това би било пропусната възможност. Моля ви, нека не превръщаме Коледа в светско събитие!\", препоръча Франциск. \"В наши дни всички търчат повече, отколкото през останалата част от годината\", заяви папата със съжаление, като нарече подобно суетене противоречащо на религиозните чувства. \"Няма да е Коледа, ако търсим блестящите светлини на света, ако се тъпчем с подаръци, обеди и вечери, но не помогнем дори на един бедняк\", добави папа Франциск. / БТА", "date": "2018.12.19", "title": "Папа Франциск: Не е Коледа, ако се тъпчем с храна, но не помогнем на бедняк"}
{"url": "https://www.dnevnik.bg/biznes/2018/12/19/3364610_zapadnata_kultura_ne_predpolagala_chovek_da_se/", "text": "Западната култура не предполага човек да се афишира като собственик. Дори за някои западни общества това е въпрос на много ниска култура – някой да парадира, че е собственик на нещо\" - с тези думи адвокат Петър Петров, който е в борда на дружеството - концесионер на ски зоната на Банско \"Юлен\" коментира пред Българското национално радио факта, че в понеделник като мажоритарен собственик на компанията се самообяви многократният шампион по ски алпийски дисциплини Марк Жирардели. \"Но тук той осъзна, че нещата са обърнати, че нашият манталитет е малко по-различен, и видя, че може би не е формален, но е някакъв чисто, как да кажа, психологически проблем пред развитието на ски зоната и реши да извърви тази стъпка и да се оповести\", каза адвокат Петров. В интервю за Нова телевизия вчера Жирардели каза, че е купил дружеството през 2016 г., а проучването и подготовката на сделката продължили четири години. На въпрос защо едва сега обявява собствеността си, отговори, че никой не го е питал. Какво каза Марк Жирардели четете  тук. По думите на адвокат Петров инициативата за срещата с тримата министри в понеделник е била на Жирардели: \"Реално той инициира тази среща. А и тя беше част от вече планираните кръгове от срещи във връзка с преговорите по концесионния договор, така че двете неща съвпаднаха\". Петър Петров изтъкна и факта, че всичко изградено в ски зоната и самия бранд \"Банско\" е държавна собственост, а концесията приключва след 13 години. Ако държавата не се ангажира с окончателното решение на споровете около ски зона Банско, фактът, че Марк Жирардели е мажоритарен собственик няма да има никакво значение, прогнозира той.  В началото на годината премиерът Бойко Борисов отговори на въпрос кой е собственикът на \"Юлен\" с думите: \"Всички знаят, нищо че го крият -  за Цеко Минев става въпрос .\" Месец по-рано адвокат Петров заяви в телевизионно интервю, че  всички компетентни български институции знаят кой е реалният собственик на компанията  и че номиналният собственик - кипърският безработен гражданин Георгиус Георгиу, държи правата върху нея от името на трето лице. Екоминистърът  Нено Димов също потвърди, че държавата знае  кой е собственик, но отказа да го назове с аргумента, че работата на ведомството му е само да контролира изпълнението на концесионния договор. След като през юни прокуратурата потвърди, че \"Юлен\" ползва по-голяма площ отколкото е по договор и указа на правителството да коригира това, въпросът със собственика на концесионера излезе на дневен ред за пореден път. Държавното обвинение дори изпрати запитване до Вирджинските острови, но половин година по-късно все още  не е оповестено отговорът да е получен. ", "date": "2018.12.19", "title": "Западната култура не предполагала човек да се афишира като собственик"}
{"url": "https://www.dnevnik.bg/evropa/2018/12/19/3364612_germaniia_ulesniava_imigraciiata_na_kvalificirani/", "text": "Германското правителство прие проектозакон за наемане на квалифицирана чуждестранна работна ръка за първи път, тъй като е изправено пред проблема със застаряването на населението, предаде \"Франс прес\". Темата е обект на яростно обсъждане в контекста на засилващите се антимиграционни настроения. Наблюдатели изтъкват, че текстът може да претърпи промени в парламента, отбелязва ДПА. Новият закон предвижда граждани от страни извън ЕС, които разполагат с необходимата за Германия квалификация, да получат разрешително за престой от шест месеца, за да си намерят работа. През този период те трябва да разполагат със собствени средства за издръжка и да докажат достатъчно добро ниво на владеене на немски език. Те няма да имат право на никакви социални помощи, като разрешителното за престой ще бъде удължено, ако си намерят работа. Германия възнамерява по този начин да наеме служители в стратегически сектори като информатиката, информационните технологии, както и хора за работа в кухните и за грижи за възрастни хора.  Липсата на квалифицирана работна ръка  е особено осезателна в малките и средните предприятия, които са \"сърцето\" на германския икономически модел. Според експерти от университета в германския град Констанц и Федералната агенция по заетостта страната е изправена пред застаряване на активната работна сила и ще има нужда до 2050 година средно годишно от 400 000 работници от страни извън ЕС. Работодателите настояват тази имиграция да бъде улеснена, тъй като недостигът на квалифицирана работна ръка се е засилил през последните години поради силния растеж. В същото време Федерацията на германските синдикати изказа резервите си за текста, страхувайки се, че той ще предизвика дъмпинг върху заплатите и експлоатация на чуждестранната работна ръка. За първи път Германия ще приеме  подобен закон . Според данни на ООН 14.9 процента от хората там са родени в чужбина, но Германия се въздържа да се възприема като страна с висока имиграция. От 60-те години на миналия век Германия е приела много чужденци от Турция и Гърция, които да работят в заводите, но те са били възприемани като \"поканени работници\", призвани да се върнат в родните си страни. Всъщност много от тях са останали с децата и внуците си. Според официални данни безработицата в Германия през ноември е била на рекордно ниското равнище от 4.8 на сто, но броят на незаетите работни места е бил 807 хил., уточнява ДПА. /БТА", "date": "2018.12.19", "title": "Германия улеснява имиграцията на квалифицирани работници от страни извън ЕС"}
{"url": "https://www.dnevnik.bg/bulgaria/2018/12/19/3364666_bronzova_statuia_na_apolon_e_otkradnata_ot_gradinkata/", "text": "Открадната е бронзовата статуя на Аполон Медикус, която се намираше до чешмите с минерална вода при Централна баня в София предаде агенция \"Фокус\". Информацията е получена от директора на Регионалния исторически музей в София доц. Венета Ханджийска. Тя добавя, че това не е единственото посегателство срещу метални предмети, представляващи културни ценности през последните дни. Наскоро са били откраднати месинговите чучури на чешмите до сградата на Централна баня, в която се помещава Музея за историята на София. Видеонаблюдението в района е заснело кражбата, като извършителите се издирват.", "date": "2018.12.19", "title": "Бронзова статуя на Аполон е открадната от градинката до Централна баня в София"}
{"url": "https://www.dnevnik.bg/evropa/2018/12/19/3364198_brjuksel_obiavi_14_merki_za_zashtita_na_jiznenite/", "text": "Европейската комисия представи днес 14 мерки, които ще бъдат приложени, ако Великобритания напусне ЕС в края на март догодина  без споразумение . Отбелязва се, че  мерките  обхващат \"ограничен кръг\" области с пряко отношение към живота на гражданите и дружествата в ЕС. Сред тези области са финансовите услуги, въздушните превози, работата на митниците, политиката за опазването на околната среда. Комисията уточнява, че е готова да приложи тези мерки от 30 март, за да ограничи щетите от неуредено оттегляне на Великобритания, предаде БТА. Комисията предупреждава, че мерките не биха могли да ограничат щетите до степента, в която това ще е възможно с прилагането на постигнатото споразумение с Лондон. Според нея предложението защитава само \"жизнените интереси\" на ЕС. Мерките ще бъдат временни, едностранно приети от ЕС и следва да бъдат утвърдени единодушно от държавите в ЕС. Еврокомисията призовава държавите от ЕС да бъдат \"благосклонни\" към британските граждани на своя земя, ако същото отношение бъде проявено от британските власти към европейците на Острова. Според Брюксел би било редно заселилите се в Европа британци да запазят законното си право на престой и след оттеглянето на тяхната страна от ЕС. Европейската комисия предлага, ако Великобритания не наложи занапред визи за гражданите на ЕС, британците също да не се нуждаят от европейски визи. В областта на   се предлага еднократен срок от 12 и 24 месеца за запазване на работата на съответните институции при досегашните условия. За  се предвижда срок от 9 до 12 месеца за извършването на \"някои услуги\" между ЕС и Великобритания, ако същото поведение бъде възприето и от британската страна. При   на стоки, преминаващи между ЕС и Великобритания, се предвижда да бъде прилагано общностното законодателство. Предвижда се да бъде разрешено преминаването на стоки с двойна употреба, като при всички случаи ще бъде необходимо попълването на допълнителни документи. По въпросите за опазването на  се предвижда от 1 януари да отпаднат възможностите Великобритания да търгува с емисии парникови газове. Британските камиони ще загубят правото си да превозват стоки в ЕС, животните ще подлежат на  , а британците, които пътуват с домашните си любимци, може да открият, че техните паспорти вече не са валидни при Брекзит без сделка, отбелязва \"Ройтерс\". Еврокомисията призовава Съвета на ЕС и Европейския парламент да приемат бързо тези законодателни предложения. Отбелязва се, че ако все пак споразумението с Лондон бъде утвърдено в предвидените срокове, правото на ЕС ще продължи да се прилага от британската страна до 1 януари 2021 година. В противен случай европейското право ще спре да се прилага от 30 март догодина и така ще влязат в сила предложените днес мерки, ако бъдат подкрепени в Съвета на ЕС и от евродепутатите.", "date": "2018.12.19", "title": "Брюксел обяви как ще защити \"жизнените интереси\" на ЕС при Брекзит без сделка"}
{"url": "https://www.dnevnik.bg/bulgaria/2018/12/19/3364679_provalen_transporten_proekt_otvori_dupka_ot_10_mln_lv/", "text": "Общинският съвет на Варна прие днес актуализиран вариант на бюджета за 2018 г., като го намали с 10 млн. лв. - от първоначално заложените 393.7 млн. лв. на 383.7 млн. лв. По данни на общинската Дирекция \"Финанси и бюджет\" основната причина за намалението е паричен поток от неданъчни приходи, който е по-малък от предвидения. \"Не виждам никаква драма в това\", каза директорът на дирекцията Стефка Господинова. В хода на дебата около корекцията на бюджета обаче стана ясно, че дупката от 10 млн. лв. в приходната му част се дължи и на  проваления проект \"Интегриран градски транспорт\" . За него общината похарчи 115 млн. лв., по-голямата част от които безвъзмездно европейско финансиране. За управлението на новата интегрирана система на градския транспорт във Варна, която трябваше да бъде изградена в хода на проекта, беше създадено общинското предприятие \"Транспорт и автоматизирани системи за регулиране на уличното движение\". Една от неговите функции беше да оперира с автоматизираната система за продажба на автобусни билети, предплатени пакети за пътувания и различни видове електронни карти. Две години и половина след последния срок за приключване на проекта обаче  системата така и не може да проработи , а общинското предприятие - да реализира планираните си приходи. За автоматизираната билетна система по проекта \"Интегриран градски транспорт на Варна\" бяха похарчени 8.3 млн. лв. Но серия от разследвания на \"Дневник\" показаха, че тя не може да бъде приведена в експлоатация заради зле организирана обществена поръчка и пропуски при сключване на договора с нейния изпълнител – Консорциум \"Обединение модерен транспорт\". По тази причина със същото дружество в началото на м.г. е бил сключен  нов договор за доставка на допълнително оборудване на стойност близо 1.5 млн. лв.  В него е записано дословно следното: \"Страните съобразиха, че при обявяване на процедурите за възлагане на обществените поръчки и сключването на договорите са заложени технически изисквания към доставките на стоки и услуги, които в хода на изпълнение на договорите и към днешна дата са оценени като недостатъчни с оглед нуждите на възложителя\". Заради изтеклия срок на проекта разходите по новия договор с Консорциум \"Обединение модерен транспорт\" бяха покрити със заем от Европейската банка за възстановяване и развитие. Справка с отчета за бюджетните разходи на Варна през т.г. показва, че за доставка на допълнително оборудване за неработещата билетна система са били похарчени и още 500 хил. лв. Този разход е пак за сметка на данъкоплатците. Въпреки това системата продължава да не работи, а общината да не може да събере предвидените приходи в бюджета си. В същото време, документи, с които \"Дневник\" разполага, показаха, че ръководителят на проекта Биляна Якова е била изключително настойчива в множество искания за по-високо и допълнително заплащане. Почти всяка докладна записка, изпращана до кмета на Варна Иван Портних, по проблеми на изпълнението и отчитането на проекта, неотменно включва и текст, касаещ както нейната заплата, така и тази на експерта \"Финансово управление, отчети и плащания\" - Валентина Крушева. С докладна записка от 10 август м.г. Биляна Якова дори е поискала от Портних \" на база на натрупания опит\" тя и Валентина Крушева да поемат управлението и на втората фаза на проекта на стойност над 30.6 млн. лв.   Въпреки че това не се случи, Якова и до този момент продължава работата си по \"доокомплектоването\" на проваления първи етап от проекта. Пак по време на днешното заседание на Общинския съвет във Варна от местната администрация бе обяснено, че в приходната част на бюджета са били заложени и много повече средства от синята зона на града. Причина за липсата им било закъснялото въвеждане в експлоатация на зоната. Първоначално това трябваше да се случи още през май, но стана възможно едва през август. Това явно е лишило общината от такси за паркиране в централната градска част за период от над 4 месеца в туристическия сезон. Независимо от всичко това преди гласуването на бюджетната корекция днес председателят на прокметската група на СДС в Общинския съвет Янко Станев обяви, че ще я подкрепи. \"Ще гласувам политически тази актуализация на бюджета, защото не намерих вътре нито една съществена критика, която да отправя\", каза Станев. На фона на 10 млн. дупка, отворена в бюджета на Варна за 2018 г. директорът на Дирекция \"Финанси и бюджет\" Стефка Господинова обяви, че общината е в добро финансово състояние. Освен това тя изрази увереност, че за разлика от други приходи в бюджета данъчните ще бъдат изпълнени.", "date": "2018.12.19", "title": "Провален транспортен проект отвори дупка от 10 млн. лв. в бюджета на Варна"}
{"url": "https://www.dnevnik.bg/bulgaria/2018/12/19/3364735_suvetncite_vuv_vrna_odobriha_nov_dulg_ot_blizo_47_mln/", "text": "След като прие корекции в бюджета за 2018 г. заради  приходна \"дупка\" в размер на 10 млн.  лв., днес мнозинството в общинския съвет във Варна одобри тегленето на нов дългосрочен заем за близо 47 млн. лв. Парите трябва да бъдат вложени в 13 проекта, чиято стойност по данни на местната администрация е около 80 млн. лв. По-голямата част от разходите трябва да бъдат покрити с безвъзмездно финансиране по оперативни програми на Европейския съюз. През следващата година, когато ще се състоят а и избори за Европейски парламент, парите от заема трябва да бъдат вложени в началото на  строителството на рибарското пристанище в местността Карантината , спортни съоръжения и детски площадки на открито, да бъдат обновени филиалът на Драматичния театър \"Стоян Бъчваров\", едно читалище и градският зоопарк, както и да бъде направен ремонт на няколко малки улици. Според директора на общинската дирекция \"Финанси и бюджет\" Стефка Господинова заемът ще ще бъде изплащан \"при изключително ниска лихва\". Лихвеният процент щял да бъде най-висок през 2022, когато се очаквало да достигне 12.6%. Дебатът около тегленето на заема стана повод за любопитен диалог между съветниците Борислав Гуцанов (БСП) и Марица Гърдева (ГЕРБ). Гуцанов коментира, че разходите, предвидени за реализацията на някои от проектите, са неоправдано високи. \"Естествено, че тези обекти трябва да бъдат направени, но ако тези пари са на някой от вас, дали няма по-внимателно да се вглеждате в цифрите\", попита той. \"Аз, както и повечето колеги, не сме експерти в това колко точно струва дадена дейност при реализацията на обект\", отговори му Гърдева. В края на м.г. дълговете на общинската администрация във Варна Тогава, пак на последното си заседание,  съветниците одобриха кредити в размер на над 73 млн. лв. , които бяха прибавени към обслужваните към този момент над 53 млн. лв. дългове. По време на днешното заседание на общинския съвет във Варна, което ще продължи и утре, Григор Григоров (ДСБ) попита кмета на Варна Иван Портних осигурени ли са достатъчно пари за завършване на проекта за реконструкция на градския бул. \"Васил Левски\". Григоров попита и каква част от предвидените за проекта 80.5 млн. лв. са изразходвани до момента, в какви сроковете ще приключи работата по него и има ли предвидено допълнително финансиране. Отговор не последва, тъй като но Григоров изрази подозрение, че забавянето в изграждането на булеварда е заради недостатъчно финансиране и липса на капацитет у изпълнителя на проекта да се справи с него. Парите за новото трасе на бул. \"Васил Левски\" бяха отпуснати с Решение на Министерския съвет на 11 октомври м.г. Това стана само дни след като администрацията на Иван Портних беше възложила срещу 830 хил. лв. преработка на стар проект за реконструкцията. Така стана ясно, че  кабинетът е отпуснал парите за булеварда \"на доверие\" без ясни разчети за стойността на проекта  и обема на средствата, нужни за реализацията му.", "date": "2018.12.19", "title": "Съветниците във Варна одобриха нов дълг - близо 47 млн. лв."}
{"url": "https://www.dnevnik.bg/sport/2018/12/19/3364599_half_na_barselona_shte_plashta_po_10_hil_evro_na_den/", "text": "Халфът на \"Барселона\" Рафиня ще трябва да плаща по 10 хиляди евро за всеки ден, в който не спазва спонсорския си договор с \"Адидас\". Това отсъди районният съд в Амстердам, като максималната компенсация, която може да получи компанията за производство на спортни стоки, е 1 милион евро. \"Адидас\" заведе дело срещу Рафиня, който през лятото започна да носи футболни обувки с японската марка \"Мизуно\". По този начин 25-годишният бразилец оспори едностранното продължаване на споразумението с германския производител. Според правния екип на играча \"Адидас\" е сложил скрита клауза в договора, която компанията е трябвало да разясни, че споразумението ще бъде продължено с пет години. Партньорството между Рафиня и \"Адидас\" е от 2011 г. По-рано през месеца адвокатът на футболиста заяви, че клиентът му е искал да прекъсне договора, защото компанията не му е оказала достатъчна подкрепа по време на тежките контузии през 2015 и 2017 г. \"Въпреки че не е правен експерт, той (Рафиня) знае как работят спонсорските сделки\", се казва в изявлението на съда. \"Адидас\" настояваше футболистът да плати по 100 хиляди евро за всеки ден след 1 юли, в който е нарушен договора. Дотам не се стигна, като Рафиня ще трябва да поеме още разноските по делото. В момента футболистът на \"Барселона\" се възстановява от поредната си тежка контузия. Той ще бъде извън игра до края на сезона, след като скъса кръстни връзки на коляното в края на ноември.", "date": "2018.12.19", "title": "Халф на \"Барселона\" ще плаща по 10 хил. евро на ден за неспазен договор с \"Адидас\""}
{"url": "https://www.dnevnik.bg/sviat/2018/12/19/3364692_nai-golemiiat_iaponski_telekom_se_otkaza_ot_kitaisko/", "text": "Японската телекомуникационна корпорация \"Софтбанк\" (SoftBank Group) реши да се откаже от използването на китайски продукти при предстоящото въвеждане на системи за мобилна връзка пето поколение (5G). Това съобщи днес президентът на компанията Кен Мияучи, цитиран от ТАСС. При ключови елементи на нашите системи ще бъдем принудени да преминем към продукция на европейски доставчици, каза Мияучи, цитиран от агенция \"Киодо\". \"Софтбанк\" е единственият сред големите японски оператори, който частично използва китайско оборудване при работещите в момента системи от четвърто поколение. Очаква се Япония да започне преминаване към 5G мрежа догодина. \"Киодо\" съобщи по-рано, че японското правителство  е решило да забрани на китайските компании  \"Хуауей\" (Huawei) и Зи Ти И (ZTE) да получават държавни договори и да участват в обществени поръчки на територията на страната. /БТА", "date": "2018.12.19", "title": "Най-големият японски телеком се отказа от китайско оборудване"}
{"url": "https://www.dnevnik.bg/bulgaria/2018/12/19/3364703_sudut_otnovo_pusna_pod_domashen_arest_ivancheva_i/", "text": "Съдия Иво Хинов от Специализирания наказателен съд отново замени най-тежката мярка за неотклонение - \"задържане под стража\", с \"домашен арест\" за подсъдимите за подкуп бивш кмет на \"Младост\"Десислава Иванчева и нейния заместник Биляна Петрова. Този път в определението на съда няма условия за незабавно изпълнение на решението. То ще бъде изпълнено след изтичане на 3-дневен срок, определен от съда, ако междувременно не постъпи прокурорски протест, чийто срок по закон е 7 дни. Съдът постанови при пускането под домашен арест на двете подсъдими да бъдат поставени електронни гривни. Съдът постанови същото и спрямо третия подсъдим като помагач в подкупа - Петко Дюлгеров. От началото на месеца Министерството на правосъдието разполага  с 200 такива проследяващи устройства . При представянето им обаче зам.-министърът на правосъдието Николай Проданов не можа да каже, кога реално ще могат да се ползват те, заради нужда да се изпълнят няколко допълнителни дейности от проекта. Това е трето освобождаване под домашен арест на Иванчева и Петрова, но досега до изпълнение на решението на съда не се стигаше. На 16 ноември първоинстанционният специализиран съд за втори път замени най-тежката мярка за неотклонение - \"задържане под стража\", в по-леката - \"домашен арест\". Втората съдебна инстанция обаче веднага спря изпълнението на определението на съдия Иво Хинов - с неясни мотиви, до произнасяне по същество. Решението на съда  предизвика и проверка  от страна на комисия на Върховния касационен съд. В отговор  прокурори препоръчаха на съдии  да не предоставят материали по дело на проверяващи от по-висша съдебна инстанция, за да останат безпристрастни, което предизвика скандал.", "date": "2018.12.19", "title": "Съдът пусна под домашен арест Иванчева и Петрова, ще носят електронни гривни"}
{"url": "https://www.dnevnik.bg/kultura/2018/12/19/3364676_kak_se_tancuva_detskiiat_sviat/", "text": "Една от водещите танцови трупи в Европа и света PEEPING TOM ще гостува в България за втори път, за да представи новия си спектакъл \"Дете\" в рамките на ONE DANCE WEEK, съобщават организаторите на фестивала. Публиката ще има възможност да гледа танцовата интерпретация на детския свят на хореографите Габриела Каризо и Франк Шартие на 20 септември 2019 в Дом на културата \"Борис Христов\". Спектакълът ще дойде в България броени месеци след световната си премиера в Les Théâtres de la Ville, Люксембург на 23 април, 2019г. и ще бъде един от акцентите на ONE DANCE WEEK по време на Пловдив - Европейска столица на културата. Белгийската театрална компания PEEPING TOM не е неизвестна на българската публика. През 2017г. тя изнесе в Пловдив представлението си \"Майка\" в рамките юбилейното издание на фестивала ONE DANCE WEEK, който тогава навърши 10 години. Новото представление на компанията \"Дете\" е завършващата част от тяхната трилогия, посветена на семейните отношения след \"Баща\" от 2014г. и \"Майка\" от 2016г. В него хореографите Габриела Каризо и Франк Шартие се опитват да влязат в сложния свят на детето. Спектакълът показва как докато детето малко по малко се превръща във възрастен, перспективите му се променят, а личността му се трансформира и оформя. Организаторите на ONE DANCE WEEK напомнят, че фестивалът ще се проведе през септември, 2019 г. в Пловдив. Билети за спектакъла \"Дете\" в ограничено количество вече са пуснати онлайн на Epaygo.bg и физически на касите на EasyPay на цена от 20 и 30 лв. Лица под 18 години няма да бъдат допускани в залата.", "date": "2018.12.19", "title": "Как се танцува детският свят"}
{"url": "https://www.dnevnik.bg/sviat/2018/12/19/3364657_rusnacite_tuguvat_po_sssr_no_nai-posle_osuznavat_che/", "text": "Делът на руснаците, съжаляващи за разпадането на бившия Съветски съюз, достигна максимум за последните 10 години, показва  ново социологическо проучване  на института \"Левада център\". Усилването на носталгията по СССР е все по-забележима тенденция, казва Карина Пипия от института. В същото време политологът Алексей Макаркин коментира пред \"Ведомости\", че ако преди руснаците са мислели, че бившите съветски републики са твърде обвързани икономически и са суровинно зависими помежду си и все някак ще се договорият [за възстановяването му], \"то сега стигнаха до усещането, че това няма да се случи\". Национално представителното проучване показва, че 66% от участвалите са отговорили с \"да\" на въпроса \"Съжалявате ли за разпадането на СССР?\". Групата на тези, които не съжаляват за съветските времена, е 2.5 пъти по-малка (25%). През последните 10 години никога носталгията по СССР не е била регистрирана сред повече от 61%. Абсолютният рекорд от 75% в този род проучвания на \"Левада център\" е поставен през 2000 г., когато Владимир Путин - посочен от президента Борис Елцин за своеобразен негов наследник, печели първите избори за държавен глава и управлява вече почти 19 години. Социолозите сочат значителната разлика с 2017 г., когато съжаление са изразили 58%, а последвалият опит на властта да повиши пенсионната възраст в Русия е предизвикал масово недоволство и носталгия предимно сред възрастните. Но в последните две години ръст на такива настроения е регистриран и сред младите (18-24 години), които дори не са били родени, когато се разпада СССР в самия край на 1991 г. Социологът Карина Пипия коментира пред \"Ведомости\", че \"населението винаги обяснява носталгията си по СССР с предимно ирационалните си представи за някаква силна икономика и благосъстояние от онези времена, като забравя за дефицита и купонната система\". По думите ѝ това се подхранва от сегашната тревога за личното благосъстояние на подложената на международни санкции страна. Когато изчезна СССР, за основа за възраждането му в една или друга форма се смяташе икономиката и затова мнозина приеха спокойно разпадането, обяснява и Макаркин. Той смята, че ръстът на съжалението по миналото се дължи на два фактора. \"В началото имаше усещане, че Майданът е временно явление, появи се фантомът на Новорусия, но сега разбраха, че Украйна няма да се върне, а щом тя няма да се върне, значи и останалите също.\" И Макаркин посочва пенсионната реформа като причина да се поднови идеализирането на страната, \"в която рано се излизаше в пенсия и с парите някак си можеше да се преживява. Тази реформа се превърна и в символ на демонтирането на социалната държава, с която хората свързват СССР, но властта не успява по никакъв начин да се възползва от такива настроения, допълва той. \"Да се води друга социална политика? Няма пари за това. Да затегнем гайките? Ето така СССР се възприема в тази митология като страната, в която всичко си беше добре.\" Пипия посочва още, че анексирането на Крим през март 2014 г. и последвалото противопоставяне на Запада са компенсирали масовата нужда от усещане на руснаците, че живеят във велика държава. Но тенденцията е да отслабва връзката между носталгията по СССР и великодържавните настроения, допълва тя. Социологът предупреждава и за нещо друго: \"Засилването на съжалението за разпада, романтизирането на всичко съветско - особено в младежките среди, където слабо познават историята - може да предизвика преоценка или реабилитация на неща, за които в постсъветска Русия имаше консенсус, че са неприемливи. Това са оправдаването на репресиите на Сталин, пренаписването на историята, пълното обезценяване на демократичните промени от 90-те години и т.н.\" За изминалата година от 52% на 60% се е увеличил делът на анкетираните, отговорили, че СССР \"би могло да бъде запазен\", а това е максимален показател за последните 13 години. Отново тези настроения масово доминират в групата над 55 години.", "date": "2018.12.19", "title": "Руснаците тъгуват по СССР, но най-после осъзнават, че няма връщане назад"}
{"url": "https://www.dnevnik.bg/evropa/2018/12/19/3364683_brjuksel_ne_izkljuchva_da_vuvede_vizi_za_amerikanci_no/", "text": "Европейската комисия представи днес доклад, който отчита, че в последните 12 месеца няма напредък и САЩ са запазили визите за някои граждани на общността. Все още САЩ изискват визи за граждани на България, Хърватия, Кипър, Полша и Румъния. Комисията остава \"твърдо решена\" да постигне безвизов режим за пътуване в САЩ за гражданите на всички държави от ЕС като въпрос от първостепенно значение, се посочва в съобщение на институцията. Комисията добавя, че ще продължи да работи със САЩ, в тясно сътрудничество с посочените пет европейски страни. В последните 12 месеца контактите със САЩ на политическо и техническо равнище се увеличиха, Брюксел продължи да настоява пред Вашингтон да запази сътрудничеството си с петте засегнати държави за ускоряване на напредъка към постигане на пълна визова реципрочност. Визовата реципрочност бе обсъдена при всички официални срещи между ЕС и САЩ, включително двете срещи на министрите по въпросите на правосъдието и вътрешните работи в София през май и във Вашингтон през ноември тази година, се посочва в доклада. Комисията ще продължи \"активно да подкрепя засегнатите държави\", включително с финансова помощ, и ще работи в тясно сътрудничество с тях, за да им помогне да изпълнят изискванията на програмата на САЩ за премахване на визите, се допълва в съобщението. Комисията поддържа позицията си, че сътрудничеството и съвместният дипломатически ангажимент са най-подходящият начин за постигане на напредък. Тя остава на мнение, че въвеждането на визи за гражданите на САЩ би било \"контрапродуктивно в момента\" и не би помогнало за постигането на безвизов режим за всички граждани на ЕС. Тази позиция може да бъде преразгледана с оглед на бъдещите развития, пише в съобщението. Брюксел прие досега три подобни доклада - на 10 октомври 2014 г., на 22 април 2015 г. и на 5 ноември 2015 г., както и шест съобщения - през април, юли и декември 2016 г., и през май и декември 2017 година. САЩ са единствената държава в списъка на страните с безвизов режим за ЕС, която не предоставя безвизов достъп за всички граждани на общността. /БТА", "date": "2018.12.19", "title": "Брюксел не изключва да въведе визи за американци, но засега ги смята за контрапродуктивни"}
{"url": "https://www.dnevnik.bg/bulgaria/2018/12/19/3364732_kabinetut_utvurdi_praznicite_na_razlichnite/", "text": "По предложение на ръководствата на религиозните общности в България правителството определи дните на религиозните празници през 2019 г. на вероизповеданията, различни от източноправославното, съобщи пресслужбата на Министерския съвет. Според Кодекса на труда и Закона за държавния служител работниците, които изповядват тези вероизповедания, могат да ползват по свой избор част от платения си годишен или неплатен отпуск за религиозните празници. Празниците на католическата църква в България са 22 април - вторият ден от Възкресение, 29 юни – Св. апостоли Петър и Павел\", 1 ноември – Вси Светии, и 8 декември - Непорочното зачатие на Света Богородица. Мюсюлманското вероизповедание ще празнува Рамазан байрам - на 4, 5 и 6 юни, Курбан байрам на 12 и 13 август, и Рождението на Мохамед - 8 ноември. За религиозната общност на евреите празниците са на 28 април - Пecax, 30 и 31 септември - Рош Ашана, 9 октомври - Йом Кипур, и Сукот - на 21 и 22 октомври. Арменската апостолическа православна църква ще празнува Рождество Христово на 6 януари, 14 април - Цветница, 21 април - Възкресение Христово, 28 юли - Преображение Господне, 18 август - Успение Богородично, 15 септември – Кръстовден. Празничните дни за обществото \"Бяло братство\" са 22 март - Ден на пролетното равноденствие, раждането на Учителя Петър Дънов - 12 юли, Съборните дни – 19, 20 и 21 август, и Денят на кончината на Учителя - 27 декември. Църквите на адвентистите от Седмия ден ще празнуват шест съботни дни, ако според трудовия им или служебен договор са задължени да работят в тези дни. Празници за Общество за Кришна съзнание са Гаура Пурнима на 21 март, Рама Навами - 13 април, Нарасимха Чатурдаши на 17 май, Ратха Ятра - 14 септември, Кришна Джанмащами - 23 август. Последователите на Диамантен път на будизма - България, ще празнуват на 18 май - Весак (ден на раждането, просветлението и паранирваната на Буда Шакямуни). Свидетелите на Йехова в България отбелязват Възпоминанието за смъртта на Исус Христос на 19 април и конгресни дни на 12 и 13 юли, 23 август и 6 и 7 септември. Евангелските църкви ще празнуват 31 октомври, деня на Реформацията. За празници на будистката общност в България са определени 19 май - Денят на Буда, 5 февруари - Нова година, 17 юли - Денят Дхарма, и 8 декември - Денят Бодхи. Празниците на бахайска общност в България са 21 март - Hoy Руз, 21 април - Резван, 24 май - Декларацията на Баб, 29 май - Възнесението на Бахаулла, 29 октомври - Рождението на Баб, Рождението на Бахаулла - 30 октомври.", "date": "2018.12.19", "title": "Кабинетът утвърди празниците на различните вероизповедания за 2019 г."}
{"url": "https://www.dnevnik.bg/skorost/2018/12/19/3364725_kabinetut_oficialno_odobri_uikend_vinetkata_i/", "text": "Кабинетът официално одобри днес на свое заседания въвеждането на уикенд винетка от 1 януари с цена 10 лева и размерът на компенсаторните такси, които могат да се плащат на пътя вместо предвидената глоба за каране по пътища без платена пътна такса. Уикенд винетка ще важи за моторните превозни средства с обща маса до 3.5 т. Тя ще е валидна от 12.00 ч. в петък до 23.59 ч. в неделя. Останалите цени на винетките остават непроменени - както за леките коли, така и за камионите и автобусите, които ще ги ползват до влизането в сила на тол-системата на 16 август догодина. С промяната се дава възможност водачите на моторни превозни средства с чуждестранна регистрация да плащат определените в евро такси в левовата им равностойност. 70 лева компенсаторна такса за леките коли В Тарифата за таксите, които се събират от Агенция \"Пътна инфраструктура\", е определен и размерът за компенсаторната такса, която ще се заплаща от нарушителите, които ползват републиканската мрежа без платена пътна такса. За шофьорите на превозни средства над 12 тона тя ще бъде 175 лв., за пътните превозни средства между 3.5 и 12 тона - 125 лв., а за леките автомобили до 3,5 тона - 70 лв. За тежкотоварните автомобили компенсаторната такса ще се прилага за т.нар. преходен период преди въвеждането на тол-таксата за изминато разстояние от 16 август 2019 г. От тази дата тя ще бъде актуализирана в зависимост от приетата тарифа за тол-таксите, които ще се плащат за територията на България. Компенсаторната такса е междинна санкция към лицата, които не са платили дължима винетна такса, а ползват пътната мрежа и са нарушители по смисъла на законовите разпоредби за пътно таксуване. Тя е алтернатива на административни санкции. Компенсаторната такса може да се плати на място с кредитна или дебитна карта на някой от екипи на Националното тол-управление, както и по банков път до две седмици след документирането на нарушението. При положение че не бъде платена, ще се налага административната санкция - акт, който за водачите на леки автомобили е 300 лева. От понеделник започна продажбата на електронни винетки, който заменят хартиените. С тях ще се пътува от 1 януари, а дотогава ще се ползват стикерите. Какво се променя с влизането на електронните винетки четете  тук .", "date": "2018.12.19", "title": "Кабинетът официално одобри уикенд винетката и компенсаторните такси, алтернатива на глобите"}
{"url": "https://www.dnevnik.bg/bulgaria/2018/12/19/3364720_podgotovkata_za_evrozonata_shte_vkljuchi_i_obucheniia/", "text": "Съдии ще преминат обучение по банкова несъстоятелност във връзка с подготовката на България за присъединяването към Валутния механизъм II (ERM II, чакалнята за Еврозоната) и към Банковия съюз. Днес правителството одобри такова допълнение към Плана за действие на страната във връзка с намерението и за присъединяване към двете европейски структури до юли 2019 г. В плана са включени две нови дейности на Националния институт по правосъдие във връзка с необходимостта от обучение на съдиите. Те ще бъдат реализирани през 2019 г. в рамките на текущ проект, финансиран по Оперативна програма \"Добро управление\", съобщи правителствената пресслужба. Обучението на съдиите е свързано и с подобряване на законодателната рамка на несъстоятелността, каквато е записана в плана. Правителството одобри плана през юни. ", "date": "2018.12.19", "title": "Подготовката за еврозоната ще включи и обучения на съдии"}
{"url": "https://www.dnevnik.bg/sport/2018/12/19/3364699_jan_kranec_spria_seriiata_na_hirsher_i_dopulni/", "text": "Жан Кранец от Словения поднесе голямата изненада по време на гигантския слалом от Световната купа в австрийския център Залбах-Хинтерглем, триумфирайки в състезанието. 26-годишният скиор от Любляна беше с четвърто време след първия манш, но се представи на много високо ниво, за да грабне първата си победа в Световната купа. Той имаше и късмет с отпадането на някои от фаворитите. Кранец прекъсна серията от поредни победи на Марсел Хиршер, който спечели  двата старта в Алта Бадия , а преди това беше спечелил и предишния  гигантски слалом във Вал д'Изер . Победата на Кранец в гигантския слалом допълва перфектния ден за Словения в алпийските ски, след като няколко часа по-рано  Илка Щухец триумфира в супер-Г във Вал Гардена . Това е и едва втори случай в последните два сезона, в който скиор различен от Хиршер печели гигантски слалом в Световната купа. През миналия сезон Алекси Пинтюро взе една победа от осем старта. \"Тази година се представям много силно в тренировките, но в състезанията не успявам да покажа същото ниво. Сега всичко се получи перфектно и съм много доволен. Подготовката ми е важна, но ключът се крие в главата ми\", каза словенецът след състезанието. Дотук в кариерата си словенецът имаше само един подиум – през 2017 г. в Алта Бадия, отново в гигантски слалом. Кранец даде сумарно време 2:50.08 минути на пистата \"Снежен кристал\" в двата манша. Той изпревари с 19 стотни швейцареца Лоик Меяр и с половин секунда Матийо Фавър от Франция. За Меяр това е първи подиум в Световната купа в 45-ия му старт. Досегашното му най-добро класиране беше четвърто място. Големият фаворит в дисциплината и носител на Големия кристален глобус за последните седем сезона Марсел Хиршер беше пети след първия манш. Той рискува всичко във второто си спускане, но даде едва 16-и резултат, което го прати на шесто място. Пред Хиршер се класираха Щефан Люиц и Тома Фанара. Хиршер прекъсна серия от 18 поредни качвания на подиума в дисциплината.  В топ 10 влязоха още Алекси Пинтюро, Хенрик Кристоферсен, Лука де Алипрандини и Кристиан Несволд-Хауген. Състезанието завърши много драматично, след като двамата най-добри след първия манш Матс Олсон и Мануел Фелер допуснаха грешки и не завършиха. Олсон пропусна врата, докато автоматът на лявата ска на Фелер се отвори и той падна. Старт в Залбах се проведе в Световната купа след прекъсване от 19 години. Гигантският слалом беше преместен там, заради отлагането на първия старт за сезона в Зьолден. В петък алпийците ще имат и слалом в Залбах, който беше пренасрочен от Вал д'Изер на 9 декември заради силен снеговалеж. След пет гигантски слалома от началото на сезона лидер в дисциплината е Хиршер с 420 точки. Той има преднина от 196 точки пред Пинтюро и 208 пред Кристоферсен. С победата си Кранец събра 165 точки и вече е седми за малкия глобус. В генералното класиране Хиршер е с 520 точки, пред Макс Франц с 341 и Аксел Лунд Свиндал с 333.", "date": "2018.12.19", "title": "Жан Кранец спря серията на Хиршер и допълни отличния ден за Словения в ските"}
{"url": "https://www.dnevnik.bg/biznes/2018/12/19/3364741_kabinetut_vdigna_minimalnata_zaplata_na_560_lv/", "text": "Въпреки недоволството на работодателските съюзи днес Министерският съвет одобри увеличаването на минималната работна заплата с 9.8% до 560 лв. Увеличаването на размера на минималната работна заплата отразява заявения приоритет на правителството за устойчиво повишаване на стандарта на живот, се казва в съобщението на правителствената пресслужба. Според мотивите нарастването ще допринесе за повишаване на мотивацията за търсене на работа на най-нискодоходната група от работната сила, както и за запазване на жизненото равнище и намаляване на риска от бедност сред работещите. За повишаването на минималната работна заплата способстват икономическото развитие, устойчивите темпове на ръст на БВП през последните години, увеличаване броя на заетите и отчетеното повишаване на средната работна заплата за страната, се казва в съобщението. От 1 януари 2019 г. минималната работна часова заплата ще бъде 3.37 лв. Вчера на заседание на Националния съвет за тристранно сътрудничество представители на бизнеса възразиха срещу административното вдигане на минималните възнаграждения и подновиха настояването си да се премине към обективна формула, по която това да става. Асоциацията на индустриалния капитал в България настоя за 15 икономически дейности новият размер на минималната работна заплата от 560 лева да влезе в сила от 1 януари 2020 година. Причината е, че средният осигурителен доход в тях е на равнището на минималната работна заплата за следващата година. Между тях са пчеларство, добив на глина и каолин, производство на хляб и тестени изделия, производство на облекло, хотелиерство и ресторантьорство, медико-социални грижи с настаняване.", "date": "2018.12.19", "title": "Кабинетът вдигна минималната заплата на 560 лв."}
{"url": "https://www.dnevnik.bg/evropa/2018/12/19/3364733_italiia_se_dogovori_s_es_za_bjudjeta_i_izbegna/", "text": "Европейската комисия и управляващата популистка коалиция в Италия постигнаха споразумение по преразгледания италиански бюджет за 2019 г., слагайки край на няколко седмици противопоставяне. Това съобщи заместник-председателят на Европейската комисия Валдис Домбровскис. Според постигнато днес споразумение бюджетният дефицит на Италия през 2019 г. трябва да бъде 2.04 на сто от БВП спрямо 2.4 на сто в първоначалния му вариант и при очакван икономически растеж от 1 на сто през идната година вместо прогнозираните по-рано 1,5 на сто, предаде \"Франс прес\", цитирана от БТА. Решението \"не е идеално\", но позволява на този стадий  да се избегне процедура за прекомерен бюджетен дефицит , отбеляза Домбровскис. До този момент Брюксел беше на мнение, че италианският бюджет излиза извън европейските бюджетни норми. Еврокомисарят по икономическите и финансовите въпроси Пиер Московиси призна, че годината е била трудна за италианците, давайки пример с рухването на моста в Генуа и нанесените от бурите щети. \"Споразумението, постигнато днес, показва еднозначно, че Европейската комисия не е враг на италианския народ\", заяви той. \"Ние не сме машина, съставена от безчувствени бюрократи, налагащи икономии и отхвърлящи демокрацията\", допълни Московиси. Италианският премиер Джузепе Конте приветства сделката, като каза, че дългоочакваното споразумение позволява на правителството да спази основните си ангажименти и да подкрепи икономиката, предаде \"Ройтерс\". Брюксел одобри бюджета на Италия за 2019 г., след като Рим се съгласи да намали целите за дефицита за следващите три години. В речта си пред парламента обаче Конте обяви, че се е противопоставил на призивите за още по-голямо орязване и е спасил ключови мерки. \"В края на тежки преговори, проведени с упоритост, стигнахме до точка на устойчиво равновесие, придържайки се към по-високо число (за дефицита), отколкото Европа смяташе за подходящо\", заяви Конте пред Сената. Сделката трябва да бъде одобрена от италианския парламент. Официални лица все още се притесняват за дългосрочната цена на две от основните политики на италианското правителство - универсалния доход за бедните италианци и намаляване на възрастта за пенсиониране. Тези планове бяха отложени с няколко месеца. В началото на ноември Брюксел отхвърли преработения проектобюджет на Италия с мотива, че той \"грубо нарушава установените икономически норми в ЕС\". Освен това Еврокомисията планираше да задейства санкционна процедура срещу Рим, предвидена в случай, когато една или друга страна не изпълнява задълженията по спазването на икономическите параметри. В случая с Италия Брюксел не приемаше най-вече прогнозата за бюджетен дефицит от 2.4 на сто от брутния вътрешен продукт, който на фона на недостатъчния икономическия растеж може да доведе до опасно увеличаване на външния дълг на страната.", "date": "2018.12.19", "title": "Италия се договори с ЕС за бюджета и избегна наказателна процедура"}
{"url": "https://www.dnevnik.bg/bulgaria/2018/12/19/3364891_kabinetut_odobri_promeni_po_bjudjetite_na_7/", "text": "На заседанието си днес правителството одобри вътрешнокомпенсирани промени по бюджета на седем министерства за 2018 година за повече от 50 млн. лв., съобщи пресслужбата на Министерския съвет. С 669 хил. лв. се увеличават разходите за издръжка на програма \"Реализация на експортния потенциал и участие в търговската политика на ЕС\" в   за сметка на реализирани икономии по програма \"Насърчаване на инвестициите за повишаване на конкурентоспособността на икономиката\". По бюджета на   с 382 086 лв. се увеличават разходите по \"Политика в областта на опазване на движимото и недвижимото културно наследство\". Допълнителни разходи се одобряват и по програмите \"Национален фонд \"Култура\" и \"Обучение на кадри в областта на изкуството и културата\". Отделно по бюджета на ведомството се правят промени във връзка с увеличаване на капитала на \"Аудиовидео Орфей\" ЕАД с вноска от 302 130 лв. Увеличаването ще се извърши чрез издаване на нови поименни акции с номинална стойност 10 лв. всяка. В   се осигуряват 2 864 млн. лв. повече за политиките в областта на изпълнението на наказанията. Правителството одобри и допълнителни 650 хил. лв. за изплащане на обезщетения по бюджета на Главна дирекция \"Изпълнение на наказанията\". Парите ще бъдат осигурени за сметка на преструктуриране на разходите и/или трансферите по централния бюджет за 2018 г. За настоящата година вътрешнокомпенсирани промени се правят също по бюджета на   за увлечение на разходите за командировъчните на служители в посолствата и разходите за издръжка на Централно управление на МВнР и Дипломатическия институт.  С отделно правителствено постановление се одобряват допълнителни разходи по бюджета на   за настоящата година за 4.4 млн. лева. Предвиждат се и допълнителни плащания от 4 млн. лв. за сметка на централния бюджет. Правителството одобри също вътрешнокомпенсирани промени на утвърдените разходи по бюджета на Министерския съвет за 2018 г., пише в съобщението. Увеличават се и утвърдените разходи по бюджетна програма \"Вероизповедания\".  Чрез промени по бюджета на  за 2018 г. се увеличава капиталът на \"Национална спортна база\" ЕАД. С предоставените 20 млн. лв. ще бъде придобит мажоритарен брой акции от капитала на \"Арена Русе\" АД, собственик Булстрад Арена - универсална спортно-зрелищна зала и обществен комплекс към нея. На днешното правителствено заседание са одобрени и допълнителни разходи за плащане за персонал по бюджета на   за 2018 г. в размер на 20 млн. лв. ", "date": "2018.12.19", "title": "Кабинетът одобри промени по бюджетите на 7 министерства за над 50 млн. лв."}
{"url": "https://www.dnevnik.bg/sviat/2018/12/19/3364721_germaniia_riazko_zategna_kontrola_vurhu_chujdite/", "text": "Германското правителство затяга контрола върху инвестициите от страни извън ЕС в германски компании на фона на засилващите се опасения за неевропейското участие в стратегически сектори, особено от китайски фирми, съобщи ДПА, цитирана от БТА. На пресконференция министърът на икономиката Петер Алтмайер, цитиран от \"Дойче веле\", обясни, че с тази мярка ще се защити по-добре националната сигурност на страната, но няма да се измени либералният и отворен характер на инвестиционния режим. Кабинетът реши днес да измени разпоредбите, така че държавните служители да могат да разследват инвестиции в компании от ключови сектори при чуждестранно участие от 10 процента спрямо предишния праг от 25 процента. Това  надхвърля плановете, обявени по-рано  тази година, прагът да се свали до 15 на сто. Представители на министерството на икономиката подчертаха, че по-строгите правила не са насочени конкретно към Китай, а имат за цел да осигурят защита на сектори като отбраната и ключова инфраструктура, както и да попречат на опитите за шпионаж. \"Франс прес\" обаче отбелязва, че решението идва в момент, в който Китай демонстрира нарастващ апетит към знакови предприятия в най-голямата икономика в Европа. Новият праг, за който не е необходимо одобрение от парламента, влиза в сила от януари и отговаря на предложенията на Организацията за икономическо сътрудничество и развитие. Той ще обхване секторите на телекомуникациите, ИТ сигурността, електроцентралите, електропреносните мрежи, питейната вода и хранителните доставки, финансовите транзакции, търговията с ценни книжа и деривати, болничните информационни системи, авиацията, жп транспорта, морските и вътрешни водни пътища, софтуера. Германската промишлена асоциация (BDI) критикува новия режим като твърде ограничителен. Министерството на Алтмайер, което се въздържа да цитира конкретна страна, казва, че иска да проверява \"по-внимателно инвестициите в компании, свързани с отбраната, критичните инфраструктури или някои други технологии в областта на гражданската защита като информационната сигурност\", ако \"законните интереси на Германия в областта на сигурността бъдат засегнати\", заяви пред \"Франс прес\" говорител на министерството. Внимание, насочено към Китай Германия от дълго време предизвиква интереса на инвеститорите, тъй като има силно международно присъствие и в страната развиват дейност много технологично напреднали малки и средни компании. Берлин и други европейски столици са обезпокоени, че през последните години китайски компании се насочват към летища, пристанища или европейски технологични фирми. В края на ноември страховете се съживиха след новината за бързото напускане на президента на германския производител на роботи \"Кука\" (Kuka) Тил Ройтер, едва две години след като китайският производител на домакински електроуреди \"Мидеа\" (Midea) пое компанията. В средата на 2017 година Берлин вече затегна правилата за чуждестранните инвестиции, като си даде четири вместо два месеца, за да разглежда офертите и да разшири полето на транзакциите, подлежащи на одобрението му за доставчиците на услуги или за софтуерните производители в стратегически сектори. През февруари обаче Германия не повдигна възражения, когато китайският милиардер Ли Шуфу  придоби 10 процента от автомобилостроителя  \"Даймлер\" (Daimler), тъй като това е дялов праг, който е доста под този, който слага началото на процедура за разглеждане. Но през юли германското правителство придоби 20 процента от оператора на електропреносната мрежа \"50Херц\" (50Hertz) посредством държавната банка за развитие Ка еф Ве (KfW),  позовавайки се на съображения  за сигурност и противопоставяйки се по този начин на проект на китайски инвеститори, хвърлили око на този дял, отбелязва \"Франс прес\" /БТА.", "date": "2018.12.19", "title": "Германия рязко затегна контрола върху чуждите инвестиции"}
{"url": "https://www.dnevnik.bg/bulgaria/2018/12/19/3364761_evromagistrati_sa_obezpokoen_zaradi_natiska_sreshtu/", "text": "Организацията \"Европейски магистрати за демокрация и свободи\" (МЕДЕЛ) представи своята позиция по повод наскоро  публикуваните доклади  по Механизма за сътрудничество и проверка (МСП) за България и Румъния и изводите в тях са поставени под съмнение, става извесно от съобщение до медиите. Според МЕДЕЛ докладите не успяват да предложат обективен анализ и да дадат валидни препоръки, за да окажат действителна подкрепа на двете страни за напредъка на техните съдебни системи. \"По отношение на България, намираме за изненадващо, че Европейската комисия наблюдава \"стабилен напредък\" и обявява три от препоръките за \"условно затворени\": независимост на съдебната система, правна рамка и организирана престъпност\", пише в съобщението. Магистратите напомнят, че експерти от Европейската комисия и Съюзът на съдиите в България (член на МЕДЕЛ) са отбелязвали сериозни недостатъци в съдебната система, \"тежкия и постоянен натиск върху съдии, най-вече върху председателя на Върховния касационен съд и несъответствието в правомощията между съдии и прокурори в страна, в която прокурорите продължават да са организирани в система, следваща така наречения \"Съветски модел прокуратура\". Опасения за независимостта на съдебната власт МЕДЕЛ припомня становище от Консултативният съвет на европейските съдии, според която всяко решение, засягащо подбора, назначаването, кариерното развитие или освобождаването от длъжностна съдиите, изисква намесата на орган, независим от изпълнителната и законодателната власт, в чийто състав най-малко половината от членовете са съдии, избрани от техните колеги, чрез методи, гарантиращи широка представителност на съдебната власт. \"Въпреки конституционната реформа от 2015 г. членовете на Съдийската колегия на Висшия съдебен съвет на България, които са избрани от съдии, нямат мнозинство пред тези, излъчени от Народното събрание. По този начин подборът, назначаването, кариерното развитие или освобождаването от длъжност на всеки съдия в България остава политически обвързано\", аргументира се МЕДЕЛ. Според председателя й Филипе Маркес липсватт усилия за по-нататъшни реформи в съдебната система.  Постоянният натиск срещу председателя на Върховния касационен съд Специално внимание в поцицията е отделено и за натиска срещу срещу председателя на Върховния касационен съд Лозан Панов чрез медии,  различни институции , включително и такива, принадлежащи към самата съдебна система. \"Ситуацията в такава степен е ескалирала, че животът и физическата му неприкосновеност са били застрашавани, полицията не е извършила сериозно разследване\", акцентират експертите и дават пример, че на този фон МСП съдържа похвали за добрите резултати в борбата с организираната престъпност. Магистратите са на мнение, че случат 10 от членовете на Висшия съдебен съвет да изискат \"обяснения\" от него по отношение на реч, която той изнесе на конференция, организирана от МЕДЕЛ и Съюза на съдиите в България на 16 ноември тази година. Те изразяват опасения, че тези обвинения ще бъдат използвани като мотив за отстраняването на съдия Лозан Панов от поста. Липсата на реформа на прокуратурата \"След смяната на комунистическия режим в България  прокуратурата остава по същество непроменена , запазвайки своята структура по съветски модел, въпреки критиките, отправяни както от вътрешни, така и от чуждестранни експерти\", пишат магистратите. Според тях главният прокурор си остава изключително важен властови фактор, без отговорност, точно какъвто е бил и по време на комунизма.\" Те напомнят, че системата оцелява и по време на наблюдението, осъществявано от страна Европейската комисия и е на път да бъде легитимирана напълно посредством последния ѝ доклад. МЕДЕЛ счита това за \"провокативно, неприемливо и напълно противоречащо на най-скорошните препоръки, отправени от Венецианската комисия\". Критикува се абсолютната власт на главния прокурор, както и липсата на механизъм за контрол над нарушенията на главния прокурор. Създаване на нова Антикорупционна агенция МЕДЕЛ счита, че новата, която а включва в себе си и звено, което досега е било част Държавна агенция \"Национална сигурност\",  има прекалено голяма сила  – от специфичните задачи на разузнавателните служби, използването на специални разузнавателни средства до конфискациите, има политически назначавано ръководство. \"Също така, се налага да отбележим, че няма правила, които да уреждат контрола над тази агенция\", шите в становището. \"Дълбоко обезпокоително е обстоятелството, че тази комисия започна действия по призоваването на председателя на Върховния касационен съд. Съдийското съсловие е обезпокоено, че това може да бъде използвано като повод за започване на разследване, което в последствие може да доведе до отстраняването от длъжност на съдия Панов като председател на Върховния касационен съд\", е позицията на МЕДЕЛ. Добавя се, че експертният анализ на новото законодателство показа, че новият закон е в  сериозно противоречие с европейското законодателство  и по-точно Директива 2014/42/ЕС на Европейския парламент и съвета по отношение на принципите, заложени в него, свързани с конфискацията на незаконно придобитото имущество. МЕДЕЛ призовава Европейската комисия да вземе под внимание всички гореизброени факти, като спешно изиска допълнителна информация и пояснения от компетентните румънски и български власти и спешно да обърне специално внимание на ситуацията, в която съдия Лозан Панов, председател на Върховния касационен съд, се намира.", "date": "2018.12.19", "title": "Евромагистрати са обезпокоени заради натиска срещу Лозан Панов"}
{"url": "https://www.dnevnik.bg/bulgaria/2018/12/19/3364768_kratki_novini_otkriva_se_pochetno_konsulstvo_vuv/", "text": "Правителството отпусна 5 млн. лева за ремонти след наводненията през 2018 г. Правителството отпусна допълнителни 5 млн. лв. по бюджета на Министерството на земеделието и храните за извършване от \"Напоителни системи\" ЕАД аварийно-възстановителни дейности след наводненията през тази година. Кабинетът отчита, че има засегната техническата инфраструктура от национално и местно значение, както и пътища, поземлени имоти и земеделска продукция. С парите се цели възстановяване на разрушените 74 обекта - участъци от корекции на реки, предпазни диги, отводнителни системи и други съоръжения. Кабинетът промени тарифата за таксите Таксите за касационно обжалване пред Върховния административен съд ще е 30 лв. за граждани и 150 лв. за организации. Това предвижда промяна в Тарифата за таксите, одобрена от правителството. Тя се налага след като беше променен Административно процесуалния кодекс, с който таксите, дължими на ВАС, се изравниха със събиранията по производствата пред Комисията за защита на конкуренцията. За предоставяне на презапис на електронни документи на електронен носител в производството пред КЗК ще се плащат 0.50 лв. за 1 бр. CD и 0.60 лв. за 1 бр. DVD. Регионалното министерство ще може да похарчи със 135 млн. лв. повече  Правителството одобри увеличаване на максималния размер на ангажиментите за разходи, които могат да бъдат поети от Министерството на регионалното развитие и благоустройството през 2018 г., със 134.9 млн. лв. 867 628 лв. Парите ще бъдат похарчени за приоритетни пътни проекти, чието изпълнение е започнало през годината, а също и за разплащане на неотложни аварийни ремонти. Ще има възможност и за нови ремонти на пътни отсечки. Открива се почетно консулство във Фукуока България ще открие почетно консулство в Япония със седалище в град Фукуока с консулски окръг Кюшу-Окинава и Шикоку. За почетен консул е назначен японският бизнесмен Хироши Мунемаса. Консулският окръг включва 12 префектури с население от близо 17 млн. души и 40 университета, в част от които учат и български студенти. В Япония функционират още две български почетни консулства - в Йокохама и в Идзумиоцу.", "date": "2018.12.19", "title": "Кратки новини: Открива се почетно консулство във Фукуока"}
{"url": "https://www.dnevnik.bg/razvlechenie/2018/12/19/3364742_fotogaleriia_gradche_koeto_da_iziadesh/", "text": "Ако обичате джинджифилови сладки толкова, че да погълнете цял един град от тях, то изложбата Pepperkakebyen в норвежкия град Берген е точно за вас.", "date": "2018.12.19", "title": "Фотогалерия: Градче, което да изядеш"}
{"url": "https://www.dnevnik.bg/sport/2018/12/19/3364740_vitalii_mutko_napusna_prezidenskiia_post_v_ruskiia/", "text": "Вицепремиерът на Русия Виталий Мутко се оттегли от поста си начело на Руския футболен съюз (РФС), съобщава ТАСС. Оставката му е била приета на заседание на изпълнителния комитет на организацията в Москва. Мутко беше президент на руския футбол в два периода от 2005 до 2009 г. и след 2015 г.  В края на 2017 г. той слезе от поста преди световното по футбол  заради  доживотната му забрана за участие в олимпийски игри . Наказанието му дойде, след като беше посочен като главно действащо лице в допинг схемата, заради която Русия беше изключена от олимпийския спорт. Според разследванията на Международния олимпийски комитет и Световната антидопингова агенция Мутко в качеството си на спортен министър е бил в основата на държавно спонсорирана система за употреба, разпространение и прикриване на допинг между 2011 и 2015 г. Скандалът се пренесе в руския футбол , като информаторът и бивш директор на Московската антидопингова лаборатория - Григорий Родченков, твърди, че през 2014 г. е получавал заповеди от Мутко да пренебрегва положителни проби. Решението за оттеглянето на Мутко идва скоро, след като  РФС обяви завръщането му начело на организацията  през октомври. Временно поста ще заеме Сергей Прядкин, като съюзът ще избере нов президент на 22 февруари.", "date": "2018.12.19", "title": "Виталий Мутко напусна президентския пост в Руския футболен съюз"}
{"url": "https://www.dnevnik.bg/zelen/2018/12/19/3364759_prirodozashtitnici_pregovorite_za_ski_zonata_v_bansko/", "text": "Министрите на околната среда и водите от 2001 г. досега са нарушавали Закона за мерките срещу изпирането на пари, като не са извършили задължителните идентификация и проверка на физическите лица, които са действителни собственици на юридическото лице, с което екоминистерството има правни отношения - фирмата \"Юлен\" АД. Това гласи сигналът на Института за зелена политика (ИЗП), изпратен днес до Държавна агенция \"Национална сигурност\" (ДАНС) и Комисията за противодействие на корупцията и за отнемане на незаконно придобитото имущество (КПКОНПИ). Той апелира за нови проверки както на предните екоминистри, така и на настоящия министър Нено Димов. За \"Дневник\" подателят на сигнала Петко Ковачев от ИЗП уточнява, че Нено Димов трябва да бъде проверен, защото той инициира промяна на концесионния договор \"въз основа на една честна дума\".  \"Към момента на започване на широко афишираните преговори между г-н Нено Димов и представители на \"Юлен\" АД за промяна на концесионния договор той в качеството си на задължено лице по чл. 4 т. 24 от Закона за мерките срещу изпирането на пари (ЗМИП) не е извършил изискуемите проверки и е започнал преговори с концесионера в нарушение на чл. 10 т. 1-4 от ЗМИП\", аргументира исканите проверки сигналът. Според закона срещу изпирането на пари министрите са задължени да проверяват юридическите лица както при установяване на делови взаимоотношения, но също и да актуализират и проверяват информацията, когато \"стане известно, че е настъпила промяна в обстоятелствата\", и когато \"възникне съмнение за верността, актуалността или адекватността на представените идентификационни данни за клиентите и за техните действителни собственици\". Какво следва Според Института за зелена политика ДАНС и комисията против корупцията към момента трябва да проверят: Сигналът цитира изпратен още на 31.01.2018 г. предишен сигнал и уточнява, че проблемът не е отстранен с декларираната в понеделник от австрийския гражданин  Марк Жирардели мажоритарна собственост на фирмата . Петко Ковачев, изпълнителен директор на неправителствената организация, коментира съобщението на Марк Жирардели в сигнала: \"С това твърдение (доколко отговаря на истината е отделен въпрос) можем да приемем условно, че е потвърдена нашата теза, че от 21.12.2001 г. досега всички министри на околната среда и водите са в нарушение на изискванията на ЗИМП (както в неговия стар, така и в неговия актуален вариант) в качеството си на концеденти. По този начин те са създали сериозни предпоставки за възможно пране на пари през различни бизнес инициативи, свързани със ски зона Банско, строителния бум в града и региона и свързани с тях други инициативи (вкл. наркоразпространение и проституция, за които има свидетелства от туристи и гости на Банско през сезона).\" За \"Дневник\" Ковачев уточни, че данните, изнесени от сайта \"Биволъ\" за проверката в Кипър за прехвърлянията на собствеността на офшорните акционери в \"Юлен\", показват сериозни разминавания с думите на Жирардели относно датите на прехвърляне на собственост. Също така, ако скиорът е действителен собственик, нищо не пречи да публикува удостоверения, договори или други валидни документи според законодателството на юрисдикциите, в които са регистрирани \"Т.А.К.\" \"Дюн\" и Си Уай Фи, изходящи от централен регистър или от регистриращ агент, от който е видно кои са действителните собственици на тези три офшорки. \"Независимо от резултата около предполагаемата собственост на Марк Жирардели остава необходимостта от проверка на предишните собственици. Вече има съмнителни сделки в зоната, които, освен че ощетяват държавата, могат да се окажат и изпиране на пари. Министрите не са изпълнили задълженията си да проверят с кого си имат работа\", добави Ковачев.", "date": "2018.12.19", "title": "Природозащитници: преговорите за ски зоната в Банско нарушават закона срещу пране на пари"}
{"url": "https://www.dnevnik.bg/biznes/2018/12/19/3364796_gazprom_eksport_postavi_usloviia_za_budeshtata_gazova/", "text": "Руската компания \"Газпром експорт\" смята, че таксите за пренос по бъдещата газова тръба от българо-турската до българо-сръбската граница са прекалено високи. \"Нормата на доходност е завишена, което води до по-високи тарифи\", заяви, цитиран от БТА началникът на отдел \"Логистика\" в \"Газпром експорт\" Дмитрий Грачов на заседание на Комисията за енергийно и водно регулиране, където днес се състоя обсъждане на правилата за провеждане на пазарния тест за интереса към газопровода.  Грачов възрази и срещу финансовата гаранция, каквато, по думите му, не трябва да се изисква от дружества в добро финансово положение. Представителят на \"Газпром Експорт\" настоя споровете по бъдещите договори за транзит да се разглеждат от Международен арбитражен съд в София или в Москва. Енергийният министър Теменужка Петкова Стойността оцени бъдещата тръба на около 2.2 млрд. лв. Но тя ще бъде под условие, че ще бъде резервиран капацитет, който ще даде възможност да се възстанови напълно инвестицията със съответната норма на възвращаемост, изтъкна Петкова, цитирана от БТА. Освен \"Газпром Експорт\" може да има и други участници в търга, каза министърът на енергетиката. \"Търгът е публичен, по всички правила на европейското законодателство, така че може би ще има и други участници\", заяви Теменужка Петкова. Дали и как българската страна ще се съгласи с исканията на \"Газпром\" ще стане ясно, след като КЕВР публикува одобрените правила за провеждането на пазарния тест. Това се очаква да стане най-късно на 21 декември.", "date": "2018.12.19", "title": "\"Газпром експорт\" постави условия за бъдещата газова тръба през България"}
{"url": "https://www.dnevnik.bg/evropa/2018/12/19/3364771_velikobritaniia_ne_predvijda_tavan_za/", "text": "Британското правителство представи най-голямата реформа на имиграционната си политика от десетилетия, слагайки край на специалното отношение към граждани на Европейския съюз и обещавайки в същото време да даде на бизнеса време, за да се адаптира към плановете за след Брекзит, предаде \"Ройтерс\". В дългоочакваната \"Бяла книга\" за това какво възнамерява да прави по отношение на имиграцията след излизането от ЕС британското правителство заяви, че системата ще дава приоритет на висококвалифицираните работници и ще се отнася еднакво към хората от ЕС и тези от държави извън съюза. В документа не се посочва конкретна цел за годишна нетна миграция, но се отбелязва, че броят ще бъде намален до \"устойчиви нива, така както са определени в манифеста на Консервативната партия\". Обещанието във въпросния предизборен манифест от 2017 г. бе за годишна нетна миграция под 100 хил. души. Квалифицираните работници, идващи във Великобритания, според новата система ще трябва да бъдат спонсорирани от компания и за тях ще има определен праг за минимална заплата, който ще се определи след консултация с бизнеса следващата година. Няма да има ограничение за броя на квалифицираните работници. Временни работници Ще има преходна схема за временно заетите работници, която ще позволи на граждани на ЕС и работници с умения на всякакво ниво от други \"нискорискови\" държави да отидат във Великобритания без предложение за работа за до 12 месеца наведнъж. \"Разбираме, че това са най-значителните промени в имиграционната система от над 40 години и работодателите ще се нуждаят от време, за да се приспособят\", каза вътрешният министър Саджид Джавид. Той отбеляза, че схемата за временна работа ще \"гарантира, че бизнесът има персонала, от който се нуждае\". Тя не предвижда право за уседналост и възможности за довеждане на близки или достъп до определени държавни средства. Ще бъде прегледана до 2025 г. и може да бъде прекратена, ако икономическите условия оправдават това. Работниците в рамките на схемата ще трябва да напуснат Великобритания за 12-месечен \"охлаждащ период\", преди да могат отново да опитат да се върнат с друга виза за временна работа. Правителството, което ще внесе законодателството в парламента в четвъртък, заяви, че планира да ускори обработването на работни визи и да намали тежестта за бизнесите, спонсориращи работници. Гражданите на ЕС няма да се нуждаят от виза за туристическо посещение във Великобритания за до шест месеца, а ирландците ще могат да пътуват и работят безпрепятствено във Великобритания. Новата система ще бъде въведена постепенно след края на преходния период, който засега се предвижда да настъпи в края на декември 2020 г. Няма да има ограничение за броя на чуждестранните студенти в страната. Те ще могат да останат във Великобритания за определен период, след като са приключили образованието си, за да си намерят работа - шест месеца за студенти за бакалаври и магистри и година за докторанти. Гражданите на ЕС, които вече са във Великобритания, ще трябва да кандидатстват за статут на уседналост, трябва да са живели във Великобритания пет години, за да имат право да кандидатстват. Чужденците, които пристигнат преди края на преходния период до края на декември 2020 година, но не са били във Великобритания в продължение на пет години, могат да кандидатстват за статут преди получаване на статут на уседналост, така че да могат да останат, докато натрупат пет години. До Брекзит остават едва 100 дена, а Мей трябва да прокара сделката през парламента през януари, след като гласуването бе отложено заради недостатъчна подкрепа.", "date": "2018.12.19", "title": "Великобритания не предвижда таван за висококвалифицираните чужди работници след Брекзит"}
{"url": "https://www.dnevnik.bg/bulgaria/2018/12/19/3364826_s_500_mln_lv_metroto_produljava_kum_kv_levski_i/", "text": "В следващия програмен период, с европейско финансиране от оперативна програма \"Транспорт и транспортна инфраструктура\" ще бъдат изградени две разширения на метрото, които ще свържат централната градска част с кварталите \"Левски\" и \"Слатина\", съобщи транспортният министър Росен Желязков, цитиран от пресцентъра си. Първият проект предвижда изграждането на 6 нови метростанции от ул. \"Шипка\" в близост до Военна академия \"Г. С. Раковски\" до бул. \"Цариградско шосе\" при УМБАЛ \"Света Анна\" (бивша Окръжна болница). Второто разширение е с 3 нови метростанции и достига до ж.к. \"Левски\". Днес министър Желязков и кметът Йорданка Фъндъкова провериха как се строи третата линия на метрото и в частност - тунелът и релсовият път между станциите \"Бул. България\" и \"Красно село\". Министър Желязков отбеляза, че през настоящия програмен период на оперативната програма се инвестират около 2 млрд. евро в транспортна инфраструктура в страната, и добави, че за следващия период е заложен дори леко увеличен финансов ресурс, но се очаква до края на 2019 г. да има пълна яснота по въпроса . \"Ще следваме аналогична логика при разпределянето на средствата след 2020 г., като за метрото предвиждаме приблизително 500 млн. евро\", заяви министърът. Той отбеляза, че е необходима взаимна свързаност между различните видове транспорт и като положителен пример даде връзката на метрото в кв. Горна баня с жп линията София-Перник.", "date": "2018.12.19", "title": "С 500 млн. лв. метрото продължава към кв. \"Левски\" и окръжна болница"}
{"url": "https://www.dnevnik.bg/razvlechenie/2018/12/19/3364769_poseti_li_banksi_port_telbut_v_jujen_uels/", "text": "Новопоявил се графит в града Порт Телбът в Южен Уелс предизвиква всеобщо вълнение и накара жителите на града да се зачудят дали става дума за работа на Банкси, предаде Би Би Си. Рисунката заема две стени от външен автомобилен гараж. Изображението представя дете, което се радва на нещо, приличащо на сняг. Картината на втората стена обаче разкрива, че става дума за пепел, идваща от огън. Градът Порт Телбът е известен с производството си на стомана, а собственикът на гаража твърди, че е спал само три часа, защото се е страхувал някой да не вандализира рисунката. Сега той настоява тя да бъде опазена \"за града\". Иън Люис, построил гаража през 90-те, казва, че е открил графита \"вчера сутринта в акаунта си във \"Фесбук\". \"Не мислех за графита през цялото време, знам за Банкси, но никога не съм си мислел, че може да е той\", казва Люис. През цялата нощ тук идваха хора. Мисля, че това е страхотно произведение на изкуството. Това е добре за града и аз искам то да бъде запазено, защото е тук за всички хора\", коментира графита той. Найджел Томас Хънт от уелската партия \"Плейд Кемри\" е убеден, че става дума за работа на Банкси. \"Целият град се е разжужал, мислим, че това е произведение на добре известен артист\", казва той. Политикът съобщава и че е изпратил полицаи да влязат във връзка със собственика на имота, за да се разберат за опазването на графита. По-късно се появиха работници, които издигнаха ограда около гаража. Спекулациите около графита се повишиха дори повече, след като по социалните мрежи се появи скица с огромна прилика с графита. Миналата година скицата се е появила в документалния филм The Alternativity, който представлява съвместен проект между Банкси и режисьора Дани Бойл. \"Бих казал, че изглежда като работа на Банкси\", казва Крейг Уилиямс, който изучава произведенията на известния графити артист от няколко години. Според него основание за това твърдение дават политическото послание, изработката на графита и сходността му с графитите на Банкси. От Би Би Си са се допитали до представител на мистериозния артист. Въпреки това отговор от Банкси все още не е пристигнал.", "date": "2018.12.19", "title": "Посети ли Банкси Порт Телбът в Южен Уелс"}
{"url": "https://www.dnevnik.bg/bulgaria/2018/12/19/3364835_pravitelstvoto_otpusna_na_obshtinite_dopulnitelni_145/", "text": "Правителството отпусна допълнителни 145.7 млн. лева по бюджетите на няколко общини. Средствата ще се използват за ремонт на пътища, доизграждане на водопроводни мрежи, изграждане на комплекс за лица с увреждания и на дом за възрастни хора, изграждане на спортна зала и спортни площадки, както и за ремонт и възстановяване на централната градска част на някои населени места. Освен това са одобрени допълнителни 2.1 млн. лв. за основен ремонт на Епархийската библиотека на Великотърновската света митрополия и на храм \"Св. Петка\" в Русе. Осигуряват се и 3.8 млн. лв. по бюджетите на Министерството на образованието и науката, Министерството на здравеопазването и на Министерството на младежта и спорта за реализирането на значими за тяхната дейност обекти.", "date": "2018.12.19", "title": "Правителството отпусна на общините допълнителни 145 млн. лева"}
{"url": "https://www.dnevnik.bg/evropa/2018/12/19/3364833_brjuksel_otkri_slabosti_sled_otpadaneto_na_vizite_za/", "text": "Европейската комисия днес съобщи, че все още не са изпълнени всички изисквания след отпадането на визите за граждани на Македония, Албания, Босна и Херцеговина, Украйна, Молдова, Грузия, Черна гора и Сърбия. В съобщение на комисията се отбелязва, че все още остава висока незаконната миграция на украинци, сърби, босненци и се изразява тревога от подаваните неоснователни заявления за закрила от молдовци и грузинци. Отчита се спад с 32 на сто на незаконните албански мигранти в ЕС, но се отбелязва необходимостта от още усилия в тази посока. Изразена е тревога от безвизовия режим, осигуряван от Сърбия за други страни въпреки отмяната на безвизовите пътувания за граждани на Иран. Допълва се, че всички осем страни изпълняват решенията за обратно приемане на своите граждани, пребивавали незаконно в ЕС. Комисията добавя, че все още има какво да се направи с обратното приемане в Сърбия на чужди граждани, достигнали ЕС от нейна територия. Във всички осем страни се отчита необходимостта от допълнителни усилия за борба с организираната престъпност и корупцията. Еврокомисията препоръчва незабавни мерки по тези въпроси в Молдова и Украйна. Отбелязва се, че престъпници от осемте държави действат в ЕС, като незаконно пренасят стоки и превозват хора, крадат, перат пари, разпространяват наркотици, подпомагат забраненото движение на мигранти и участват в престъпна дейност в интернет. Брюксел уточнява, че гражданите на Черна гора, Сърбия и Македония пътуват без визи до ЕС от 2009 година. Гражданите на Албания и Босна и Херцеговина имат същата възможност от 2010 г., молдовците - от 2014 г., грузинците и украинците - от миналата година. /БТА", "date": "2018.12.19", "title": "Брюксел откри слабости след отпадането на визите за страни от Балканите и бившия СССР"}
{"url": "https://www.dnevnik.bg/zelen/2018/12/19/3364838_durjavata_shte_naeme_chujd_konsultant_da_analizira/", "text": "По предложение на министъра на околната среда Нено Димов правителството обсъжда възможностите да наеме международен независим консултант, който да анализира концесионния договор на компанията \"Юлен\" за ски зоната над Банско и допуснатите в него грешки. Това се разбра от думите на Димов, цитиран от БНР.  Преди две седмици правителството възложи на Димов да преговаря с \"Юлен\" АД за промяна на концесионния договор, след като прокуратурата потвърди, че реално ползваната от дружеството площ е по-голяма от записаната в договора и указа на правителството да промени това. Междувременно като собственик на компанията - концесионер, се заяви световният шампион по ски Марк Жирардели.  \"Става дума за необходимостта от икономически анализ и желанието на правителството да повиши концесионното възнаграждение, което също е такъв елемент, така че в момента сме на етап да видим това как може да се развие, за да имаме максимално обективен прочит и максимално обективно предложение\", каза министърът, който вече е разговарял с Жирардели. \"Много беше диалогичен господин Жирардели и това ми дава основание да считам, че при достатъчно обективно ясно предложение от международен консултант ще можем да намерим сечение и пресечна точка, и решение на този казус\", добави Димов. Вчера в телевизионно интервю Жирардели коментира, че договорът е \"старичък\" (от 2001 г.) и трябва да се направи ново прецизно измерване от независима страна. Концесията е учредена по времето на кабинета \"Иван Костов\", в който Нено Димов беше зам.-министър на околната среда. Днес той каза, цитиран от \"Фокус\", че основните грешки, допуснати в концесионния договор, са от 2001 г. \"Няколко пъти съм имал възможността да казвам какви са тези грешки. Още в първата точка на този концесионен договор се говори за едни граници, втори граници, тоест изобщо не е ясно кой от къде идва, като има само един елемент, който е безспорен и това е контурът на териториално-устройствения план. Нещо повече, точките, които претендират да описват този териториално-устройствен план, изобщо не съвпадат с него\", добави той. ", "date": "2018.12.19", "title": "Държавата ще наеме чужд консултант да анализира концесионния договор с \"Юлен\""}
{"url": "https://www.dnevnik.bg/sviat/2018/12/19/3364858_trump_obiavi_pobeda_nad_isliamska_durjava_v_siriia/", "text": "Съединените щати са победили \"Ислямска държава\" в Сирия, обяви американският президент Доналд Тръмп. Публикацията му дойде след твърдения на американски представители, че САЩ смятат да се изтеглят от Сирия. Тръмп вече е изразявал подобна идея, но впоследствие се е отказвал. \"Победихме ИДИЛ в Сирия, единствената причина да сме там по време на президентския мандат на Тръмп\", написа Тръмп. За \"Ройтерс\" и \"Ню Йорк таймс\" източници от администрацията казват, че Вашингтон обмисля пълно изтегляне. Не е известно в какъв срок може да се случи това, но ако се потвърди, решението би сложило край на  спекулациите, че САЩ се готвят за дългосрочно присъствие  в Сирия. САЩ водят коалицията срещу \"Ислямска държава\" и заедно с местни бойци контролират голяма част от Северна Сирия. Турция обаче даде сигнал,  че се готви за кампания  в територията, където сега са разположени голяма част от 2000 американски войници, срещу кюрдските бойци в коалицията. Анкара ги смята за сирийско разклонение на забранената Кюрдска работническа партия (ПКК). Днес сирийски активисти обявиха, че въпреки твърденията на сирийски и иракски представители за \"победа\" джихадистите още държат малка територия по общата граница, а  само за последните няколко месеца  са екзекутирани 700 затворници.", "date": "2018.12.19", "title": "Тръмп обяви победа над \"Ислямска държава\" в Сирия"}
{"url": "https://www.dnevnik.bg/zdrave/2018/12/19/3364851_zdravnite_vlasti_shte_ostaviat_parite_na_aptekite_za/", "text": "Здравните власти ще се откажат от идеята си  да спрат парите за аптеките, които те досега получаваха за обработка на протоколите  и отпускане на скъпоструващи лекарства, покривани от здравната каса. Това съобщи Пенка Георгиева, ръководител на пациентската организация \"Заедно с теб\" след среща със здравния министър Кирил Ананиев, представители на неговия екип и проф. Илко Гетов - председател на Български фармацевтичен съюз. Малко по-късно това беше потвърдено и от здравното министерство. В момента здравната каса плаща по 2 лв. на обработен протокол, като от доста време представители на бранша настояват, че средствата не са достатъчни. Срещу тези пари те трябва да обработват протоколите, по които се отпускат лекарствата, а също да поддържат наличности на скъпи лекарства и да чакат над месец да им бъдат изплатени сумите от касата. Вчера надзорният съвет на касата обаче реши да подкрепи промени, с които да спре и тези два лева. След заседанието зам. здравният министър Жени Начева коментира, че по този начин касата би спестила 16 млн. лв., които може да се насочат за скъпоструващи лекарства. Според нея няма да се налага тези два лева да се плащат от пациентите. И допълни, че има първоначално съгласие за промяната на част от аптеките, като от думите й се разбра, че има подкрепата на големите аптеки, обединени във вериги. Още вчера и днес сутринта представители на фармацевтите реагираха остро. И коментираха, че така ще се създаде нелоялна конкуренция, като се облагодетелстват големите аптеки. Само те можели да си позволят да работят при тези условия. Прогнозираха още, че в малките населени места аптеките ще се откажат да доставят скъпи лекарства, покривани от здравната каса. И ще има проблеми с намирането на тези лекарства. Това доведе до среща днес следобед, на която е било уговорено, че предложението за премахване на таксата от 2 лв. за отпускане на скъпоструващите лекарства ще отпадне, съобщиха от здравното министерство и от пациентските организации. Все още предстоят дискусии около другата идея за промени, според която търговците на едро с лекарства ще предоставят отстъпки вече не на аптеките, а директно на здравната каса за лекарствата, които са частично реинбурсирани. Със същите изменения здравните власти се опитват да прокарат и промяна, според която търговците на едро ще трябва да покриват за своя сметка преразходите на здравната каса за медикаменти. Тези изменения ще бъдат пуснати за обществено обсъждане, а дискусиите ще продължат в началото на следващата година.", "date": "2018.12.19", "title": "Здравните власти ще оставят парите на аптеките за обработка на протоколи"}
{"url": "https://www.dnevnik.bg/sport/2018/12/19/3364854_stefka_kostadinova_e_vpechatlena_ot_bulgarskiia_sport/", "text": "Председателят на Българския олимпийски комитет (БОК) Стефка Костадинова оцени високо представянето на българските спортисти през 2018 г. Тя отдаде неуспехите в зимните игри в Пьонгчанг на малшанс, а изявите на летните младежки олимпийски игри в Буенос Айрес оцени като уникални. \"Мисля, че беше много добра година за българския спорт. За Пьонгчанг мога да кажа, че много спортисти имаха малшанс. Едни от тях са Радослав Янков, Александра Жекова, биатлонистите. Така че аз им пожелавам на следващите зимни игри и световни първенства да завоюват този медал и това място, за което си мечтаят. И да са живи и здрави\", каза Костадинова при  връчването на наградите \"Спортен Икар\" . \"За мен тази година бяха най-силните ни младежки олимпийски игри. Уникално представяне. Десет медала, от които пет златни. Това не се е случвало\", допълни световната рекордьорка в скока на височина. България завърши младежките игри на 33-о място с две златни, две сребърни и две бронзови отличия. Другите медали не се броят за общото класиране, тъй като бяха спечелени в интернационални състезания. Като крайно класиране това беше най-слабото участие на България. Преди четири години в Нанджин българските спортисти завършиха на 26-а позиция с два златни и четири сребърни медала. При дебюта на надпреварата през 2010 г. в Сингапур българският отбор беше 30-и с две олимпийски титли и един бронз. \"Изминаващата година беше много добра за българския спорт. Имахме си своите герои и в световни и европейски първенства. Надявам се и следващата година да бъде много силна, защото е много важна. Тя е предолимпийска, всички спортисти ще покриват нормативи за Токио 2020. Пожелавам им да покрият нормативите, да сбъднат своята мечта и дай, Боже, да чуем българския химн вече\", завърши Костадинова.", "date": "2018.12.19", "title": "Стефка Костадинова е впечатлена от българския спорт през 2018 г."}
{"url": "https://www.dnevnik.bg/sviat/2018/12/19/3364462_zabraveniiat_prizrak_na_turgovskata_voina_se_zavurna/", "text": "Търговските войни не са ново явление. От Опиумните войни между Великобритания и Китай през XIX в век до Банановата война между Европа и Латинска Америка през 90-те години на ХХ век държавите не веднъж са прибягвали до митнически и немитнически ограничения, за да контролират вноса и защитят чувствителни сектори на икономиката си от агресивна външна конкуренция. Сблъсъкът, който се развихри през последната година обаче, въвлече всички големи икономически сили в света, изправяйки един срещу друг довчерашни съюзници и сближавайки заклети противници, и достигна внушителен обхват по стойност и засегнати сектори. Търговската война по дефиниция е състояние, при което страните се опитват да си навредят взаимно, обикновено чрез митнически или квотни ограничения. Ескалация на конфликта може да намали международната търговия и да доведе до забавяне на икономическия растеж или дори до свиване на икономиката. Не всички обаче са на това мнение. \"Търговските войни са нещо хубаво и лесно за печелене\"  Президентът на САЩ Доналд Тръмп неотдавна се самопровъзгласи за \"човек на митата\". Те са любимото му оръжие в битката за \"справедлива търговия\" и надмощие. За да заобиколи необходимостта от одобрение на Конгреса, стопанинът на Белия дом прибегна до клаузи за защита на националната сигурност в законодателство от времето на студената война. Започнал годината с пробен залп срещу слънчевите панели и големите перални машини, броени месеци по-късно митническият му устрем се насочи в три направления - стомана и алуминий, китайски внос, автомобили и автомобилни части. Митата на САЩ от 25 на сто върху вноса на стомана и 10 на сто върху вноса на алуминий разтърсиха международната общност, засягайки някои от най-верните американски съюзници. САЩ са най-големият вносител на стомана в света и според администрацията на Тръмп притокът на евтин внос от чужбина ощетява американските производители и работници. Основната мишена на мярката бе Китай, чието свръхпроизводство заля световния пазар. От Китай обаче идват едва 2.9% от вноса на стомана в САЩ. Всъщност водещ вносител е Канада с дял от 16.7%. Макар първоначално да получиха изключения, в крайна сметка ЕС, Канада и Мексико попаднаха в \"черния списък\". Извън режима останаха само Южна Корея, Бразилия, Австралия и Аржентина, които се съгласиха да ограничат износа си на метали за американския пазар. Цялата си мощ и ярост Тръмп развихри срещу Китай, който си навлече гнева му с огромния излишък в търговията със САЩ. Вашингтон обвинява Пекин също така в кражба на интелектуална собственост и принудителен трансфер на технологии от американски компании. Официално търговската война започна на 6 юли Именно тогава Вашингтон наложи мита върху вноса на китайски стоки на стойност 34 млрд. долара, а Китай отвърна с мита върху американски стоки на същата стойност. Месец по-късно американските мита обхванаха китайски внос за още 16 млрд. долара, на което отново получиха реципрочен отговор. Още месец и САЩ обявиха мита от 10% за китайски стоки за 200 млрд. долара  с намерение те да бъдат вдигнати  до 25 на сто от 1 януари 2019 г. Под заплаха бе и оставащият внос на Китай за американския пазар за 267 млрд. долара. В началото на декември все пак бе договорено временно примирие, когато в кулоарите на срещата на върха на Г-20 в Аржентина Тръмп и Си Цзинпин  си стиснаха ръце за 90 дни  оръжията да замлъкнат, за да осигурят време за нови преговори. Засега поне Вашингтон обяви, че няма да вдига митата до 2 март. Пекин пък отмени допълнителните мита върху вноса на американски автомобили, наложени като ответна мярка, и започна отново да купува американска соя. След като ЕС се закани да наложи ответни мита заради митата върху алуминия и стоманата, Тръмп заплаши вноса  на европейски автомобили и автомобилни части . Това стресна сериозно европейците, чието автомобилостроене изнася за САЩ продукция за 38 млрд. долара годишно. Търговията, свързана с автомобилния сектор, се равнява на около 10 на сто от търговския поток между ЕС и САЩ. Към американския пазар се отправят най-голямата част от европейските коли, които носят 29.3 на сто от общата стойност на европейския износ. Въпреки песимистичните предварителни очаквания при посещението си във Вашингтон в края на юли председателят на Европейската комисия Жан-Клод Юнкер успя да намери общ език с Тръмп и действията на този фронт бяха временно замразени. ЕС направи редица отстъпки, но за половин година преговорите все още не са донесли конкретен резултат и се появяват сигнали, че търпението на Тръмп започва да се изчерпва. \"Ако някой ни изпрати подарък, трябва да върнем жеста. Това повелява етикетът\" Търговските партньори на САЩ реагираха с бурно недоволство на политиката на Вашингтон, заричайки се да предприемат равностойни по сила ответни мерки въпреки честите опити конфликтът да бъде разрешен по дипломатически път. Особено остро възмущение дойде от традиционните американски съюзници Канада и ЕС. Отава обяви реципрочни ответни мита за 16.6 млрд. долара върху 299 американски стоки, включително стомана, алуминий, уиски, свещи и спални чували. Мексико наложи мита върху американски продукти за 3 млрд. долара, а ответните мерки на ЕС влязоха в сила на 22 юни и засегнаха американски внос също за близо 3 млрд. долара, включително емблематични стоки като бърбъна, дънките Levis и  мотоциклетите Harley Davidson . Макар и без да прекратява търсенето на дипломатическо решение и периодичното обявяване на отделни мерки за отваряне на пазара си, Китай заяви твърдо, че \"няма да се подаде на изнудване\", и заплаши с реципрочни действия. \"Ако някой ни изпрати подарък, трябва да върнем жеста. Това повелява етикетът\", каза високопоставен китайски представител. Първоначално  бяха обявени китайски мита  за 50 млрд. долара, съответстващи на американските, а след това - за още 60 млрд. долара. Според бизнес организации освен това американски компании съобщават, че китайските регулатори пречат на дейността им с по-бавни митнически процедури и засилени екологични и други проверки. Арсеналът на Пекин обаче е ограничен - вносът му в САЩ, уязвим за американските санкции, е в пъти по-голям от американския внос за китайския пазар. Икономиката му пък е натоварена с вътрешни структурни проблеми като натрупването на корпоративни задължения. Освен това тя и е по-уязвима от американската, която в момента преживява разцвет, необясним от гледна точка на икономическите теории. Земята не спира да се върти Протекционизмът на Тръмп все пак даде плодове, макар и в нежелана от него посока. Въпреки обещанията му да сключи \"изгодни двустранни търговски споразумения\" в полза на американските производители и заетостта през последната година светът категорично изрази предпочитанията си към многостранния подход. Япония и ЕС, съответно третата и четвъртата по големина икономики в света, сключиха споразумение за свободна търговия. Въпреки мъчителните преговори САЩ, Канада и Мексико предоговориха Северноамериканското споразумение за свободна търговия (НАФТА), което вече се нарича Споразумение за свободна търговия САЩ - Мексико - Канада (ЮСМКА - USMCA), запазвайки тристранния му формат. Въпреки конфликтните си позиции по редица геополитически въпроси  Китай и Япония се сближават . Транстихоокеанското партньорство (ТТП), споразумението за свободна търговия в Азиатско-тихоокеанския регион, от което Тръмп се отказа още в първите дни на мандата си, предстои да влезе в сила на 30 декември. Напредва и работата по Регионалното всеобхватно икономическо споразумение (Regional Comprehensive Economic Partnership, RCEP), където основна тежест има Китай. Глобални организации, Нобелови лауреати, браншови организации и лобистки групи в един глас предупреждават, че търговската конфронтация ще забави растежа както на световната, така и на американската икономика. Все още е рано да се определи в точни числа влиянието на търговската война, но през октомври Международният валутен фонд понижи прогнозата си за световния растеж за пръв път от над две години, посочвайки като причина търговската война. Световната търговска организация също преразгледа към спад очакванията си за растежа на търговията от 4.4 на сто до 3.9 на сто за 2019 година. Според Bank of England глобална търговска война, при която всеки вдига митата за всички останали с около 10 процентни пункта, би забавила растежа на световния БВП с около 2.5 на сто за три години - сериозна икономическа загуба, като се има предвид обемът на световната икономика от 90 трлн. долара. Според основателя на китайския онлайн гигант Alibaba Джак Ма обаче  противопостяването може да продължи  и 20 години. Отделни компании в редица страни вече усещат последиците. Сред тях е най-големият  американски производител на пирони  Mid-ContinentаNail, който е принуден да съкращава стотици работници и се изправи на ръба на фалита заради по-високите цени на стоманената тел, която внася от Мексико. Компанията кандидатства за изключение от митата на Тръмп за стоманата, но пет месеца по-късно все още не е получила отговор. Най-важният въпрос обаче е какви ще бъдат последиците за потребителите. Те ще бъдат основните потърпевши, тъй като компаниите ще бъдат принудени да вдигнат цените заради оскъпяването на вноса и затрудненията пред износа, посочват експерти на американската компания за управление на активи AllianceBernstein. За подобна опасност вече предупредиха редица известни американски фирми, включително Walmart, Coca-Cola и General Motors. Отговорът е ключов за Тръмп, който вече шие знамената за кампанията си в президентските избори през 2020 година. Отново в Китай. /БТА", "date": "2018.12.19", "title": "Забравеният призрак на търговската война се завърна"}
{"url": "https://www.dnevnik.bg/sviat/2018/12/19/3364749_es_shte_se_bori_s_vliianieto_na_kitai_s_tehnologichen/", "text": "Европейската комисия разреши на четири европейски държави да заделят до 8 млрд. долара за 6 г. за изследователски проект в микроелектрониката, предаде \"Уолстрийт джърнъл\". След този ход Великобритания, Франция, Германия и Италия ще могат да дадат тези средства (както публични, така и частни) за изследователски центрове и компании, които да създават микрочипове и сензори. Решението дойде да фона на  ограничения в чуждите инвестиции , налагани от някои европейски държави, или мерки срещу китайския гигант в телекомуникационното оборудване \"Хуауей\". Проектът трябва да е отговор на китайската доминация и практики в интелектуалната собственост, които според някои политици и анализатори са помогнали Европа да загуби позици в световен план. \"Това може да помогне на Европа да направи скок в иновацията, който да помогне на икономиката и гражданите ѝ,\" каза комисарят по конкуренцията Маргрете Вестегер. Германски компании като \"Бош\" и \"Инфинеон\", френско-италианският производител на микрочипове STMicroelectronics и британският IQE са сред компаниите в проекта. През юни германският канцлер Ангела Меркел каза, че правилата на ЕС за конкуренция \"не помагат достатъчно\" за създаване на глобални компании.", "date": "2018.12.19", "title": "ЕС ще се бори с влиянието на Китай с технологичен проект за 8 млрд. евро"}
{"url": "https://www.dnevnik.bg/sviat/2018/12/19/3364801_germaniia_zatvaria_v_petuk_poslednata_si_mina_za/", "text": "В петък след повече от 150 години работа в Германия спира последната мина за въглища. Но и след това Проспер-Ханиел ще продължи да създава проблеми за околната среда в Рурската област, разказва \"Франс прес\". Собственикът - компанията RAG, вече запечата почти всички шахти с бетон и изтегля последните тонове стомана, оборудване и кабели от тунелите. За около 10 години след като бъде поставен и последният бетонен похлупак, се предполага, че спускащите се на над 600 метра под земната повърхност забои ще се изпълнят с подпочвена вода. RAG има \"вечна задача\" да изпомпва тази вода. \"Ако тази система за \"вечните задачи\" не съществуваше, след 80 до 100 години водата може да излезе на повърхността и да предизвика наводнения в две трети от Рурската област\", казва Андре Нийман. Той е професор по хидравлика и отговаря за проекта. Има и друг проблем - замърсяване на питейните води. Водата, просмукваща се през отлаганията на близо километър дълбочина, е особено киселинна и съдържа повече сол от морската вода. Ако изпомпването и преработването на изливаната след това вода в река Рейн спре, тя може да се смеси с източниците на питейна вода близо до повърхността. По подовете на забоите има натрупване на полихлорирани бифенили - химикали, използвани в минното дело. Според Нийман в момента се проучва концентрацията им и колко са опасни те. \"Вече е изградена инсталация за преработването им\", допълва той. Въглища от Проспер-Ханиел, останали по складовете, ще се използват до изчерпването им за отопление на домове в района. Топла подземна вода ще бъде включена в подовото отопление на някои сгради. Част от района на мината ще бъде превърната в парк с туристически забележителности и музеи, съхраняващи историята на въгледобива.", "date": "2018.12.19", "title": "Германия затваря в петък последната си мина за черни въглища"}
{"url": "https://www.dnevnik.bg/politika/2018/12/19/3364890_proverkite_sreshtu_ganchev_i_donev_sa_sred_motivite_za/", "text": "Изненадващо вносителят на спешните промени в Закона за противодействие на корупцията и отнемане на незаконно придобито имущество Данаил Кирилов (ГЕРБ) оттегли две от спорните изменения. Днес в правната комисия на Народното събрание при второто четене на законопроекта той оттегли идеята си за вечните проверки на антикорупционната комисия и за обратното действие на промените. Депутатите подкрепиха само текста, според който прекратяването на наказателно производство, което е станало повод за процедура по конфискация, да не води и до прекратяване на конфискацията. Така те обезсмислиха тълкувателното решение на Върховния касационен съд (ВКС) за гражданската конфискация. Миналата седмица Върховният съд постанови тълкувателно решение, според което прекратяването на наказателно дело води до прекратяване на конфискацията. Решението се отнася за стария антикорупционен закон от 2012 г., по който обаче са заведени над 300 дела за отнемане на имущество. Сред тях е и процедурата за отнемане срещу бившия зам. председател на ДПС и парламента Христо Бисеров. По изчисления на председателя на антикорупционната комисия Пламен Георгиев на прекратяване ще подлежат около 20 дела за над 20 млн. лв. Сега правната комисия реши, че всички заверени от стария закон случаи ще се довършат по новия закон. При него прекратяването на наказателното дело не води до прекратяване на конфискацията. Кирилов се отказа от разпоредбата, чийто текст гласи: \"Неспазването на срока за извършване на проверка по чл. 112, ал. 1 не води до прекратяване на производството пред съда, не е основание за недопустимост на исковете по ал. 1 и не погасява материалното право на държавата за отнемане на незаконно придобитото имущество\". Аргументът му бе да се намалят внушенията и коментарите в публичното пространство за въвеждането на вечни проверки от антикорупционната комисия. Председателят на правната комисия се отказа и от предложението си според което тези спешни промени да влязат в сила с обратна дата - от януари 2018 г., когато беше приет новият антикорупционен закон. След реплика от Крум Зарков от БСП, която разгневи председателя на комисията, Кирилов посочи две имена - на бизнесмените Огнян Донев и Гриша Ганчев, проверките срещу които по неофициална информация на Кирилов можело да бъдат прекратени заради тълкувателното решение на ВКС. Със споменаването им Кирилов искаше да аргументира защо бърза с промените в антикорупционния закон, като обвини БСП, че пазят олигарсите. Шефът на КПКОНПИ Пламен Георгиев отказа да потвърди тази информация, защото няма право да говори по висящи проверки. Той уточни единствено, че срещу Донев и Ганчев не са внасяни искове за конфискация на имущество.", "date": "2018.12.19", "title": "Проверките срещу Ганчев и Донев са сред мотивите за спешната реформа в конфискацията"}
{"url": "https://www.dnevnik.bg/sviat/2018/12/19/3365003_brjuksel_iska_do_fevruari_sasht_da_naznachat/", "text": "Брюксел иска до февруари САЩ да назначат омбудсман за личните данни на европейците. Това показва тазгодишният доклад за функционирането на споразумението за трансфер данни между Европа и Америка, известно като  \"Щит на личните данни\"  ( Privacy Shield) . Част от него бе Вашингтон да назначи постоянен омбудсман, който да замени временно изпълняващия длъжността. Той трябва да е независим орган към Държавния департамент, който да се занимава с жалби на европейци за обработката на личните им данни от службите за сигурност в САЩ. Заместник-председателят на Еврокомисията  Андрус Ансип , отговарящ за цифровия единен пазар, заяви: \"Днешният преглед сочи, че  Щитът за личните данни  е като цяло успешен. Над 3 850 дружества са сертифицирани, включително дружества като Google, Microsoft и IBM , както и много малки и средни предприятия\". Департаментът по търговия създаде няколко механизма, като например система от проверки (\"проверки на място\"), при която се подбират на случаен принцип дружества, за да се удостовери, че те спазват принципите на Щита за личните данни. Проверени са 100 дружества: при 21 е имало пропуски, които вече са отстранени. Федералната търговска комисия също вече показва в по-висока степен проактивен подход към правоприлагането чрез наблюдение на спазването на принципите на Щита за личните данни, включително чрез призовки за искане на информация от участващите дружества. Що се отнася до достъпа на публичните органи на САЩ до лични данни за целите на националната сигурност, с назначаването на нови членове на Надзорния съвет по въпросите на неприкосновеността на личния живот и гражданските свободи е възстановен кворумът на съвета. Департаментът по търговия започна консултация относно федерален подход към защитата на личните данни, към която Комисията даде своя принос, а във Федералната търговска комисия тече процес на размисъл относно правомощията, с които разполага понастоящем в тази област. Във връзка със скандала Facebook/Cambridge Analytica Комисията отбелязва потвърждението на Федералната търговска комисия, че разследването на случая е в ход. Решението за Щита за личните данни в отношенията между ЕС и САЩ бе прието на 12 юли 2016 г., като рамката на Щита за личните данни започна да функционира на 1 август 2016 г. Тази рамка защитава основните права на всеки един в ЕС, чиито лични данни се предават на сертифицирани дружества в Съединените щати с търговска цел, и установява правна яснота за предприятията, разчитащи на трансатлантическо предаване на данни.", "date": "2018.12.19", "title": "Брюксел иска до февруари САЩ да назначат постоянен омбудсман за личните данни"}
{"url": "https://www.dnevnik.bg/evropa/2018/12/19/3364524_rumuniia_vurvi_kum_diktaturata_na_chaushesku/", "text": "Всичко дължим на Партията (с главно \"п\"), ни внушаваха по време на комунизма. Това съждение от най-тъмната комунистическа диктатура в Румъния отново е актуално днес - 29 години след краха на комунизма в тази страна. И още по-точно - все още е актуално. Управляващите тъй наречени социалдемократи (СДП) се държат като абсолютистко господстващо представителство на народа и продължават атаките си срещу ЕС и върховенството на закона. Предателството спрямо СДП е равносилно на предателство към Румъния. С такива и други националпопулистки послания тази партия връща Румъния уверено назад към диктатурата на Чаушеску. Апаратчиците отново са тук Осъденият за фалшифициране на изборните резултати  председател на партията Ливиу Драгня и неговата клика отново използват изтъркани и недодялани лозунги, без ни най-малко да ги е грижа за вредите, които нанасят на страната. Броени дни преди Румъния да поеме ротационното председателство на ЕС, уж социаллибералното правителство в Букурещ показва своето истинско антиевропейско и човеконенавистническо лице. Да, популистките и националистически апаратчици от времето на Чаушеску все още са тук. Те искат отново да определят съдбините на страната. Корумпирани или подозирани в корупция политици преследват само една цел: чакат да удари часът \"нула\", който ще възвести поемането на цялата власт от тях. От две години управляващата коалиция отчаяно се опитва да гласува закон за амнистия и помилване. Подчиняването на правосъдието и разводняването на борбата срещу корупцията се превърнаха в основен приоритет на марионетното правителство на шефа на СДП и кукловод Драгня. Целта е той и партийните му другарчета да излязат чисти, отърсвайки се от всички обвинения в корупция и присъди, за да могат отново да заемат ръководни постове. Гражданското общество и  либерално-консервативният президент Клаус Йоханис  правят опити да им противодействат. Брюксел  също скръцна със зъби  преди няколко седмици, макар и с огромно закъснение. Критиката обаче беше толкова остра, че отприщи цялата антиевропейска мощ на бившите комунисти: те нямало да се оставят да бъдат \"дискриминирани\" от Европейската комисия и Европейския парламент, а  Румъния не била страна \"втора класа\" , обявиха те. И нито дума за собствените им провали. За всичко са виновни външните сили - ЕС, Джордж Сорос, \"паралелната\" държава и президентът. Йоханис - държавен изменник? Ако зависеше от Ливиу Драгня, държавният глава трябвало да бъде разследван за държавна измяна, защото имал дързостта да твърди, че сегашното правителство е неспособно да се справи с ротационното председателство на ЕС. В тази връзка националпопулистите си пожелават Румъния да има един добросърдечен, \"румънски\" държавен глава, който да обича страната си. С това явно напомняне за германския етнически произход на президента Йоханис клеветническата кампания срещу него достигна своя апогей. Драгня подклажда ксенофобски настроения, опитвайки се така да отклони вниманието от катастрофалното управление на страната. Драгня използва език, на който говорят диктаторите. Неслучайно той е сравняван, не само в столицата Букурещ, с комунистическия лидер Чаушеску - 29 години след свалянето му от власт и екзекуцията му през декември 1989 година. На 1 януари 2019 година Румъния поема ротационното председателство на ЕС. Едно председателство, което ще бъде съпровождано от клеветнически кампании, много пропаганда и фалшиви новини. Това ще бъде и председателство на една партия, която много иска името ѝ отново да се изписва с главно \"п\". Само че Драгня, подобно на всички автократи, забравя едно нещо: че най-добре се смее, който се смее последен.", "date": "2018.12.19", "title": "Румъния върви към диктатурата на Чаушеску"}
{"url": "https://www.dnevnik.bg/sport/2018/12/19/3364560_evertun_obiavi_rekordni_prihodi_no_se_upravliava_na/", "text": "Английският футболен клуб \"Евертън\" обяви рекордни приходи за втора поредна, като бележи 10% увеличение, сочи годишният финансов доклад. \"Карамелите\" имат приходи 189 милиона паунда. Независимо от това обаче клубът има оперативна загуба 22.9 милиона паунда за 2018 г. Преди година дружеството се управляваше с печалба от 25 милиона паунда. И в двата доклада обаче не се включват данните от продажба или покупка на футболисти. След плащането на данъци загубите на \"Евертън\" са 13.1 милиона, докато преди година показателите бяха за печалба от 30.6 милиона паунда. Според клуба дефицитът се дължи на участието в Лига Европа, увеличените разходи във Висшата лига, свързани с по-високи заплати, както и плановете за строеж на нов стадион. \"Финансовата перспектива на клуба остава положителна. Търговските приходи от спонсори, реклама и мърчандайзинг са нараснали с 34%. Клубът отчита и 45 процента по-високи приходи от продажба на билети и стоки по време на мачовете\", сочи докладът на \"карамелите\".", "date": "2018.12.19", "title": "\"Евертън\" обяви рекордни приходи, но се управлява на загуба"}
{"url": "https://www.dnevnik.bg/sport/2018/12/19/3365010_hettrik_na_beil_prati_real_na_final_v_svetovnoto/", "text": "Реал\" (Мадрид) се класира за финала на световното клубно първенство за трета поредна година. Шампионът на Европа победи първенеца на Азия \"Кашима антлърс\" с 3:1 след хеттрик на Гарет Бейл. \"Реал\" преследва рекордна четвърта титла  в турнира и трета в последните три години. В битката за трофея тимът, воден от Сантяго Солари, ще се изправи срещу домакина \"Ал Аин\". Отборът от Обединените арабски емирства изненадващо стигна до финала , след като отстрани последователно шампионите на Океания (\"Уелингтън\"), Африка (\"Есперанс де Тунис\") и Южна Америка (\"Ривър плейт\"). Финалът между \"Реал\" и \"Ал Аин\" е в събота от 18.30 часа на стадион \"Зайед спортс сити\" в Абу Даби. Три часа по-рано стартира мачът за третото място между \"Ривър плейт\" и \"Кашима антлърс\". Мачът между \"Реал\" и \"Кашима\" започна с положения за азиатския шампион. Сержиньо отправи хубав удар по диагонала във втората минута, но Тибо Куртоа изби в корнер. След това \"Реал\" наложи натиск, но следващата интересна ситуация отново беше пред вратата на испанския отбор. Шома Дой стреля, но Куртоа спаси. \"Реал\" трудно стигаше до чисти голово положения, но все пак стигна до гол минута преди края на първото полувреме. Бейл направи страхотно двойно подаване с Марсело. Уелсецът беше изведен зад защитата вляво от вратата и с левия крак прати топката по земя в далечния ъгъл. Втората част започна със силните минути за европейския клубен шампион. В 49-ата минута Бензема преодоля вратаря Сун Тае Куон и насочи топката към вратата, но Шуто Ямамото я изчисти от голлинията. Само четири минути по-късно обаче защитникът допусна груба грешка, която доведе до второ попадение за \"Реал\". Той направи кошмарен пас назад, след което Сун Хюн Джун направи нескопосан опит да я изчисти. Кореецът чукна топката пред вратаря и така позволи на Бейл да отбележи на празна врата. Само две минути по-късно \"Реал\" реши мача с трети гол. Марсело овладя топката пред наказателното поле и подаде вляво към непокрития Бейл, който със страхотен шут в горния далечен ъгъл оформи своя хеттрик. В 78-ата минута \"Кашима\" върна едно попадение. Ясуши Ендо получи дълго подаване в наказателното поле и свали топката за Шома Дой, който с десния крак я насочи покрай Куртоа.", "date": "2018.12.19", "title": "Хеттрик на Бейл прати \"Реал\" на финал в световното клубно първенство"}
{"url": "https://www.dnevnik.bg/photos/2018/12/19/3364422_fotogaleriia_svetovnite_snimki_na_denia_-_19_dekemvri/", "text": "Скулптури на фасадата на Исакиевския събор в Санкт Петербург, Русия.", "date": "2018.12.19", "title": "Фотогалерия: Световните снимки на деня - 19 декември 2018 г."}
{"url": "https://www.dnevnik.bg/bulgaria/2018/12/19/3364991_boiko_rashkov_niama_jelanie_za_nadzor_nad/", "text": "Според настоящия директор на Бюрото за контрол над специалните разузнавателни средства Бойко Рашков няма желание у политиците за реален контрол върху това дали законосъобразно се прилага подслушване. Пред Би Ти Ви той обясни как се работи в момента, включително един членовете на бюрото не идвал на работа в продължение на две години и прогнозира, че с подмяната на членовете работата на бюрото ще стане напълно камуфлажна. В петък се очаква Народното събрание да гласува кандидатурите на новите членове. Към тези, които ще запазят постовете си за следващ мандат - един лесовъд, и един завършил бившия институт по физкултура, политиците добавили психолог, който се предлага и да бъде зам.-председател на бюрото. Рашков напомни, че в становище на Европейския съд по правата на човека, който често осъжда България по жалби на граждани, е препоръчано членовете на бюрото да бъдат висококвалифицирани юристи с ранг на върховни съдии. Само първият състав на бюрото е бил от юристи, впоследствие Народното събрание е назначавало хора с други специалности. В следващия състав на съда се очаква да има само един юрист. Те ще могат ли да обсъдят една процедура така както би я обсъдил юрист, попита риторично Рашков.", "date": "2018.12.19", "title": "Бойко Рашков: Няма желание за надзор над подслушването на граждани"}
{"url": "https://www.dnevnik.bg/sport/2018/12/19/3365013_levski_lukoil_i_balkan_dopusnaha_katastrofalni_zagubi/", "text": "Баскетболистите на \"Левски Лукойл\" и \"Балкан\" (Ботевград) допусна много тежки загуби във втория кръг от втората групова фаза на Купата на ФИБА Европа. Българският шампион беше разгромен с 56:89 при гостуването си на унгарския \"Алба фехервар\", а неговият подгласник отстъпи със 73:100 като гост на израелския \"Ирони\" (Нес Циона). \"Левски Лукойл\" допусна второ поражение от два мача във втората групова фаза и намали драстично шансовете си да продължи към директните елиминации. Сините записаха трета поредна загуба в четвъртия по сила турнир в Европа, след като стартираха с пет победи от пет мача. Първото полувреме на двубоя в Секешфехервар беше равностойно. Домакините спечелиха първата четвърт с 23:19,. а втората част завърши наравно - 18:18. След почивката обаче гостите се сгромолясаха тежко, след като получиха 48 точки в третата и четвъртата четвърт и вкараха само 19. \"Левски Лукойл\" завърши мача с едва 29% успеваемост в стрелбата от игра (19 от 65), включително 15% от зоната за три точки (4 от 26). Играчите на \"Алба\" отбелязаха 29 от 47-те си опита за две точки (62%) и вкараха седем тройки от 22 опита (32%). Деян Иванов беше най-резултатен за българския отбор с 14 точки. Христо Захариев добави 11, а Патрик Рембърт завърши с 10. За \"Алба\" над всички беше Джордан Хийт с 22 точки, а Алерик Фрийман записа 17. В Израел \"Балкан\" също не успя да окаже сериозна съпротива. \"Ирони\" започна да доминира от самото начало, като спечели първата четвърт с 27:20, а на почивката се оттегли със солиден аванс от 17 точки - 56:39. Тимът от Ботевград намали изоставането си след добра трета четвърт, в която се наложи с 24:16. Българският отбор обаче се представи много слабо в последната част, като вкара десет точки и допусна 28. Майкъл Хопкинс беше най-резултатен за \"Балкан\" със 17 точки. Мирко Мулачич добави 15, а Брендън Браун завърши с 10. Бившият играч на \"Оклахома сити тъндър\" Дикуан Кук отбеляза 17 точки за \"Ирони\", а Джералд Лий се отчете с 16. \"Балкан\" допусна първа загуба във втората групова фаза, след като на старта победи \"Алба\" с 88:82 у дома. В следващия кръг, който ще се играе на 9 януари, тимът от Ботевград посреща \"Левски Лукойл\". Всеки отбор ще изиграе по шест мача, като първите два тима в класирането ще се класират за осминафиналите на турнира.", "date": "2018.12.19", "title": "\"Левски Лукойл\" и \"Балкан\" допуснаха катастрофални загуби в Европа"}
{"url": "https://www.dnevnik.bg/sport/2018/12/19/3365019_misi_franklin_prekrati_karierata_si_na_23_godini/", "text": "Петкратната олимпийска шампионка в плуването  Миси Франклин  прекрати състезателната си кариера. 23-годишната американка обяви решението си чрез социалните мрежи в сряда. \"Това е вероятно най-трудното съобщение, което някога съм писала. Днес обявявам оттеглянето си от състезателното плуване\", написа Франклин в \"Туитър\". Франклин предизвика фурор по време на олимпийските игри в Лондон през 2012 г. На 17-годишна възраст тя спечели четири златни медала - индивидуално на 100 и 200 метра гръб и с щафетата на САЩ на 4х100 метра съчетано плуване и 4х200 метра свободен стил. Американката добави и бронзов медал с щафетата на 4х100 метра свободен стил. На 200 метра гръб тя постави световен рекорд - 2:04.06 минути, който и до днес не е подобрен. Година по-късно Франклин пренесе страхотното си представяне на световното първенство в Барселона. Американката спечели шест златни медала, три от които индивидуални - на 100 и 200 метра груб и на 200 метра свободен стил. Последва обаче спад във формата на Франклин, която по-късно сподели, че дълги години се е борила с депресия. На олимпийските игри в Рио де Жанейро през 2016 г. тя остана едва 14-а на 200 метра гръб, а на 100 метра гръб дори не успя да се класира. Американката все пак спечели златен медал в Рио - с щафетата на 4х200 метра свободен стил. В началото на 2017 г. Франклин претърпя операция заради възпаление в раменете. След като поднови тренировки няколко месеца по-късно, американката заяви, че все още не е готова да се откаже. Тя обаче така и не успя да се върне на високо ниво. Франклин прекратява кариерата си с 22 медала от големите шампионати - пет златни и един бронзов от олимпийски игри и 11 златни, два сребърни и три бронзови от световни първенства. Франклин беше една от най-харизматичните състезателки в плуването и далеч от стереотипа на големите звезди в спорта. В момент, когато плуването набираше все по-голяма популярност и състезателите започнаха да печелят огромни доходи от спонсори, американката дълго време отказваше да се обвързва с рекламодатели. Преди началото на олимпийските игри в Лондон Франклин отказа всички финансови изкушения и не пожела да плува като професионален състезател. Тя отклони около 100 000 долара от парични награди и обяви, че желанието й е да запази аматьорски статут и да плува в университета.  Едва през 2016 г., когато завърши образованието си, Франклин се обвърза със спонсори. Преди това тя е отхвърлила предложения от рекламодатели на обща стойност 5 милиона долара, изчислиха в САЩ.", "date": "2018.12.19", "title": "Миси Франклин прекрати кариерата си на 23 години"}
{"url": "https://www.dnevnik.bg/biznes/2018/12/19/3365020_bulgarskiiat_energien_holding_se_kani_da_objalva/", "text": "Българският енергиен холдинг и дъщерните му дружества \"Булгаргаз\" и \"Булгартрансгаз\" са получили решението на Европейската комисия, с което на холдинга  бе наложена глоба от 77 млн. евро  за монопол върху газопреносната мрежа на страната. След като бъде разгледано внимателно вероятно ще бъде обжалвано като се оспорят както твърденията, така и размера на глобата. Дружествата не приемат заключенията на комисията, че са злоупотребили с господстващо положение на българския газов пазар, се казва в позицията на холдинга, оповестена на сайта му. Дружествата продължават да считат, че достъпът до българската преносна мрежа и до газохранилището винаги се е осъществявал в съответствие с действащите закони. Също така предоставянето на достъп до румънския транзитен газопровод никога не е било под контрола нито на БЕХ, нито на някое от неговите дъщерни дружества. Наред с това, дружествата считат, че размерът на глобата е очевидно несъразмерен. Посочва се и точният размер на глобата - 77 068 000 евро при максимално допустима 316 800 000 (т.е 10% от оборота на БЕХ за 2014 г.). Уточнява се, че плащането на глобата е дължимо в срок от три месеца от датата на решението, в случай на обжалване процедурните правила предвиждат или условно плащане на глобата, която подлежи на възстановяване в случай на успешно обжалване, или предоставяне на обезпечение. През целия период на разследването българската страна оказа пълно съдействие на Комисията и положи всички усилия за приключване на делото със споразумение (\"поемане на ангажименти\") по взаимно приемлив начин, обявява холдингът. \"За съжаление Комисията отхвърли предложенията, които включваха значителни отстъпки от българска страна. Изразяваме съжаление от това развитие, предвид кооперативния подход на Комисията по отношение на други скорошни антитръстови дела, касаещи търговията с природен газ в Централна и Източна Европа\", се посочва в позицията. По-рано днес от  оповестена част от стенограма  от правителственото заседание се разбра, че България е предлагали десетки варианти на Еврокомисията, за да се избегне глобата, но Брюксел настоявал за приватизация на газопреносната мрежа. Това обяснява на колегите си вицепремиерът Томислав Дончев. Отбелязваме, че Комисията е отчела част от аргументите на българската страна по отношение на продължителността на предполагаемото нарушение, което според Решението е приключило в самото начало на 2015 г. Комисията също така е приела, че отделянето на дъщерно дружество от БЕХ като структурна принудителна мярка вече не е наложително, се посочва в съобщението на холдинга. Подчертаваме, че в нито един момент от периода на твърдяното нарушение не са били засегнати интересите на българските потребители. Цените на природния газ в България са били регулирани от независим орган – Комисията за енергийно и водно регулиране – по правила, които защитават интересите на потребителите и обществото, и ограничават възможностите за ценообразуване от обществения доставчик \"Булгаргаз\", посочва енергийният холдинг. Уверява се, че холдингът и дъщерните му дружества полагат всички усилия за реализация на проекти, които водят до диверсификация на източниците за доставка на природен газ в България.", "date": "2018.12.19", "title": "Българският енергиен холдинг се кани да обжалва глобата от Брюксел"}
{"url": "https://www.dnevnik.bg/sport/2018/12/19/3364673_hamiltun_e_obekt_na_negativizum_i_zavist_smiata_shefut/", "text": "Петкратният световен шампион във Формула 1  Люис Хамилтън  не получава достатъчно признание в сравнение с другите пилоти. Такова мнение изрази шефът на британеца в \"Мерцедес\" Тото Волф. Австриецът е убеден, че Хамилтън заслужава по-положително отношение от страна на феновете и специалистите. Волф сравни ситуацията с тази на Михаел Шумахер. Според него седемкратният световен шампион е започнал да получава повече уважение едва след отказването си и след инцидента по време на ски през 2013 г. \"Много хора не оценяват една кариера, докато тя не приключи. Някои не оценяват какъв спортист и каква личност е Люис. Той е обект на много негативизъм и завист\", каза Волф пред \"Ройтерс\". \"По-голямо признание за много пилоти има едва след като се пенсионират. Може би и с него ще е така\". \"Михаел постави много рекорди, той изкачи Формула 1 на различно ниво и постиженията му са невероятни. Но смята, че Люис е на същото ниво като него, той е в състояние да подобри тези рекорди и засега се движи по график. Жалко е, че Михаел започна да получава повече уважение, когато се пенсионира за втори път, а дори още повече, когато се случи трагедията с него\", добави Волф. Хамилтън спечели петата си световна титла през 2018 г. и е на две от абсолютния рекорд на Шумахер. Той има 73 победи, а върховото постижение е на германеца – 91. Британецът обаче държи друг от най-ценните рекорди – този за полпозишъни (83).", "date": "2018.12.19", "title": "Хамилтън е обект на негативизъм и завист, смята шефът му в \"Мерцедес\""}
{"url": "https://www.dnevnik.bg/sport/2018/12/19/3365047_truden_uspeh_sreshtu_laipcig_dobliji_baiern_na_shest/", "text": "Байерн\" (Мюнхен) записа трудна, но ценна победа в битката за първото място в Бундеслигата. В нервен мач, който предложи много единоборства и два червени картона, баварците стигнаха до трите точки при домакинството си на \"Лайпциг\" с късен гол на резервата Франк Рибери. Успехът доближи \"Байерн\" на шест точки от върха след грешната стъпка на \"Борусия\" (Дортмунд) във вторник. Серията без загуба на жълто-черните спря на 15 мача след поражение с 1:2 при гостуването си на новака \"Фортуна\" (Дюселдорф). В последния кръг от есенния дял \"Борусия\" (Дортмунд) среща \"Борусия\" (Мьонхегладбах) в дерби между първите два отбора в класирането. \"Байерн\" ще завърши годината с мач срещу \"Айнтрахт\" при завръщането на треньора Нико Ковач във Франкфурт. През първото полувреме двата отбора изпитваха трудности в атака, като рядко стигаха до възможности за гол. В 24-ата минута Роберт Левандовски беше изведен зад защитата, но ударът му се отби в гредата след спасяване на вратаря на \"Лайпциг\" Томас Гулашчи. Секунди по-късно Серж Гнабри получи разстежение в бедрото и беше заменен принудително от Рибери. Гостите действаха със самочувствие и също показаха зъби. В 36-ата минута Дайот Упамекано засече с глава центриране от корнер, като за късмет на Мануел Нойер ударът на защитника срещна горната греда. \"Лайпциг\" влезе по-мотивирано във втората част. Играчите на гостите опитваха да притиснат защитниците на \"Байерн\", които действаха колебливо. С напредването на двубоя нервите взимаха връх. Баварците действаха припряно, а гостите накъсваха играта с чести нарушения. Натискът на \"Байерн\" се усили в заключителните 20 минути. Йошуа Кимих имаше отлична възможност, но Гулашчи направи страхотно спасяване, за да спре удара на защитника отблизо. По-високото темпо в играта на баварците даде резултат и домакините стигнаха до гол в 83-ата минута, когато Рибери беше най-съобразителен след разбъркване в наказателното поле. Французинът пое отбитата топка след спасяване на Гулашчи, финтира защитник и даде преднина на \"Байерн\". В края на мача Стефан Илсанкер от \"Лайпциг\" получи директен червен картон за грубо нарушение срещу Тиаго. Ренато Санчес също бещо изгонен за избутване на противников играч в създалото се меле покрай ситуацията.", "date": "2018.12.19", "title": "Труден успех срещу \"Лайпциг\" доближи \"Байерн\" на шест точки от \"Дортмунд\""}
