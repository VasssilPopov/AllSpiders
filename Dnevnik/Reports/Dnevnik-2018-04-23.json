{"url": "https://www.dnevnik.bg/sport/2018/04/23/3168040_levski_ostana_bez_tituliarniia_si_desen_zashtitnik_do/", "text": "Левски\" няма да може да разчита на титулярния си десен защитник Милош Цветкович до края на сезона, съобщи \"Нова телевизия\". 28-годишният сърбин има разкъсване на мускул, получено в  шампионатния мач с \"Верея\" (2:0) през уикенда. Отсъствието на Цветкович е голям удар за състава на Делио Роси. Сърбинът е неизменен титуляр от началото на сезона, като има 36 мача във всички турнири. Освен това сините не разполагат с друг класически десен бранител в момента. Една от опциите е там да играе Роман Прохазка, който има опит на тази позиция. Другата е вдясно да премиен някой от левите бекове - Иван Горанов или Афонсо Фигейредо. Малко вероятно изглежда като титуляр да започне юношата Ивайло Найденов, който по принцип е полузащитник. В сряда от 18.30 ч. \"Левски\" се изправя срещу ЦСКА в реванш от полуфиналите за Купата на България. Сините имат солиден аванс от 2:0 като гост след първата среща на Националния стадион \"Васил Левски\". В Първа лига за тима на Делио Роси предстоят мачове с\"Берое\" (29 април), \"Ботев\" (4 май), \"Лудогорец\" (12 май), ЦСКА (16 май) и \"Верея\" (19 май).", "date": "2018.04.23", "title": "\"Левски\" остана без титулярния си десен защитник до края на сезона"}
{"url": "https://www.dnevnik.bg/bulgaria/2018/04/23/3167943_inspektoratut_spasi_ot_nakazanie_sudiia_narushil/", "text": "Инспекторатът към Висшия съдебен съвет (ВСС) няма да предложи за наказание председателя на Софийския апелативен съд Даниела Дончева, въпреки че тя е нарушила принципа за случайно разпределение на делата по случая с процеса за 102 млн. лева, свързан с КТБ. Това се разбира от съобщение на институцията. В края на март  проверката на инспектората приключи със заключени е, че има данни за образуване на дисциплинарно производство. За случая стана известно миналия октомври, когато съдия Милен Василев от търговската колегия на Софийския апелативен съд закачи писмо в таблото в коридора на съда, в което обвинява Дончева в действия със \"силен корупционен мирис\". Поводът за заявлението на съдия Василев е дело, което му е било разпределено случайно - търговски спор с материален интерес от 102 млн. лв., в основата на който стои сградата на КТБ на пл. \"Гарибалди\" в София. Според съдията, който излага подробна фактология за събитията, председателката на съда е проявявала интерес към делото и именно заради това е издала заповед, с която е иззела всичките му дела. Инспекторатът е отхвърлил възраженията на Дончева срещу констатациите на проверката и миналата седмица е било внесено предложение за образуване на дисциплинарно производство срещу Дончева. Мнозинството от съдебните инспектори - седем от общо девет - са гласували против това. Двама са били единствените, които са подкрепили предложението за дисциплинарка. Според сайта Defakto.bg това са били главният съдебен инспектор Теодора Точкова и докладчикът по проверката - Александър Мумджиев. Така проверката приключва с констатации, че Дончева е извършила нарушения на случайното разпределение, но от това няма да последва нищо. Преди време и прокуратурата \"оправда\" председателя на Апелативния съд в София, като прие, че  няма данни за извършено престъпление.", "date": "2018.04.23", "title": "Инспекторатът спаси от наказание съдия, нарушил случайното разпределение на делата"}
{"url": "https://www.dnevnik.bg/skorost/2018/04/23/3167982_avtorite_na_novite_putni_zakoni_tova_sa_samo_idei/", "text": "Всички нови моменти, които се въвеждат с трите проекта за закони, които ще заменят сегашният Закон за движение по пътищата, са само идеи и подлежат на обсъждане или отпадане, каза днес след дискусия по документите председателят на работната група, която ги подготви, Красимир Ципов. По повод критиките, че времето за запознаване със  Закона за движение по пътищата ,  Закона за пътните превозни средства  и Закона за водачите на моторни превозни средства преди обсъждането е било малко, заместник-министърът на вътрешните работи успокои, че това е само първа подобна среща. На дискусията беше обявено, че предложения в писмена форма ще се приемат до 4 май на електронен адрес  pravna@mvr.bg . Кръгли маси по темата щяло да има и след това. Целта на новите закони е една - да се намалят жертвите, защото с 98 загинали на 1 млн. жители само Румъния е след нас в ЕС, каза министърът на вътрешните работи Валентин Радев. Той допълни, че изискването на ЕС е до 2020 година техният брой да падне наполовина. Според Красимир Ципов разделянето на сегашния закон на три има за цел да създаде по-стабилна уредба, като и подзаконовите нормативни актове влязат в законите. Текстовете от един закон са разхвърляни в три Основните критики към новите закони бяха, че те не предлагат нов модел на организация и работа, а просто текстове от стария закон са разделени на три. \"Един закон трябва да е ясен, точен и достъпен, това го няма\", обобщи Йонко Иванов от \"Съюза на преподавателите по авто-мото подготовка\". Христо Радков от \"Българско обединение на шофьорите\" подчерта, че е бил нужен един изцяло нов закон, но такъв не се е появил, а единствената съществена промяна е в завишаване на някои санкции. \"Година след въвеждането на по-високите санкции от януари миналата година, когато се регламентира и свалянето на номерата, имаме 12 500 свалени номера, 12 000 отнети книжки, 250 000 акта, 900 000 електронни фиша и само 3 жертви по-малко. Явно санкциите не вършат работата\", посочи той. Радков подчерта, че няма как да се вземат адекватни мерки, след като статистиката куца. У нас 95% от катастрофите са по вина на водача. В останалите европейски държави този процент е 60, а останалите са по друга причина, явно ни е грешна статистиката и няма как да се направят правилните изводи\", аргументира се той. Красим Георгиев от Асоциацията за квалификация на автомобилистите в България подчерта, че в новите закони няма нищо за обучението, а то е ключово. Според зам.-министъра на транспорта Ангел Попов обаче с новия Закон за водачите на моторни превозни средства ще се ограничи излизането на пътя на необучени водачи. Единствените, изявили пълно задоволство от закона, бяха представителите на две от асоциациите на автосервизите, което е обяснимо предвид факта, че за първи път се въвежда регистрационен режим за тях и по-строг контрол от държавата. Георги Свиленски: На авторите на законите пиша две и половина Най-добре настроенията обобщи депутатът от БСП Георги Свиленски, които от години е сред най-активните парламентаристи, работещи по промените в Закона за движение по пътищата. \"Единственото хубаво е, че имаме сложено нещо на масата. Продължава да е голям е тежък Законът движение по пътищата, а на тези за подготовка на водачите и пътните превозни средства им пиша две и половина\", каза той. Според него сме станали свидетели на събиране на текстове и наредби от други закони в няколко нови закона. Началникът на пътна полиция Бойко Рановски обаче не се съгласи с критиките, че няма нови моменти. Като важни новости той открои взимането на книжките на чужденци, докато не си платят глобите, прецизирането на принудителни мерки и санкциите срещу водачите и изчистването на механизма за връчване на наказателни постановления.", "date": "2018.04.23", "title": "Авторите на новите пътни закони: Това са само идеи, всичко подлежи на промяна"}
{"url": "https://www.dnevnik.bg/sviat/2018/04/23/3167955_turciia_dopusna_novata_dobra_partiia_do_izborite_sled/", "text": "Турската избирателна комисия одобри участието на Добрата партия, създадена от отцепилата се от националистите Мерал Акшенер, на предсрочните  парламентарни избори на 24 юни , съобщи в. \"Хюриет\". Решението партията на Акшенер, която членуваше във втората най-голяма опозиционна сила, Партията за националистическо действие (ПНД), идва след спекулации дали новата организация ще може да участва, след като вотът за парламент ще се проведе година и половина преди предвиденото. Добрата партия  беше създадена през есента  и се представя като алтернатива на ПНД. Последната не е част от правителството, но обяви,  че ще влезе в съюз  с управляващата Партия на справедливостта и развитието (ПСР), а по-късно поиска и извънредните избори за парламент и президент. Други анализатори смятат, че Добрата партия  отправя предизвикателство  и към ПСР. Малко преди решението на изборната комисия 15 (от 134) депутати от най-голямата опозиционна Републиканска народна партия (РНП) обявиха, че напускат, за да станат част от Добрата партия. Говорител на РНП, Бюлент Тезджан, каза, че идеята е била на лидера на партията му, Кемал Кълъчдароглу, и целта е била да се осигури нужният брой кандидат-депутати. Малко след създаването на партията петима депутати от ПНД обявиха, че преминават към Добрата партия. С тяхната подкрепа, както и с тази на РНП, Акшенер разполага с необходимите ѝ по закон 20 депутати и така на практика проправиха пътя за \"група\" в парламента. Това е минималният брой депутати за формиране на група, както и минималният за регистрация на парламентарните избори и за излъчване на кандидат за президентските, а и за получаване на държавни средства за кампанията. (Тези изисквания гарантират участие, когато дадена партия няма изискваната организационна структура из страната, за да се регистрира за избори.) Решаващ ден Решението на РНП стана тема на задочен диалог между турските партии, след като ПРС обвини опозицията, че се стреми да издигне Мерал Акшенер като кандидат-президент. Републиканците обаче отхвърлиха подобна информация като \"слухове\" и обещаха, че утре ще бъде избран кандидатът от РНП. Преди няколко дни, след като президентът Реджеп Тайип Ердоган свика предсрочни избори на среща с лидера на ПНД  Девлет Бахчели , той отправи предизвикателство към лидера на РНП,  Кемал Кълъчдароглу , и поиска от него да се кандидатира, за да \"види колко гласа ще получи от народа\". \"Смятам другите кандидати за случайни, за загуба на време\", каза още Ердоган. Самият Кълъчдароглу изтъкна в интервю за турската NTV, че все още не е решено кой ще е кандидатът на партията му, но увери, че тя би победила на 24 юни с \"най-малко 60% от вота\".", "date": "2018.04.23", "title": "Турция допусна новата Добра партия до изборите, след като депутати от опозицията влязоха в нея"}
{"url": "https://www.dnevnik.bg/bulgaria/2018/04/23/3167986_zadurjaniiat_za_hvurlenata_bombichka_ranila_policai_na/", "text": "Софийският градски съд наложи най-тежката мярка за неотклонение - \"задържане под стража\", на младия мъж, който е задържан за хвърлената бомбичка по време на мача между \"ЦСКА - София\" и \"Левски\" миналата седмица, съобщава \"Фокус\". При инцидента сериозно пострада полицай Гергана Зашева, както и още един представител на жандармерията. Съдът приключи следствието и дава ход на делото. От съда считат, че Йордан Исаев е извършил престъпление, което търпи наказателна отговорност, както и че съществува опасност той да извърши друго престъпление. По време на заседанието задържаният, който  сам се предаде и призна вината си , се извини на двамата пострадали полицаи. Неговият адвокат поиска по-лека мярка, тъй като нямало опасност да се укрие, след като доброволно се е явил в Столичната полиция. \"Смятам, че няма опасност да се укрие, защото се разкайва и нищо не показва, че ако бъде освободен, ще извърши друго престъпление\", заяви адвокатът на Йордан Исаев. Решението на съда подлежи на обжалване. Следващото заседание по делото е насрочено за 3 май от 10 часа.", "date": "2018.04.23", "title": "Задържаният за хвърлената бомбичка, ранила полицай на мач, остава в ареста"}
{"url": "https://www.dnevnik.bg/bulgaria/2018/04/23/3167988_sportnoto_ministerstvo_otreche_obvineniiata_v_proval/", "text": "Министерството на младежта и спорта отрече  обвиненията, че е провалило европейската младежка конференция , която се проведе в София от 17 до 19 като част от събитията в програмата на българското председателство на Съвета на Европа. Обвиненията бяха отправени от председателя на Европейския младежки форум Луис Алварадо и Райчо Райчев, заместник-председател на Националния младежки форум. По думите на Алварадо това, което се е случило в София, \"разруши работата на поколенията преди нас\". Той заяви, че конференцията е била пример за това какво не е младежкото участие, защото \"нямаше никакви младежки и избрани младежки представители в дискусията\". Председателят на Европейския младежки форум се оплака, че по време на събитието е бил предлаган безплатен алкохол и че заради напитките някои от участниците не са били във форма за работната сесия на следващата сутрин, а вечерта е имало \"празненство с полуголи жени\". Спортното министерство излезе с позиция, като заяви, че \"обратната връзка от провеждането на европейската младежка конференция показва изключително позитивни отзиви от всички страни, излъчили младежки делегати\". От ММС посочиха, че целта на конференцията е била това да бъде платформа за диалог между младите хора от 40 държави в Европейския съюз, Западните Балкани и \"Източното партньорство\", както и хора на ръководни политически постове от българското правителство, Европейската комисия и ООН. \"Категорично заявяваме, че такъв диалог се осъществи, като се даде възможност на младежките делегати да задават неограничен брой въпроси в съответните панели от конференцията, които бяха предварително оповестени в програмата\", се казва още в съобщението на спортното министерството. \"Програмата на европейската младежка конференция беше изготвена с работна група, в която имаше представители освен на България, Естония и Австрия и на Европейската комисия и Националния младежки форум. Тази работна група дори беше председателствана от Европейския младежки форум\", допълниха от ведомството на Красен Кралев. От ММС се похвалиха, че за първи път са участвали представители на високо ниво в ООН, отговарящи за младежките политики, като \"по този начин идеите на младите делегати получиха чуваемост не само на европейско, но и на глобално ниво\". \"Непосредствено преди официалното закриване на конференцията, в което участие взе и министър-председателят Бойко Борисов, беше проведен диалог с еврокомисар Тибор Наврачич, министъра на младежта и спорта Красен Кралев и специалния пратеник на ООН по младежки въпроси Джаятма Уикнамараняке. По време на дискусията беше дадена неограничена възможност за въпроси от страна на присъстващите в залата над 250 младежи. Цялото събитие, наречено \"Граждански диалог\", бе излъчвано онлайн\", заявиха още от спортното министерство. Според ММС конференцията е била първото събитие от такъв мащаб, по време на което \"за пръв път бе дадена възможност на участниците сами да споделят своята визия, изготвяйки първите европейски младежки цели, които ще бъдат директна препоръка за новата европейска стратегия за младежта\". Министерството отрече и твърденията на Алварадо, че младите хора е трябвало сами да си купуват самолетни билети и да \"плащат пари от собствения си джоб, за да участват в конференцията\". \"Всеки от участниците имаше свободата да избере деня и часа на пристигането и заминаването си, като резервира сам самолетен билет. Всички самолетни билети впоследствие се заплащат от организаторите на събитието\", отговориха от ММС. Спортното министерство допълни, че неформалната част от конференцията, която е включвала \"вечеря и възможност за обмяна на опит между младежките делегати\", е практика на всички подобни форуми, не е задължителна за делегатите и не е част от официалната програма. Ръководеното от Кралев министерство обяви, че се очакват публични позиции по темата от Националното представителство на студентските съвети, Българския младежки червен кръст, както и други организации, които са присъствали и участвали в срещата в София. Според ММС това ще сложи край на \"всички спекулации за нередности около европейската младежка конференция, която беше организирана в интерес на развитието на младежките политики на национално, европейско и международно ниво\".", "date": "2018.04.23", "title": "Спортното министерство отрече обвиненията в провал на младежка среща от европредседателството"}
{"url": "https://www.dnevnik.bg/sviat/2018/04/23/3167987_bosna_niama_da_ekstradira_turska_grajdanka_za_vruzki_s/", "text": "Съд в Босна и Херцеговина отхвърли искането за екстрадиция на турски гражданин, който е сред издирваните от Анкара заради връзки с движението на проповедника Фетхуллах Гюлен, предаде \"Ройтерс\". Решението на съда идва на фона на засилен натиск, който Турция оказва върху съюзниците си за депортация на хора, за които се смята, че са  свързани с т.нар. училища на Гюлен  (каквито на Балканите има най-много в Босна и Херцеговина). Анкара смята, че именно мрежата на живеещия в САЩ проповедник е отговорна за неуспелия опит за преврат миналата година. През март шестима турски граждани, арестувани в Косово, бяха тайно предадени на Турция и  случилото се доведе до уволнението  на вътрешния министър и директора на разузнаването. Властите в Сараево пък бяха предупредени от турския посланик, че сътрудничеството с училищата и с последователи на Гюлен е опасно и за собствената им страна. Апелативният съд на страната е решил миналия месец, че Хюмейра Гьокчен, потърсила убежище в Босна и Херцеговина, преди турската молба за екстрадиция да постъпи, няма как да бъде предадена на властите в Анкара, тъй като е отправила искането за закрила. Решението от март не беше оповестено публично, но агенция \"Ройтерс\" е получила копие от него. Друг аргумент срещу екстрадицията ѝ е, че твърденията на Турция за принадлежността на Гьокчен към т.нар. Фетхуллахистка терористична организация (FETÖ) не издържа в съда. Причината е, че подобна организация (с това съкращение Турция обозначава мрежата на Гюлен, която няма формално име, но бива наричана от членовете си \"Хизмет\", или \"Движението\") не е обозначена като терористична с резолюции на ООН и Съвета на Европа. Съдът обаче не коментира дали има други подобни искания за екстрадиция. Източник на \"Ройтерс\" същевременно отбелязва, че Турция е поискала няколко души в страната да ѝ бъдат предадени. По-рано днес съдът в Страсбург  поиска от България информация  за експулсията на турския гражданин Абдуллах Бююк заради връзки с мрежата на Гюлен през август 2016 г. По делото се иска и потвърждение от правителството дали Бююк е подал молба за убежище в България, като в този случай иска да му бъдат предоставени копия на всички документи от тази преписка.", "date": "2018.04.23", "title": "Босна няма да екстрадира турска гражданка за връзки с Гюлен"}
{"url": "https://www.dnevnik.bg/sviat/2018/04/23/3167961_kak_makron_se_spriiateli_s_trump/", "text": "От всичко, което постигна Еманюел Макрон за почти година като президент на Франция, може би най-важното е приятелството му с Доналд Тръмп. Тази връзка изглежда невъзможна - от първото им  здраво ръкостискане  до неотдавнашното твърдение на Макрон, че е убедил Тръмп да бомбардират Сирия. И ще бъде помпозно демонстрирана, след като днес Макрон пристигне на първото държавно посещение на чуждестранен лидер във Вашингтон от встъпването на Тръмп в длъжност. Макрон постоянно се обажда на Тръмп. Други световни лидери са прекалено предпазливи или слаби, за да ухажват импулсивния американски президент, но Макрон смята, че е по-умно и по-сигурно да разговаря с Тръмп, отколкото да го изолира. Четиридесетгодишният умерен реформатор, които не е заемал изборна длъжност, преди да спечели  президентските избори във Франция , защити подхода си към 71-годишния консерватор Тръмп в интервю за \"Фокс нюз\", излъчено вчера. \"Аз няма да съдя... какъв трябва да е вашият президент или да смятам, че заради тези противоречиви мнения или разследвания президентът ви заслужава по-малко доверие\", заяви той. Френският президент има много какво да спечели от тази тридневна държавна визита. Той иска да заздрави имиджа си като олицетворение на днешна Европа и защитник номер едно на  либералния световен ред , както и да докаже, че Франция има съществена роля в разрешаването на световните проблеми като ядрените амбиции на Иран и международните търговски войни. Неговите цели може да звучат като френска надменност или пожелателно мислене, но съответстват на глобалната стратегия \"Франция се завръща\", която Макрон избра за мандата си. Той редовно разговаря с руския президент  Владимир Путин  и с други лидери, будещи противоречиви оценки. Опита се да предприеме свои собствени дипломатически маневри в Близкия изток, за да защити френските интереси и да гарантира, че Европа ще има думата при определяне на бъдещето на региона. Въпреки приятелските им отношения възгледите на Макрон и Тръмп се разминават по някои съществени въпроси. Например  глобалното затопляне . Макрон пародира лозунга от кампанията на Тръмп, като пусна в Туитър видео на английски, в което казва: \"Да направим планетата отново велика!\" Видеото бе качено малко след като миналата година Тръмп обяви, че иска да се оттегли от подкрепеното от ООН Парижко споразумение за климата. Политиката към Иран е друга тема, по която има разногласия. Франция е най-активният привърженик на постигнатата през 2015 г. сделка, сдържаща иранските ядрени амбиции. Тръмп заплашва да се оттегли следващия месец от споразумението. Тази седмица Макрон се надява да успее да постигне напредък и да убеди Тръмп да \"остане на борда\". И стигаме до търговията. Макрон и германският канцлер  Ангела Меркел , която планира да посети Вашингтон в петък, силно се противопоставиха на митата върху стоманата на Тръмп и неговата визия за \"Америка на първо място\", които заплашват силния общ европейски пазар.  По принцип държавната визита на Макрон е по-скоро символична, отколкото насочена към важни въпроси, и не се очаква голям пробив. Но в дългосрочен план Макрон се надява неговото разбирателство с Тръмп да помогне за изглаждане на някои от политическите им противоречия. От канцеларията му дават за пример американско-френското сътрудничество при въздушните удари срещу Сирия като модел за бъдещи съвместни действия. Как Макрон успя да не раздразни Тръмп, който е пословично чувствителен към обиди? \"Той много добре знае как да подходи към Тръмп\", казва Никълъс Дънгън, старши сътрудник в Атлантическия съвет - мозъчен тръст, базиран във Вашингтон. Докато други световни лидери и ветерани на американската политика карат Тръмп да изглежда като аутсайдер, Макрон го \"приема и уважава, а не го пренебрегва\", казва Дънгън и добавя: \"Това е много ефективна стратегия за влияние... чрез уважение и подобаващо отношение.\" \"Поне засега. Макрон все още рискува да бъде заразен от вулгарността на Тръмп, към която досега беше имунизиран\", казва Дънгън. Свободното владеене на английски от Макрон вероятно му е помогнало да постигне добри отношения, както и способността му да действа като човек със здрава ръка, както действа и Тръмп. Въпреки че е по-дребен и по-млад от Тръмп, Макрон е способен да му партнира по начин, които предизвиква възхищение вместо неодобрение, започвайки от първата им среща на форума на НАТО през май, където Макрон здраво стисна ръката на Тръмп и не го пускаше. В конфронтационния свят на Тръмп \"Макрон влиза като стрела, готова за битка\", казва Франсоа Есбур, бивш френски правителствен съветник и настоящ председател на Международния институт за стратегически изследвания. На срещата на НАТО \"Макрон му стиска ръката и това е началото на тяхното приятелство\", казва Есбур. Визитата на френския президент в САЩ ще открои \"изключителната способност на Макрон\" да се спогажда с твърдолинейни лидери\", казва Есбур. И допълва: \"Очевидно той е единственият, който може да говори с тях по същество и едновременно с това, без да изглежда, че жертва собствените си ценности.\" Макрон се надява също пътуването до Вашингтон да издигне авторитета му навсякъде - от ЕС до Сирия и израелско-палестинския мирен процес. За Макрон визитата в САЩ ще бъде добре дошла почивка от домашните проблеми: той излита в деня, когато се очаква стачки да блокират по-голяма част от френските влакове и една четвърт от полетите на \"Ер франс\". Макрон ще бъде почетен с две изискани вечери и ще произнесе специална реч пред Конгреса. Белият дом и Елисейският дворец подчертават близостта на двете страни, а не спорните въпроси.  И Макрон, и Тръмп са новаци в политиката с опит в бизнеса. Франция се счита за първостепенен съюзник на Америка заради помощта си за колонистите в спечелването на Войната за независимост. Макрон ще почете отдавнашния съюз, подарявайки на Тръмп  фиданка на дъб  от мястото на една от битките в Първата световна война, в която участват американски войски, битката в гората Бело. Това е знак на признание за жертвите, дадени от Америка за Франция, и очевиден намек за загрижеността на Макрон за околната среда. Той иска младото дръвче да бъде засадено в градините на Белия дом. /БТА", "date": "2018.04.23", "title": "Как Макрон се сприятели с Тръмп"}
{"url": "https://www.dnevnik.bg/bulgaria/2018/04/23/3168000_normativna_neuredica_bavela_planiranoto_uvelichenie_na/", "text": "Зам.-министърът на здравеопазването Бойко Пенков се срещна с представители на протестиращите за по-високи заплати здравни инспектори. Той обясни какви са причините те да получат между 5 и 10% увеличение на заплатите си вместо обещаните от здравното министерство 18%, съобщиха от ведомството. \"Причината, поради която служителите на регионалните здравни инспекции (РЗИ) не могат да получат 18% увеличение, е с чисто нормативен характер. Проблемът е, че процедурата за увеличение на възнаграждението съгласно Наредбата за заплатите на служителите в държавната администрация е обвързана с атестационната оценка. Оценките обаче са направени през месец януари тази година и за съжаление те са такива, че на много места не позволяват увеличението да надхвърли 10%. Поради тази причина министерството обмисля работещите в РЗИ да получат полагащото им се под формата на допълнително материално стимулиране\", заяви Пенков. По-рано днес  служители от регионалните здравни инспекции от цялата страна излязоха на протест  пред Министерския съвет с искане за по-високи заплати. Те настояха за бърза промяна на Наредбата за заплатите на държавните служители в сектора, тъй като сега действащата ограничава реалното повишаване на трудовите им възнаграждения. Протестиращите се обявиха за увеличение на възнагражденията с 20% от 1 май. Работещите в системата настояват да се въведат стартови заплати по длъжности, като най-ниската да е един път и половина минималната за страната. Представителите на РЗИ изразиха притеснението си относно принципите и евентуалните изкривени практики при формирането на допълнително материално стимулиране и заради това Пенков пое ангажимент министерството да извърши спешен анализ както на заплатите по нива на персонал, на присъдените атестационни оценки, които са определящи за увеличението на възнагражденията, така и на вътрешните правила за формиране на трудовото възнаграждение във всяка РЗИ. \"По отношение на правилата за допълнително материално стимулиране (ДМС) – ще направим опит да обърнем пирамидата, така че не ръководните кадри да получават най-голямо ДМС, а то да отива за работещите на терен\", каза още Бойко Пенков. По думите му в абсолютни цифри бюджетът на регионалните здравни инспекции за разходи за персонал тази година е увеличен от 25 млн. лв. на близо 30 млн. лв. Здравният министър Кирил Ананиев каза от своя страна, че \"има някакви заблуждения\" у здравните инспектори, че няма да получат увеличението си от 18%. \"Никъде не сме дали такова голямо увеличение. Толкова правителства имаше преди това, никой не им даде никакво увеличение. Скочиха точно срещу правителството, което им даде 18% увеличение\", коментира здравният министър, цитиран от \"Фокус\".", "date": "2018.04.23", "title": "Нормативна неуредица бавела планираното увеличение на заплатите на здравните работници"}
{"url": "https://www.dnevnik.bg/sport/2018/04/23/3167678_da_biagash_kato_forest_gump_ili_kak_anglichanin/", "text": "Известната фраза от филма \"Форест гъмп\" вероятно е оставила трайна следа в съзнанието на Роб Поуп. По подобие на главния герой в холивудската продукция 39-годишният англичанин намира призванието си, като тича с кауза. В Лондонския маратон в неделя Поуп постави нестандартен рекорд, като даде най-бързото време за човек, облечен като главния персонаж във филма на Робърт Земекис. Англичанинът измина трасето за 2.36:28 часа, но бягането му в столицата на Великобритания изглежда като детска игра в сравнение с голямото му предизвикателство. \"Чувството беше невероятно. Чух толкова много хора да крещят: \"Бягай, Форест, бягай!\" Мога да бягам като порива на вятъра\", каза Поуп след края на маратона. До септември 2016 г. той работи като ветеринарен лекар, но вътрешното чувство, че трябва да допринесе с действията си за промяна на облика на света, променя възгледите му. Под въздействието на \"Форест гъмп\" Поуп решава да пресъздаде бягането на главния герой, който тича без почивка в продължение на повече от три години и два месеца. \"Винаги съм искал да бягам през САЩ и си помислих, че искам да направя нещо специално. Преди да почине, майка ми ме съветваше да направя нещо, с което да оставя следа, за да променя света. И тогава се замислих: \"Защо да не тичам\", разказва Поуп, който е роден в Ливърпул. За 409 дни той е прекосил четири пъти САЩ на дължина, като е пробягал близо 25 хиляди километра. Поуп не спазва специален хранителен режим, като по думите му се храни нездравословно, защото му излиза по-евтино. Бегачът дори е пуснал брада по подобие на персонажа на Том Ханкс във филма от 1994 г. \"Всеки иска да е като Форест Гъмп. Той не съди другите по тяхната интелигентност, раса или минало. Ако всички приличахме поне малко на него, светът щеше да е по-добро място за живеене\", казва Поуп. С бягането си англичанинът събира пари за две неправителствени организации с благотворителна цел - Световният фонд за дивата природа (WWF) и Реасе Direct, която промотира мира в райони, където има войни. До момента Поуп е събра около 30 хиляди паунда, като желанието му е сумата да достигне 1 милион. \"Във филма хората питат Форест Гъмп защо бяга - за правата на жените, световния мир, бездомните, околната среда, животните. Двете благотворителни инициативи покриват всички тези предположения\", каза още Поуп.", "date": "2018.04.23", "title": "Да бягаш като Форест Гъмп, или как англичанин пресъздаде бягането на филмовия герой"}
{"url": "https://www.dnevnik.bg/sviat/2018/04/23/3168006_franciia_obiavi_plan_do_2025g_da_reciklira_100_ot/", "text": "Филип съобщи още, че Франция създава и съвсем нов сектор, посветен на рециклирането на играчки, спортни стоки, мобилни телефони и продукти от сегмента \"направи си сам\". В момента по чекмеджетата на французите са забравени около 30 милиона стари мобилни телефона, добави той. Правителството ще намали ДДС за услугите за рециклиране, а облагането за замърсяване ще се повиши. Строителната индустрия, отделяща около 70% от сметта в страната, ще бъде една от основните цели на първите мерки. При домакинствата ще се въведе принцип задължителната телевизионна такса да е пропорционална на обема изхвърляни отпадъци. Франция не е европейски лидер в преработката на отпадъци и е далеч от момента, в който напълно да се отърве от тях, коментира RFI. През 2014г. около 39% от отпадъците са били отделени за повторна употреба, докато в Германия този дял е бил 65%, а във Великобритания - 50%. При пластмасите положението е същото - събирани са 55% от бутилките, което е под средното ниво за ЕС и далеч под 90% в скандинавските държави.", "date": "2018.04.23", "title": "Франция обяви план до 2025г. да рециклира 100% от пластмасите"}
{"url": "https://www.dnevnik.bg/sviat/2018/04/23/3168003_pashinian_i_sargsian_-_samotniiat_opozicioner_i/", "text": "Единият е бивш журналист и дългогодишен опозиционер, който се отличава с камуфлажното си облекло и привлича тълпи с мегафон. Другият е бивш военен, който ръководи Армения от 2008 г. и  наскоро беше назначен  за министър-председател със засилени правомощия,  за чиято оставка настояваха  протестиращите. Пашинян - беглецът, станал лидер Само допреди няколко седмици малцина смятаха, че Никол Пашинян ще успее  да изведе на улицата десетки хиляди арменци , да блокира пътища и да парализира икономиката в знак на протест срещу оставането на власт на Серж Саргсян. Много арменци свързват този 42-годишен бивш журналист с трагични събития: смъртта на 10 демонстранти през 2008 г. при сблъсъци между полицията и привърженици на опозиционера, победен от Серж Саргсян, който тъкмо беше спечелил първия си мандат като президент. По това време Никол Пашинян вече беше един от водачите на протеста и се укриваше няколко месеца, преди да се предаде. Той получи ефективна присъда и беше освободен от затвора през 2011 г. благодарение на амнистия. Известен с прямотата си и с неудобните си въпроси, които не се колебае да задава в парламента, след като партията, която създаде - \"Граждански договор\", стана  парламентарно представена през 2017 г. , Никол Пашинян се утвърди като най-ефективния противник на Серж Саргсян. Пашинян без колебание отстоява лично позициите си. Ранен при сблъсъци с полицията в понеделник, той се появи след това с бинтована ръка и насинено око. \"Пашинян е различен от повечето опозиционни фигури, защото е смел, не се страхува и е изобретателен\", обясни за \"Франс прес\" социологът Геворг Погосян. Бащата на четири деца е популярен, особено сред младите хора от поколението, израсло след разпадането на Съветския съюз и получаването на независимостта на Армения през 1991 г. За анализатора Александър Искандарян арменската опозиция е сведена почти до нула и  Никол Пашинян  сега е единствената фигура. \"Днес той е арменската опозиция\", казва той. Саргсян - добра репутация в чужбина и не толкова в Армения На 63 години Серж Саргсян играе първостепенна роля в арменската политика, откакто страната получи независимост. Като военен той се отличи във войната за Нагорни Карабах между Армения и Азербайджан, отнела живота на 30 000 души в началото на 90-те години. И до днес на това се дължи до голяма степен и популярността му. \"Той изигра огромна роля във войната за Нагорни Карабах и в преговорния процес\", подчертава анализаторът Татул Акобян, който припомня, че военният, командващ на силите за самоотбрана на този сепаратистки район, е знаел как да се превърне в миротворец и \"смело е призовал да се направят нужните компромиси\", за да спрат сраженията. Преди да стане президент, Серж Саргсян е заемал почти всички постове в арменското правителство: министър на вътрешните работи, на отбраната, на националната сигурност и накрая министър-председател, преди да достигне най-високата длъжност през 2008 г. В международен план Серж Саргсян бе близък до Русия, която има военна база в Армения, без да къса връзките с Европейския съюз. \"Той беше в състояние да поддържа баланс между Европа и Русия, нещо уникално в постсъветското пространство\", казва социологът Геворг Погосян. Но постиженията му във вътрешен план са много по-скромни. От идването му на власт борбата с корупцията в полицията и в съдебната система върви трудно, страната продължава да е под натиск, а икономическото положение е тревожно. Нивото на бедност в Армения беше 29.8 процента през 2016 г. при 27.6 процента през 2008 г. според Световната банка, а брутният национален доход на човек днес възлиза на 3770 долара, същият като преди 10 г. Всички избори, откакто Серж Саргсян е президент, са били съпътствани от протестни движения, припомнят експерти. Това, че е баща на две дъщери, преподавател по музика и същевременно президент на арменската федерация по шахмат, не променя впечатлението за него: Серж Саргсян често има имиджа на студен човек, пресметлив и навъсен. \"Той е добър играч, но е много лош ръководител... Той е лидер от авторитарен тип, но авторитаризмът му е мек\", смята Татул Акобян.", "date": "2018.04.23", "title": "Пашинян и Саргсян - самотният опозиционер и нехаресваният лидер"}
{"url": "https://www.dnevnik.bg/skorost/2018/04/23/3167992_okolo_5000_ot_avtobusite_v_stranata_ne_sa_oborudvani_s/", "text": "В България има около 5000 автобуса, които не са оборудвани с колани за пътниците и биха били засегнати, ако се приеме записаното в новия Закон за пътните превозни средства предложение с такива да бъдат снабдени всички превозни средства от този вид, които извършват превози на повече от 30 километра. Това каза днес  след дискусия  по трите нови закона, които ще заменят Закона за движение по пътищата, заместник-министърът на транспорта Ангел Попов. Темата за коланите в автобусите стана актуална след  катастрофата на магистрала \"Тракия\" на 13 април , при която загинаха шестима души, а повече от 20 бяха ранени. В сегашния Закон за движение по пътищата няма изискване автобусите да имат колани, но е записано, че ако ги има, те трябва да се поставят. Друг е въпросът, че почти никой не спазва това изискване, а няма и контрол. Попов уточни, че предстои да се уточни за колко от автобусите няма техническа възможност колани да се монтират. \"В част от случаите седалките позволяват монтаж на колани, но такива не са сложени\", обясни Попов и добави, че не очаква вкарването на един такъв текст да удари сериозно превозвачите. Според последните данни на КАТ към 1 април в страната има регистрирани 20 148 автобуса. Не е ясно обаче колко от тях са за междуградски превози.", "date": "2018.04.23", "title": "Около 5000 от автобусите в страната не са оборудвани с колани"}
{"url": "https://www.dnevnik.bg/sviat/2018/04/23/3168013_politicheskiiat_lider_na_shiitskite_buntovnici_v_iemen/", "text": "Назначеният от шиитските бунтовници хути президент в Северен Йемен, Салех ал Самад, е бил убит при въздушен удар на водената от Саудитска Арабия коалиция, съобщиха контролираната от хутите телевизия \"Ал Масира\" и саудитската \"Ал Арабия\". Според \"Ал Масира\" ударът е бил в четвъртък в Ходейна, на западното крайбрежие на Йемен. Журналисти от региона съобщават, че новината е била пазена в тайна до днес, по-късно същата информация дойде от \"Ал Арабия\". Ал Самад, президент на Върховния политически съвет на хутите, беше вторият най-издирван човек от саудитската коалиция. Политическият съвет се счита за най-важния орган на хутите, с чиито действия започна войната в Йемен преди три години. Ал Самад е и най-високопоставенят представител на хутите, убит във войната.", "date": "2018.04.23", "title": "Политическият лидер на шиитските бунтовници в Йемен е убит при въздушен удар"}
{"url": "https://www.dnevnik.bg/zelen/2018/04/23/3167954_dostuput_i_do_plaja_na_kumping_delfin_e_ogranichen/", "text": "Наемателят на плажа на къмпинг \"Делфин\" е предприел строителни дейности върху пясъка, в непосредствена близост до морето. Това се вижда от снимка на читател на \"Дневник\", като той уточнява, че кадърът е заснет този уикенд. Изградена е и ограда, която напълно ограничава достъпа до морето, разказаха пред редакцията очевидци. По думите им работниците гонят хората от плажа с обяснения, че се работи по подготовката за летния сезон, а плажът е частен. Редакцията изпрати запитване до Община Царево и РИОСВ-Бургас за причините за ограничаване на достъпа до плажа и за оградата, но все още няма отговор от институциите. Дюни на \"Делфин\"  В същото време доклада по  проекта за промени в общия устройствен план на Царево , констатира, че в района на \"Делфин\" има местообитания от защитена зона \"Странджа\" над плажа, както и зараждащи се подвижни дюни на къмпинг \"Делфин\" и т.нар. сиви дюни на самия плаж (стр. 120 от доклада, публикуван на страницата на МОСВ). До момента наличието на дюни е местността се отричаше. Плажът на къмпинг \"Делфин\" е най-старият нудистки плаж по Южното Черноморие. Миналото лято той беше даден на наемател – на пловдивското дружество \"Тйва Интернешанъл\" със собственик Йордан Тодоров. През май миналата година наемателят изгради  масивна дървена стълба до плажа  без нужните разрешителни. Без  изискваните документи той започна да строи и дървеното си заведение . Непосредствено преди изграждането на стълбата, но отново на същото място, бяха изсечени дърветата и растителността – част от Природен парк \"Странджа\". Наемателят отрече да има връзка със сечта, а  разследването на прокуратурата  не стигна до извършителя. Ф ирмата \"Тива интернешънъл\" не допускаше през целия летен сезон нудистите на плажната ивица  и за целта постави табела, на която е записано, че плажът не е нудистки. Отново там п олицията наложи първа глоба на нудист , прекарващ почивката си на къмпинга.", "date": "2018.04.23", "title": "Достъпът и до плажа на къмпинг \"Делфин\" е ограничен"}
{"url": "https://www.dnevnik.bg/sviat/2018/04/23/3167374_makron_stava_dnes_purviiat_lider_udostoen_s_durjavno/", "text": "Френският президент Еманюел Макрон ще стане днес първият световен лидер, удостоен от САЩ с най-високата чест в дипломацията - държавно посещение, по време на управлението на президента Доналд Тръмп. То ще продължи три дни и сред основните теми на разговорите му с Тръмп ще бъдат споразумението за иранската ядрена програма, търговския конфликт между САЩ и Европейския съюз, борбата с тероризма, Северна Корея, Сирия, отношенията с Русия. Тръмп даде на ЕС срок до 1 май да договори постоянно изключение от товите мита да продукти от стомана и алуминий, а на Франция, Великобритания и Германия - до 12 май \"да поправят\" споразумението за иранската ядрена програма. В петък във Вашингтон на работно посещение пристига и канцлерър Ангела Меркел. До телефонния разговор ѝ с Тръмп на 1 март тя не беше имала пряк контакт с него в продължение на повече от 5 месеца. Между Макрон и Тръмп очевидно има повече разбирателство. Френският държавен глава изглежда по-добре разбира мотивите на американския си колега и кампанията му за завръщането на Франция на световната сцена съвпада във времето с лозунга на Тръмп \"Америка преди всичко\". Американският президент бе толкова впечатлен от парада в Париж за националния празник на Франция през миналата година, че поиска същото да бъде направено и във Вашингтон. След посрещането с пълни почести ще има частна вечеря на двете президентски двойки в Маунт Върнън, историческата резиденция на Джордж Вашингтон. Във вторник сутринта двамата президенти ще разговарят в Белия дом. След това Макрон ще отиде в Държавния департамент на обед с вицепрезидента Майк Пенс и ще присъства на военна церемония на Арлингтънското гробище, а след това ще бъде дадена официална държавна вечеря в Белия дом. Програмата включва реч в сряда на английски език пред общо заседание на двете камари на Конгреса - рядко оказвана чест на чужд държавен лидер. Според \"Франс прес\" речта ще бъде около 30 минути и ще бъде посветена на ценностите на демокрацията. Изобщо не сигурно, че Макрон ще успее да убеди често непредвидимия в ходовете си домакин да не налага търговски мита на ЕС или да не проваля сделката с Иран. Европейската политика се оказва по-удобен терен за визията на френския президент, отколкото световната сцена. Но Макрон не е отправял публични предизвикателства към Тръмп и това му дава повече възможности да защити френския национален интерес и интересите на ЕС в момент, когато мнозина от тази страна на Атлантика смятат, че САЩ се движат без ясна посока. \"Ройтерс\" припомня, че през изминалата година Макрон е разговарял по телефона по-често от който и да е световен лидер, което в някакъв смисъл го прави мост към Европа, а може би и към Русия, за новата власт във Вашингтон. \"Той не е традиционен политик. Изградихме силни отношения. Разминаваме се по някои теми. Винаги съм изключително прям и откровен и той също. Понякога успявам да го убедя, понякога се провалям\", сподели Макрон през януари. Това е добре дошло за Тръмп, който иска да избегне избадане в изолация, докато предпочита повече двустранните дипломатически отношения, с което отслаби традиционни съюзнически връзки на САЩ по света. Сега е моментът да се разбере дали политическите послания между Париж и Вашингнон ще бъдат подплатени с контретни резултати.", "date": "2018.04.23", "title": "Макрон става днес първият лидер, удостоен с държавно посещение в САЩ"}
{"url": "https://www.dnevnik.bg/sviat/2018/04/23/3166631_za_kakvo_moje_da_se_dogovoriat_dvete_korei_na/", "text": "Преди срещата между техните лидери следващата седмица двете Кореи обсъждат сключването на мирно споразумение, което може официално да сложи край на състоянието на война, продължаващо от техническа гледна точка, откакто Корейската война през 1950-1953 г. приключи с примирие, а не с договор. Президентът на САЩ Доналд Тръмп каза, че усилията имат неговата \"благословия\", ако Северна Корея се съгласи да се откаже от ядрения си арсенал. От техническа гледна точка Южна Корея и оглавяваните от САЩ сили на ООН са все още във война със Северна Корея, а идеята за официално мирно споразумение, което да промени това, не е нито нова, нито нещо, което може да бъде решено на една единствена междукорейска среща на върха, казват анализатори. По онова време южнокорейските лидери се противопоставиха на идеята за примирие и така полуостровът остана разделен. Те не участваха в примирието, което официално беше подписано от командира на севернокорейската армия, американския командир на Командването на ООН и командира на \"Китайските народни доброволци\", които по онова време Пекин официално не смяташе за част от своята армия. \"Технически погледнато, не е възможно двете Кореи да обявят край на примирието от 1953 г. на срещата на върха следващата седмица\", каза преподавателят от Университета за чуждестранни изследвания \"Ханкук\" в Сеул Пак Дже-джок. \"Но Южна и Северна Корея могат да се споразумеят, че имат намерение да сложат край на войната, да работят за мирно споразумение и да се стремят към обсъждания със замесените страни.\" \"Стабилно състояние на мир\" По-рано Северна Корея твърдеше, че ще преговаря за мирен договор само със Съединените щати. Например Ким Ир-сен - първият лидер на Севера и основател на управляващата династия Ким, повдигна въпроса за мирно споразумение с президента на САЩ Джими Картър през 70-те години на 20 век. Северна и Южна Корея сериозно обсъждаха преди идеята. През 1992 г. двете страни се съгласиха да \"се стремят заедно да превърнат сегашното състояние на примирие в стабилно състояние на мир\". Последната междукорейска среща на върха през октомври 2007 г. завърши с декларация на двете Кореи за \"признаване на необходимостта от спиране на сегашния режим на примирие и създаване на постоянен режим на мир\" и за \"съвместна работа за напредък по въпроса за това лидерите на трите или четирите пряко засегнати страни да се съберат на полуострова и да обявят край на войната\". В сряда говорител на южнокорейското министерство на националното обединение каза, че правителството очаква да гради върху тази позиция от 2007 г. Ново споразумение Друг неясен въпрос е какво точно може да замени примирието, а нито южнокорейски, нито американски служители са потвърдили как би изглеждало едно ново споразумение. \"Ядреното разоръжаване и мирният режим са двете страни на една и съща монета, затова Южна Корея сигурно ще повдигне и двата въпроса следващата седмица\", каза старши сътрудникът в Азиатския институт за политически изследвания в Сеул Шин Бом-чул. \"Проблемът е, че гаранциите за сигурността, за които ключово значение би имало евентуално мирно споразумение, са това, което Северна Корея има нужда да получи от Съединените щати, а не от Южна Корея.\" \"Можем да мислим за сценарий, при който двете Кореи правят до голяма степен символично обявяване, че войната между тях е приключила, но подобно споразумение не би имало съдържание, докато САЩ не му придадат официален характер.\" Напоследък в своите изявления правителството в Сеул често избягва понятието \"мирен договор\" и вместо това говори за \"мирен режим\" или \"споразумение за спиране на враждебните действия\". В миналото Северна Корея е настоявала за изтеглянето на американските войски от Юга, но има признаци, че Ким Чен-ун може да прояви гъвкавост по този въпрос, каза Пак, въпреки че Китай също така изразява тревога от присъствието на войските на САЩ. Севернокорейският лидер изненада наблюдателите, като не възрази срещу неотдавнашните американско-южнокорейски военни учения, а бащата на Ким - Ким Чен-ир, бе казал преди време на южнокорейския си колега, че Пхенян може да приеме присъствието на американските войски, ако тяхната роля се промени до чисто мироопазване. Междувременно някои наблюдатели предупреждават, че Северна Корея може да разглежда евентуално мирно споразумение като начин за подкопаване на съюза на Юга със Съединените щати. \"Това е капан\", написа наскоро в анализ Майкъл Рубин от консервативния Институт \"Американ ентърпрайз\". \"Да се надяваме, че Тръмп няма да се хване в него. В доклад през 2003 г. Институтът за мир на САЩ направи извода, че за да бъде едно споразумение ефективно, е необходимо то да бъде разработено от САЩ, Китай и двете Кореи. Евентуално уреждане би трябвало да включва споразумения за прекратяване на бойните действия и нормализиране на отношенията между Съединените щати и Северна Корея, признаване на суверенитета на двете Кореи, проверки за съкращаване на въоръженията и ядрените оръжия и гаранции за сигурността от Съединените щати и Китай за двете Кореи, заяви институтът. Участието на Китай в евентуални преговори ще бъде усложняващ фактор, каза Шин. \"Китай ще има проблеми с оставането на американските войски на Корейския полуостров по силата на един мирен режим. Дори да приеме присъствието им да продължи, той може да поиска Съединените щати да не разполагат ядрени или други стратегически активи като система за противоракетна отбрана\", каза Шин. Както Южна Корея, така и Съединените щати казват, че мирен договор е възможен само ако Северна Корея се съгласи да се откаже от ядрения си арсенал. /БТА", "date": "2018.04.23", "title": "За какво може да се договорят двете Кореи на срещата на върха тази седмица"}
{"url": "https://www.dnevnik.bg/sport/2018/04/23/3167468_grigor_dimitrov_e_na_35_tochki_ot_vrushtane_v_top_4/", "text": "Григор Димитров се доближи на 35 точки от четвъртото място в световната ранглиста преди турнира на червен кортове в Барселона, който ще се проведе тази седмица. Българският тенисист е поставен под №2 в надпреварата от категория \"АТП 500\" и ще почива в първия кръг. Той ще започне участието си в сряда или четвъртък, а първият му съперник ще е французинът Жил Симон или беларуският квалификант Иля Ивашка, който заема позицията на отказалия се Филип Колшрайбер от Германия. Димитров събира 4950 точки след  силното представяне в първия голям турнир на червени кортове през 2018 г.  - мастърса в Монте Карло. Той достигна до полуфиналите за пръв път в кариерата си и едва за втори в мастърс на клей след този в Рим през 2014 г. И в двата случая  на пътя му застана световният №1 Рафаел Надал . Испанецът триумфира в княжеството по изключително безапелационен начин. Той победи Аляж Бедене, Карен Хачанов, Доминик Тийм, Григор Димитров и Кей Нишикори без да загуби сет и с общо 410 минути престой на корта. С 11-ата си титла в Монте Карло  и рекордна 31-а от сериите \"Мастърс\" Надал запази първото място в световната ранглиста за четвърта поредна и общо 171-а седмица. 31-годишният испанец събра 8770 точки и има аванс от сто точки пред Роджър Федерер, който пропуска целия сезон на червени кортове. Александър Зверев, който стигна до полуфиналите в Монте Карло, се изкачва с една позиция и вече е трети с 5195 точки. 21-годишният германец изпреварва Марин Чилич, който след отпадането в четвъртфиналите в първия за сезона мастърс на клей има 4985 точки. Това е единствената промяна в челната десетка. Димитров има отлична възможност да се върне в топ 4 още тази седмица. Той няма да защитава точки, тъй като миналия сезон не игра в Барселона. Чилич пък няма да участва в турнири тази седмица. Хърватинът ще се включи в надпреварата от категория \"АТП 250\" в Истанбул, която ще се проведе другата седмица. Хуан Мартин дел Потро е шести в ранглистата с с 4470 точки. Аржентинецът пропуска първите турнири на клей и ще участва само в три състезания на тази настилка през 2018 г. - мастърсите в Мадрид (7 - 13 май) и Рим (14 - 20 май) и \"Ролан Гарос\", който започва на 28 май. Доминик Тийм от Австрия е седми с 3755 точки, като тепърва има да защитава много точки от финалите в Барселона и Мадрид и полуфиналите в Рим и \"Ролан Гарос\". След него се нареждат южноафриканецът Кевин Андерсън с 3390 и американецът Джон Иснър с 3125. Белгиецът Давид Гофен, който беше спрян от Димитров в четвъртфиналите в Монте Карло, затваря топ 10 с 2930 точки. Какво предстои в Барселона Турнирът в каталунската столица се очертава изключително силен. В него ще участват четирима играчи от топ 10 - Надал, Димитров, Тийм и Гофен, както и носителят на 12 титли от Големия шлем Новак Джокович и двукратният шампион в Барселона Кей Нишикори. В надпреварата ще се включат и някои от специалистите на червени кортове - Диего Шварцман, Пабло Кареньо Буста, Алберт Рамос Виньолас. Останалите поставени в основната схема са Хьон Чун, Адриан Манарино, Фелисиано Лопес, Андрей Рубльов, Фернандо Вердаско и Карен Хачанов. Димитров е водач в долната половина. Първият поставен, когото може да срещне, е Рубльов в третия кръг. Потенциален съперник на българина при достигане до четвъртфиналите е Кареньо Буста, а при евентуален полуфинал - Тийм, Вердаско, Шварцман или Рамос. Много интересна се очертава първата четвърт на схемата. Още в третия кръг Надал може да срещне Нишикори, с когото играха във финала в Монте Карло. Лопес и Джокович също попаднаха в тази първа четвърт. Във втората се открояват имената на Гофен, Баутиста Агут, Чун и Хачанов. За да запази първото място в света, Надал трябва да спечели титлата в Барселона за трети пореден и общо 11-и път. Откакто испанецът триумфира за пръв път през 2005 г., само двама тенисисти са успели да се доредят до трофея в Каталуня - Вердаско през 2010 г. и Нишикори през 2014 и 2015 г. Taзи седмица ще се проведе още един турнир от календара на АТП - от категория \"АТП 250\" в Будапеща. Това ще е второто издание на надпреварата в Унгария, която е спонсорирана от \"Газпром\". Французинът Лука Пуи се завръща, за да защитава титлата от 2017 г., а останалите поставени са Дамир Джумхур, Ришар Гаске, Денис Шаповалов, Аляж Бедене, Мартон Фучович, Ян-Ленард Щруф и Андреас Сепи.", "date": "2018.04.23", "title": "Григор Димитров е на 35 точки от връщане в топ 4 преди турнира в Барселона"}
{"url": "https://www.dnevnik.bg/sviat/2018/04/23/3166699_gruckite_preduprejdeniia_kum_makedoniia_moje_da/", "text": "Гръцките предупреждения към Македония, че няма да може да влезе в НАТО през юли при сегашния ход на преговорите, изглежда ускоряват диалога между Атина и Скопие, с очаквана среща между външните министри в сряда и поне 3 разговора до срещата в София на 17 май. Това сочат публикации в гръцки издания, цитирани от МИА, и източници в гръцкото външно министерство, цитирани от македонското електронно издание МКД. Ако срещата планирана (според МИА) \"при голяма потайност\" действително се състои в сряда, тя ще е само седмица преди очакваните разговори между първите дипломати Никола Димитров и Никос Коциас на 3 и 4 май. Говорител на кабинета в Скопие отказа да се ангажира с дата, но потвърди, че между двамата първи дипломати се очаква нов разговор до края на месеца. Застоят Нито един от очертаващите се три разговора няма да е в чисто двустранна обстановка. Предвиденият за сряда би трябвало да се проведе във Виена, с участието на специалния пратеник на ООН по въпросите за името Матю Нимиц. \"И ако Коциас по време на разговорите в Солун заяви, че следващата среща ще е на 3 и 4 май, най-вероятно в Солун, гръцки източници твърдят, че тази във Виена вероятно е инициирана от Нимиц,\" пише МКД. Миналата седмица Коциас увери, че Македония  няма да може да получи  покана за НАТО през юли на срещата на върха на Алианса, тъй като ходът на диалога за името не го предполага. Думите му последваха  сравнително положителен доклад  на Европейската комисия за страната с препоръка за начало на преговори за членство в ЕС. Идеята на Скопие беше договорът да е готов в основни линии през миналия или най-късно този месец, но отказът на македонското правителство да допусне промяна в конституцията на страната (която би гарантирала, че името ще е и за вътрешнополитическа употреба) и други технически спорове с Гърция остават препятствие. \"Много е вероятно новите разговори да се отнасят за времевия период, нещо, което се спомена и след срещата в Охрид,\" пише гръцкото издание \"Ин Нюз\". То има предвид последния разговор на Коциас и Димитров  по-рано този месец , на който беше договорена срещата на 3 и 4 май. На последната дата има четиристранна конференция в Солун, на която е домакин Гърция и в която за няколко поредни години участват Албания, България и Македония. Седмица по-късно - на 11 и 12 май, в района на нос Сунион на Егейско море, - ще се проведе и т. нар. Конференция за бъдещето на Европа, с участието на Вишеградската четворка, четирите земи членки на ЕС от Балканите и шестте западнобалкански страни, които се стремят към членство.", "date": "2018.04.23", "title": "Гръцките предупреждения към Македония може да доведат до нова среща за името тази седмица"}
{"url": "https://www.dnevnik.bg/photos/snimka_na_denia/2018/04/23/3167467_snimka_na_denia_juventus_i_napoli_zaedno_sreshtu/", "text": " и завърза още повече битката за титлата в Серия А. След успеха с 1:0 на неаполитанците в Торино, разликата на върха вече е само една точка четири кръга преди края на сезона. Още по-интересно беше, че всички футболисти излязоха с червена боя по лицата си. По този начин Серия А показа, че подкрепя кампания срещу домашното насилие в Италия.", "date": "2018.04.23", "title": "Снимка на деня: С боя на лицето срещу домашното насилие"}
{"url": "https://www.dnevnik.bg/intervju/2018/04/23/3165850_martin_kern_evropeiski_institut_za_tehnologii_v/", "text": "- В Европейския институт за иновации и технологии (ЕИТ) работим върху такава концепция, за да можем да предоставяме по-голяма подкрепа на българските предприемачи; за да свързваме всички заинтересовани страни в България с различни бизнес и научни общности в Европа. В България наистина има голям интерес за работа с ЕИТ, защото нашата концепция за взаимодействие е доказана, работи добре, помага за разпространяване на предприемаческо мислене и иновации, да се създават работни места, да се намерят инвестиции в стартъпи. Имаме и програма - Regional Innovation Scheme, по която има специализирано финансиране за България да работи с ЕИТ. Този процес вече тече, но искаме да го засилим в партньорство с правителството; да улесним връзката между различните заинтересовани страни, между предприемачите и различните общности. Тази идея стои зад създаването на хъба - в момента уточняваме детайлите. - ЕИТ работи в сферата на образованието, помага на дадено изследване (иновация) да стигне до пазара; на една идея да се превърне в продукт или услуга, да се създаде стартираща иновативна компания. Ние искаме да работим с всеки на всички етапи, по този път. Първо, работим в образованието, помагане на хората да развият повече предприемачески умения - помагаме на ученици, студенти и професионалисти да разберат как работят иновациите, да бъдат по-креативни и бизнес ориентирани. Имаме образователни програми в училища и университети. Второ, работим със стартиращи компании и им помагаме да се свържат с различните ЕИТ общности, всяка от които има отделна програма за подпомагане на стартъпи - не става въпрос само за финансиране, но и за коучинг, връзки с клиенти и индустрии, за помощ при разрастване и разкриване на нови работни места. И трето, разбира се, ние подкрепяме вече съществуващи проекти - да станат по-иновативни, по-разпознаваеми, да работят с други партньори. Ние работим по цялата скала и в България ще търсим в коя сфера ще можем да прибавим най-голяма стойност - климатични промени, енергия, дигитална сфера, храни. - Най-важното при иновациите - никога едно и също нещо не работи по еднакъв начин навсякъде. Затова ЕИТ дава всеобхватна, но различна подкрепа. За да започнат изследване, а после и стартъп в сферата на медицината, българските студенти може да имат нужда от различна помощ от тези в Шотландия например. Ние наистина се запознаваме с регионалната ситуация, за да се помогне на конкретните заинтересовани страни по най-добрия начин да добавят стойност към идеите си и да се свържат с други заинтересовани страни, с бизнеса в цяла Европа. Това е работата на ЕИТ. Затова не мога да ви дам конкретен отговор - за едни стартъпи най-важни са уменията, за други - парите, за трети - контактите, за четвърти - развитието на идеята и превръщането и в бизнес, и то в успешен бизнес, за пети - партньори. Общностите на ЕИТ могат да им помогнат с подготвени за бизнеса хора, които да станат изпълнителни директори на стартиращите компании. - Като цяло мисля, че в България има много силен потенциал за иновации. Това наистина е страхотно да се види - страната се развива по-бързо в сравнение с предходните години, а българите според мен наистина започват да имат предприемаческа култура. И все повече бизнеси и иновации се появяват тук, така че - ние идваме в София в перфектния момент, за да ги подпомогнем. Лесно е да създаде стартъп - особено в дигиталната сфера например. Има перспективи и в сферата на енергетиката, но там процесът е по-дълъг и труден. В сферата на здравеопазването пък е въпрос на много изследвания и отново на време. Ние не искаме само голям брой иновации, а търсим тези с най-голям потенциал; тези, които могат да се превърнат в лидери на пазара, да имат най-голяма полза за обществото. Виждаме голям интерес в различни сфери тук - и храни, и дигитални услуги, и енергетика, и др. Ще имаме и програма, която ще подпомага градската мобилност.", "date": "2018.04.23", "title": "Мартин Керн, Европейски институт за технологии: В България има силен потенциал за иновации"}
{"url": "https://www.dnevnik.bg/sviat/2018/04/23/3167421_niama_vreme_za_golf_merkel_se_sreshta_s_trump_tazi/", "text": "Германският канцлер Ангела Меркел ще се изправи пред трудни преговори с американския президент Доналд Тръмп този петък. Това е първото посещение на Меркел в САЩ в трудно спечеления ѝ четвърти мандат. Тя няма добри лични отношения с Тръмп и настроението на визитата ѝ вероятно ще бъде много по-различно от това на  френския държавен глава Еманюел Макрон , който ще бъде в Америка преди нея тази седмица. Въпреки разликата във възрастта и политическите им възгледи, Макрон и Тръмп се разбират добре. Меркел и американският президент не бяха говорили в продължение на пет месеца допреди началото на март. \"Посещението определено няма да е леко\", коментира Петер Бейер от християндемократите на Меркел, който отговаря за трансатлантическите отношения. Но според него канцлерът няма да бъде третирана по-зле от Макрон или от японския премиер Шинзо Абе, който игра голф с Тръмп. \"Няма време за губене в официалности\", отбелязва той. \"Честно казано, не мога да си представя канцлерът да играе голф.\" \"Мисля, че на посещенията на Макрон и Меркел трябва да се гледа като на едно. Макрон ще се погрижи за хубавите снимки и ще си изиграе ролята. Меркел ще поеме трудните задачи и ще изиграе своята.\" Двамата работят по реформа на еврозоната и засилването на Европейския съюз на фона на протекционистките политики на Тръмп и агресията на Русия. Основната тема вероятно ще бъдат митата върху стоманата и алуминия, които правят изключение за ЕС – но срокът му приключва на 1 май. Друга гореща тема – ядрената програма на Иран. Тръмп даде на Германия, Франция и Великобритания, които също бяха част от споразумението на Барак Обама с Техеран, срок до 12 май да \"поправят ужасните грешки\" в него. В противен случай той няма да удължи санкциите на САЩ срещу Иран.", "date": "2018.04.23", "title": "Няма време за голф: Меркел се среща с Тръмп тази седмица"}
{"url": "https://www.dnevnik.bg/bulgaria/2018/04/23/3167471_nad_dva_puti_uvelichenie_na_bejancite_opitali_se_da/", "text": "През месец март 2018 г. задържани на вход, на изход на държавната граница без регистрация от органите на МВР и установени в незаконен престой във вътрешността на страната са 175 граждани на трети страни. Това е увеличение с над два пъти в сравнение с данните от февруари, показва статистиката на МВР. Пикът е бил в началото на преходния месец, като в първите две седмици на април също се забелязват по-засилен поток от хора, задържани при опит да влязат в страната. Въпреки че се отчита увеличение, данните показват, че все още не може да се говори за натиск, какъвто е имало през предходните години по същото време. От началото на 2018 година са арестувани 356 граждани на трети страни (в сравнение за същия период на 2017 година те са били над 700) За разлика от други месеци, в които МВР отчиташе най-много задържани при опит да излязат от страната и то повече от тези, които са се опитали да влязат, последните данни показват, че полицията спира мигрантите във вътрешността на страната. От началото на годината такива са почти половината от общия брой задържани - 188 души. През март от общо 175 задържани, 96 са били установени в незаконен престой във вътрешността на страната. При опит да излязат през март са били хванати 20 души. Данните на Държавната агенция за бежанците показва, че над 80 души са поискали да получат бежански статут. Агенцията е предоставила такъв на 8 души, отказала е на 28, а прекратените и спрените производства са над 200. Това са случаите, при които най-често кандидатстващият за статут не може да бъде открит. Миналата седмица  данните на \"Евростат\"  показаха, че Европейският съюз е дал убежище на повече от половин милион бежанци (538 000) през 2017 г., като Германия е поела повече от 60% от тях, показват Броят им е по-нисък с около една четвърт в сравнение с 2016 г. Разселени са били 24 000 мигранти по квотите на Европейската комисия.", "date": "2018.04.23", "title": "Над два пъти увеличение на бежанците, опитали се да влязат у нас през март"}
{"url": "https://www.dnevnik.bg/bulgaria/2018/04/23/3167349_dostuput_do_ndk_shte_e_ogranichen_chetiri_dni_prez/", "text": "В понеделник, четвъртък, петък и събота - 23, 26, 27 и 28 април, достъпът до централната сграда на НДК ще бъде ограничен. Мярката се налага от съображения за сигурност във връзка със събития в календара на българското председателство на Съвета на ЕС. Касите на Билетния център ще работят нормално с обичайното работно време от 09:00 до 20:30 часа, но са изместени в кино \"Люмиер Лидл\". Желаещите да закупят билети за културни събития могат да го направят и през оналйн платформата tickets.ndk.bg. Без промени остава достъпът до Театър \"Азарян\" и ДНК – пространство за съвременен танц и пърформанс, а Литературен клуб \"Перото\" ще отвори врати след приключване на събитията.", "date": "2018.04.23", "title": "Достъпът до НДК ще е ограничен четири дни през тази седмица"}
{"url": "https://www.dnevnik.bg/sport/2018/04/23/3167474_mohamed_salah_beshe_izbran_za_igrach_na_sezona_vuv/", "text": "Нападателят на  \"Ливърпул\"  Мохамед Салах беше избран за играч на сезона във Висшата лига от своите колеги. Египтянинът изпревари футболистите на шампиона \"Манчестър сити\" Кевин де Бройне, Давид Силва и Лерой Сане, вратаря на \"Манчестър юнайтед\" Давид де Хеа, както и нападателя на \"Тотнъм\" Хари Кейн. Салах е отбелязал 31 гола във Висшата лига дотук с оставащи три мача до края на сезона. Във всички турнири египтянинът има 41 попадения в 46 мача. Салах е първият представител на Египет, който печели наградата на Асоциацията на професионалните футболисти в Англия. \"Надявам се да не съм последният. Това е огромна чест и се гордея с приза, защото работих много здраво\", каза Салах. Последният футболист на \"Ливърпул\", който спечели наградата, беше Луис Суарес през сезон 2013-14. В последните три години неизменно играч на шампиона беше избиран за №1 – Еден Азар (\"Челси\") през 2014-15, Рияд Марез (\"Лестър\") през 2015-16 и Н’Голо Канте (\"Челси\") през 2016-17. За най-добър млад играч футболистите избраха Лерой Сане. Крилото на \"Манчестър сити\" спечели наградата в конкуренцията на Кейн и съотборниците си Рахим Стърлинг и Едерсон. Сане е първият германец, който получава отличието, и шестият победител, роден извън Острова, след Еден Азар (2014 г.), Сеск Фабрегас (2008 г.), Кристиано Роналдо (2007 г.), Хари Кюъл (2000 г..) и Никола Анелка (1999 г.). Миналата седмица  беше обявен и отборът на сезона , в който отново очаквано Салах попадна. В идеалния състав влязоха петима играчи на \"Манчестър сити\" - Николас Отаменди, Кайл Уокър, Силва, Де Бройне и Серхио Агуеро, двама от \"Тотнъм\" - Ян Вертонген, трима от \"Тотнъм\" - Кейн, Кристиан Ериксен и Ян Вертонген, Маркос Алонсо от \"Челси\" и Де Хеа. Скандал за имиджовите права на нападателя в Египет В родината на Салах се разрази скандал около имиджовите му права. Причина за това стана рекламен договор на футболната федерация на Египет, която е поставила снимка на нападателя върху самолета, с който пътува националният отбор. Адвокатът и агент на Салах Рами Абас обяви, че от федерацията нямат право да използват снимки на нападателя, защото той има отделни рекламни договори. 25-годишният футболист е лице на \"Водафон\" и като такъв имиджовите му права се държат точно от телекомуникационната компания. Самият Салах обяви пълна подкрепа на агента си, който заплаши, че дори ще заведе дело. Новината обаче се приема с притеснение в Египет. Такъв коментар направи бившият национал Ахмед Хосам Мидо. \"Това не е добра новина преди световното първенство, защото другите футболисти ще се почувстват изолирани, което може да развали атмосферата\", каза Мидо. Според него футболната федерация на Египет има право да използва снимки на играчите за рекламни цели само ако те са четирима или повече на една снимка, но не и поотделно.", "date": "2018.04.23", "title": "Мохамед Салах беше избран за играч на сезона във Висшата лига"}
{"url": "https://www.dnevnik.bg/evropa/2018/04/23/3167478_frenskite_deputati_prieha_zakon_predlagasht_zatvor_i/", "text": "Френското национално събрание - долната камара на парламента, прие с голямо мнозинство вчера оспорван закон, затягащ правилата за даване на убежище, след бурни дебати, които за пръв път предизвикаха пропукване на единството в партията на президента Еманюел Макрон, предаде \"Ройтерс\". Законът бе одобрен с 228 гласа, 128 депутати гласуваха против и 24 се въздържаха. Дебатите ще продължат в Сената - горната камара на парламента, през юни. Текстът предвижда  да се удвои до 90 дни времето за задържане на нелегални мигранти, намалява сроковете за подаване на молби за убежище и определя наказание от една година затвор и глоби за нелегално пресичане на границите. Правителството заяви, че иска да бъде и твърдо, и справедливо към имиграцията - основен фактор за общественото мнение, откакто хиляди мигранти, бягащи от войните и бедността в Близкия изток и Африка, поеха към Европа. Законът предвижда също малолетните да получават убежище по облекчена процедура и намалява наполовина времето, в което властите трябва да обработват молбите за убежище. Законът бе остро критикуван от правозащитни организации и от левите партии и е ключов тест за единството в центристката партия на Макрон \"Република, напред!\", отбелязва \"Ройтерс\". Един депутат от президентската партия гласува против текста, а 14 се въздържаха. Преди гласуването председателят на парламентарната група Ришар Феран предупреди, че гласуване \"въздържал се\" ще бъде възприето като дребно прегрешение от партийното ръководство, но гласуване против ще се смята за \"смъртен грях\". Правителството се оказа в неловка ситуация и защото депутатите от крайнодесния Национален фронт на Марин льо Пен подкрепиха някои членове от текста на закона, добавя \"Ройтерс\". /БТА", "date": "2018.04.23", "title": "Френските депутати приеха закон, предлагащ затвор и глоби за нелегални мигранти"}
{"url": "https://www.dnevnik.bg/na_put/2018/04/23/3161388_fotogaleriia_lyo_bek_eluen_-_nai-jivopisnoto_selo_na/", "text": "Льо Бек Елуен е най-живописното село на Нормандия.", "date": "2018.04.23", "title": "Фотогалерия: Льо Бек Елуен - най-живописното село на Нормандия"}
{"url": "https://www.dnevnik.bg/evropa/2018/04/23/3167482_i_avstriia_se_zaburka_v_napadkite_mejdu_orban_i_soros/", "text": "Представител на крайнодясната Австрийска партия на свободата (АПС), която управлява заедно с консерваторите, предизвика гнева на опозицията. Причина бе съгласието му с мнението на унгарския премиер Виктор Орбан, който каза, че милиардерът Джордж Сорос играе роля в организирането на миграционните потоци, предаде \"Франс прес\", цитирана от БТА. Лидерът на социалдемократите и бивш канцлер Кристиан Керн заяви, че е премината \"червена линия\", а малката либерална партия \"Нова Австрия\" упрекна крайнодесния депутат, че се захваща с антисемитска политика. В интервю за всекидневника \"Ди Пресе\" председателят на парламентарната група на АПС Йохан Гуденус спомена \"убедителни слухове за участието на Сорос в насочването на миграционните потоци към Европа\". \"Той е финансирал неправителствени организации, които носят отговорност за масовата миграция към Европа\", добави Гуденус, обсъждайки кампанията, която унгарският премиер Виктор Орбан води срещу Джордж Сорос. 41-годишният депутат, който е известен със симпатиите си към сръбските и руските националисти, изрази и убеденост, че \"толкова големи миграционни движения не са нещо случайно\". Социалдемократите и \"Нова Австрия\" заявиха, че тези изказвания са недостойни за председател на парламентарна група, и призоваха канцлера Себастиан Курц да реагира. Социалдемократите упрекнаха депутата, че подхранва конспиративни теории и подклажда страх с антисемитски аргументи. Миналата седмица стана ясно, че основаната от Джордж Сорос фондация \"Отворено общество\"  закрива офиса си в Будапеща  и премества централата на операциите си за Източна Европа в германската столица. Орбан не само превърна  персоналните атаки срещу Сорос  в централна тема на изпълнената с ксенофобски послания предизборна кампания, донесла му запазване на конституционното мнозинство в парламента. През януари неговата партия \"Фидес\" внесе проект за закони под името \"Стоп Сорос!\", които рязко да затруднят дейността на неправителствения сектор.", "date": "2018.04.23", "title": "И Австрия се забърка в нападките между Орбан и Сорос"}
{"url": "https://www.dnevnik.bg/bulgaria/2018/04/23/3167485_advokat_markovski_niama_dokazatelstva_sreshtu/", "text": "Няма доказателства, че задържаният кмет на столичния район \"Младост\" Десислава Иванчева е искала подкуп. Това коментира нейният адвокат Марин Марковски в ефира на \"Нова телевизия\". \"В следствието г-н Ваклин е казал, че е бил само един път в кабинета на Иванчева – това е единственият им личен контакт,  а той твърди, че Десислава Иванчева му е поискала подкуп от 500 хил. евро на 13 април в \"Ринг мол\" на \"Симеоновско шосе \". Това е абсолютно невярно, защото на тази дата тя не е била там, което става ясно от записи на камерите\", аргументира се той. Марковски разясни, че няма доказателства и че Иванчева е докосвала маркираните  банкноти от подкупа в размер на 70 000 евро . Фосфоресциращото вещество, с което са били маркирани парите, е било открито само върху малка част от дясната длан на Иванчева. Според него това е станало, когато е докоснала протоколите във връзка с подписването, защото парите са броени по време на задържането. Той поясни, че ако събраните пари, които са веществено доказателство, са върнати на бизнесмена Александър Ваклин, това е проблем. \"В случая има протокол за подобно връщане. Ето какви са доказателствата - едни изчезнали пари и малко фосфоресциращо вещество на дясната ръка\", каза Марковски. Той посочи, че има противоречия и в показанията на бившия районен кмет Петко Дюлгеров. По думите на Марковски самият Дюлгеров не е казвал, че Иванчева е взела парите, а че той ги е оставил в колата й. Адвокатът акцентира и върху друго нарушение при задържането, което определи като престъпление. От 10.30 до 13 ч. тя е била с белезници без протокол за задържане. За това по думите на Марковски някой би трябвало да понесе наказателна отговорност. Марковски добави, че  Ваклинов не е точен със затрудненията, които е срещнал . \"Той действително има парцел и разрешение от всички отдели. Работата на кмета е да уведоми и да препрати преписката. При положение че бави преписката, се пише жалба до съда, която се разглежда бързо. На мен ми се струва, че не се е работило юридически правилно\", каза още той.", "date": "2018.04.23", "title": "Адвокат Марковски: Няма доказателства срещу Десислава Иванчева"}
{"url": "https://www.dnevnik.bg/sviat/2018/04/23/3167411_miliardi_evro_ot_fondovete_na_es_moje_da_se/", "text": "Страните от Централна и Източна Европа може да изгубят десетки милиарди евро от кохезионните фондове на ЕС за следващия бюджетен период заради пренасочването им към Южна Европа и съкращаване на средствата. Достъпът до това, което ще бъде договорено за 2021-2027г., вероятно ще става при по-строги условия, включително спазване върховенството на закона и ограничаване на това, за което може да използва едно правителство парите на данъкоплатци от друите страни в ЕС. Това  твърди \"Файненшъл таймс\"  като се позовава на работен документ на Европейската комисия. Политическият проект е под заглавие \"кохезия и ценности\", което според изданието е ясен сигнал за очакванията, свързвани в Брюксел с употребата на еврофондовете. Статията е публикувана броени дни преди събирането в София на 27 и 28 април на неформална среща на икономическите и финансови министри (ЕКОФИН). Официалните преговори за следващата многогодишна финансова рамка още не са започнали, но ако идеите в документа, цитиран от \"Файненшъл таймс\" се наложат, това означава, че от България, Полша, Унгария, или Румъния милиарди евро ще се пренасочат към изпаднали във финансови затруднения държави като Испания или Гърция. Допълнителна помощ очакват бедни райони на Франция или части от Германия и скандинавските страни, където са настанени стотици хиляди мигранти. Става дума за сериозна реформа на принципите, по които се разпределят около 350 млрд. евро за кохезионна политика. Европейската комисия би трябвало да представи през месец май първите си виждания за бюджет 2021-2027, но е ясно, че тя иска да се прекрати с разпределянето му според БВП на глава от населението, посочва ФТ. Изданието смята, че критериите ще бъдат разширени с показатели като младежка безработица, образование, иновативна среда и отношение към мигрантите. \"Промените в принципите на разпределянето не само ще преначертаят географията на еврофинансирането, но и ще създадат нова логика зад политиката на ЕС за преразпределяне на благосъстоянието. Джон Бактлър, специалист по кохезионна политика в университета Стратклайд, казва, че преговорите за бюджета може да са \"най-тежките от 30 години насам\". Според него всички страни вероятно ще изгубят финансиране на кохезионната политика, основният въпрос е колко големи ще са тези загуби за отделните държави и региони.\"", "date": "2018.04.23", "title": "Милиарди евро от фондовете на ЕС може да се пренасочат от Източна към Южна Европа"}
{"url": "https://www.dnevnik.bg/bulgaria/2018/04/23/3167477_ivan_geshev_parite_sa_v_prokuraturata_ne_sa_vurnati_na/", "text": "Седемдесетте хиляди евро, намерени в багажника на служебната кола, в която на 17 април  беше задържана  Десислава Иванчева, кмет на столичния район \"Младост\", се съхраняват в следствието на специализираната прокуратура, защото са веществено доказателство. Това обяви в ефира на Би Ти Ви ръководителят на специализираната прокуратура Иван Гешев. При разглеждането на мярката за неотклонение в спецсъда на 20 април а двокатите на тримата обвинени заявиха , че парите - ползвани според разследващите за подкупа, са върнати на  строителния предприемач Александър Ваклин . Прокурор Илиян Рангелов заяви пред журналисти, че с протокол от 17 април служител на антикорупционната комисия е предал парите на Ваклин за използването им за целите на разследването, а не като връщане. \"Този човек, освен че страда от административния произвол и обикаля всички медии, за да се защити и да защити държавата, вместо държавата да го защити, се налага да търпи и други неблагоприятни последствия. Аз съм сигурен, че ще има и други неблагоприятни последствия\", коментира Гешев, но не каза какво има предвид. Гешев подчерта, че при задържането на Иванчева колегите му са \"спазили закона от А дои Я\". По думите му по закон претърсването се прави \"само в присъствието на лицето, което използва обекта, в случая – служебният автомобил на Иванчева\", който беше спрян от полицията и 5-6 часа остана заедно с нея и нейната заместничка пред Спортната палата в прекия ефир на телевизиите. \"Това е лош късмет – лош късмет за нас, разследващите, защото и ние имаме семейства, никой от нас не иска да стои пред цяла България и да извършва тези действия. Това е стрес и за нас, и за обвиняемите и семействата им. Не сме виновни, че госпожата, заместникът й и посредникът решиха да се срещнат в центъра на София, да извикат изнуденото лице, да вземат парите, да си ги разхвърлят в едно кафе и след това да тръгнат по този маршрут\", заяви Гешев. Той каза още, че е нямало как да се поеме рискът да загубят преследваните със 70 000 евро. \"Тогава щяхте да питате защо не ги задържахте веднага\", каза Гешев. В коментар на изказването на Иванчева, че при проверката на колата полицаите са отишли и директно са взели от багажника \"кашона с парите, който не знаехме, че носим\" той заяви, че претърсването е започнало от предна лява врата с пълно описване на всичко намерено и след час-час и половина парите са били открити в багажника. \"Обвиняемите в България могат да говорят абсолютно всичко, включително и да лъжат. Не носят никаква наказателна отговорност. Работата на адвокатите е да подкрепят тези защитни версии на обвиняемите\", каза Гешев и добави, че няма да коментира дали версията на Иванчева е лъжа. По думите му по ръцете и телата на задържаните били открити следи от веществото, с което е маркирана сумата. Също и по части на колата, използвани от Иванчева, докато шофирала. Гешев отбеляза, че знае всичко това от колегите си и не е чел обстойно документите. По думите на адвоката на Иванчева Марин Марковски фосфоресциращото вещество, с което са били маркирани парите, е било открито само върху малка част от дясната длан на Иванчева.  Според него  това е станало, когато е докоснала протоколите във връзка с подписването, защото парите са броени по време на задържането. За подкупа Гешев каза, че е имало \"пазарлък\" от средата на март и 70-те хиляди евро са били поискани от бизнесмена Александър Ваклин, преди да му бъде направена \"отстъпка\" и за останалите му обекти в \"Младост\". Гешев заяви, че не е вярно твърдението на адвокатът Ирен Савова, че в постановлението пише, че парите са предадени на 2 април, а подкупът е поискан на 13-и. \"Как така едни пари вървят изпреварващо, преди да са поискани\", пита тя. \"Това не е вярно\", каза Гешев. В отговор на въпроса дали това е провокация към подкуп, Иван Гешев определи това като \"остарял за мен институт, който пречи на борбата с корупцията\". \"Ние оправдаваме някой, който насила е взел – тогава е въпросът защо взе\", заяви той и допълни, че в случая няма как да има провокация от изнудвано лице. \"Има голям инвеститор клас А, неофициално от тази фирма излизаха сигнали, че се процедира по този начин  . В един момент собственикът, който е чужденец, е преценил, че няма да се сигнализират българските правоохранителни органи\", каза още Гешев.", "date": "2018.04.23", "title": "Иван Гешев: Парите са в прокуратурата, не са върнати на Александър Ваклин"}
{"url": "https://www.dnevnik.bg/razvlechenie/2018/04/23/3166328_pravila_i_usloviia_za_uchastie_v_otmustitelite_voina/", "text": "1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет. 4 23.04.2018 г., 10:00 часа – 06.05.2018 г., 23:59 часа 3.  4 бр. двойни билети за филма \" 5 комплекта оригинални награди от филма \" \"; 4. Правила за участие в играта: а) Играта е отворена за участие на всички български граждани, навършили 18 години, с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в Играта е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрират е  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния Ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в id.capital.bg. г) С тази допълнителна регистрация на  https://www.dnevnik.bg/otmastitelite/  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) Участието в Играта се изразява в даване на минимум един верен отговор на въпросите, задавани в хода на Играта на  https://www.dnevnik.bg/otmastitelite/ 5.  а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма \" б) Играта продължава 14 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  г. ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване.   В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване. в) Жребият за наградите се тегли на   г. г) Всеки участник може да отговаря на неограничен брой въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в Играта, имат правото да се борят за обявените награди. Участниците, посочили верни отговори на зададените въпроси и в двата етапа на Играта, участват в томболата за разпределение на двойните билети за филма \" 6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  https://www.dnevnik.bg/otmastitelite/  на   г. Тегленето на наградите се извършва в присъствие на представители на организаторите. в) Победителите в Играта се уведомяват за наградата им чрез съобщение на електронната поща, с която са се регистрирали в id.capital.bg, или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на Играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) наградите за играта, посветена на   са само и единствено   двойни билети за филма, на който е посветена Играта,   оригинални награди от филма  . Билетите могат да бъдат ползвани в кино по избор на победителя от веригите \"Синема сити\" ( www.cinemacity.bg ) и \"Кино Арена\" ( www.kinoarena.com ). След като победителят посочи конкретно кино от съответната верига, организаторите уведомяват съответното кино за имената на победителя и той може да ползва своята награда. г) Кинобилетите за филма   важат за периода   в ден и час, избран от победителя, според програмата на посоченото от него кино. д) оригиналните награди от филма   са само и единствено: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. г) Организаторите не носят отговорност, ако в посоченото от победителя кино, в избрания от него ден и час, в които иска да ползва своята награда, филмът  не се излъчва. Евентуалните спорове между организаторите на Играта и участниците се решават чрез преговори, а при невъзможност за постигане на споразумение чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни, като направи това писмено на адрес: София 1000, ул. \"Иван Вазов\" 20, \"Дневник\" за играта  \" или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  https://www.dnevnik.bg/otmastitelite/  на 23.04.2018 г. Настоящите Официални правила се подчиняват и тълкуват в съответствие със законодателството на Република България.", "date": "2018.04.23", "title": "Правила и условия за участие в \"Отмъстителите: Война без край\""}
{"url": "https://www.dnevnik.bg/razvlechenie/2018/04/23/3166334_igrai_i_specheli_s_otmustitelite_voina_bez_krai/", "text": "Те отново са тук - Железният човек (Робърт Дауни Джуниър), Тор (Крис Хемсуърт), Доктор Стрейндж (Бенедикт Къмбърбач), Капитан Америка (Крис Еванс), Черната вдовица (Скарлет Йохансон), Черната пантера (Чадуик Боузман) и останалата част от супергероите на \"Марвел\" се завръщат за една последна битка в \"Отмъстителите: Война без край\", в която ще трябва да спасят Вселената от всесилния Танос Продължението на суперуспешната поредица идва в кината на 27 април, а \"Дневник\" дава шанс на читателите си да спечелят билети за филма и оригинални награди  с новата си киноигра . Всяка от следващите две седмици ще задаваме по един въпрос, свързан с \"Отмъстителите: Война без край\". Участвайте в играта от днес,   и можете да спечелите четири двойни билета за филма, четири комплекта тениска и калъф за документи и един комплект от флашка и тетрадка.  Въпросът от първото ниво - \"Отмъстителите\"  - ще бъде онлайн до последните минути на 29 април. За да се регистрирате за томболата, не е необходимо да сте участвали и в двете нива, но повече верни отговори носят повече шансове за награда. Преди да участвате, прочетете  правилата и условията на играта.", "date": "2018.04.23", "title": "Играй и спечели с \"Отмъстителите: Война без край\""}
{"url": "https://www.dnevnik.bg/sviat/2018/04/23/3167507_maikul_blumburg_obeshta_da_pokrie_vnoskata_na_sasht_v/", "text": "Милиардерът и бивш кмет на Ню Йорк  Майкъл Блумбърг  ще напише чек за 4.5 милиона долара, за да покрие финансовото участие на САЩ в Парижкото споразумение за климата за тази година, предаде агенция \"Ройтерс\". Миналата година президентът Доналд Тръмп оттегли Съединените щати от споразумението и така САЩ станаха единствената страна, която се обяви против него.  Блумбърг  каза в интервю за Си Би Ес, че се надява Тръмп да промени мнението си догодина. Бившият кмет на Ню Йорк ще продължи да отпуска пари за споразумението за борба с климатичните промени дори и ако Съединените щати не се върнат в него. \"Фондацията за благотворителност на  Блумбърг  ще изпълни обещанието си да покрива всички наложени от федералното правителство съкращения на разходите на САЩ за климата\", се казва в декларация на фондацията./БТА", "date": "2018.04.23", "title": "Майкъл Блумбърг обеща да покрие вноската на САЩ в Парижкото споразумение"}
{"url": "https://www.dnevnik.bg/sport/2018/04/23/3167541_tokio_2020_shte_triabva_da_se_podgotvi_da_otgovaria_na/", "text": "Организаторите на летните олимпийски игри в Токио 2020 могат да изгубят доверието на членовете на националните олимпийски комитети, ако не дадат отговори на важни въпроси за подготовката на събитието. Това предупреждение отправи Джон Коутс, който ръководи координационния комитет на МОК за игрите в японската столица. \"Навлизаме в етап, в който въпросите на членовете стават много прагматични и много спешни\", каза австралиецът в Токио. Международният олимпийски комитет вярва и се надява, че Токио ще даде положителен пример за добре организирани олимпийски игри със свит бюджет, за да бъде привлечен интересът на бъдещи кандидати за домакини. Японците вече изразиха намеренията си да се справят с поставените задачи и да оправдаят доверието. Коутс изтъкна, че ключът не е единствено в спестяването на средства, а и в сътрудничеството с представителите на националните олимпийски комитети и международните федерации, както и в използването на техния опит. Президентът на организационния комитет Йошихиро Мори посочи, че \"намаляването на бюджета е най-голямата цел\".", "date": "2018.04.23", "title": "Токио 2020 ще трябва да се подготви да отговаря на спешни въпроси, предупреди МОК"}
{"url": "https://www.dnevnik.bg/sport/2018/04/23/3167481_klivland_izravni_seriiata_s_indiana_goldun_steit/", "text": "Кливланд кавалиърс\" изравни резултата след мач №4 с \"Индиана пейсърс\" в първия кръг на плейофите в Националната баскетболна асоциация (НБА). \"Кавалерите\" спечелиха трудна победа със 104:100 и си върнаха домакинското предимство в серията. В другите мачове от изминалата нощ \"Вашингтон уизърдс\" и \"Милуоки бъкс\" също стигнаха до 2:2, след като изоставаха с 0:2 срещу най-добрите отбори през редовния сезон в Източната конференция - \"Торонто раптърс\" и \"Бостън селтикс\". На запад шампионът \"Голдън стейт уориърс, който преследва трета титла в последните четири години, допусна първа загуба в плейофите и не успя да затвори серията със \"Сан Антонио спърс\" в четири мача. В трети пореден двубой \"Кливланд\" натрупа рано преднина от 15 и повече точки, но показа неспособност да я удържи. В мач №3  Леброн Джеймс и компания допуснаха загуба , след като водеха със 17 точки на почивката, а във втората среща имаха аванс от 18 точки в първата четвърт, но  спечелиха със 103:100 и едва не стигнаха до продължения. В четвъртата среща \"кавалерите\" поведоха с 16 точки в средата на втората четвърт. Гостите обаче записаха само 31 точки в следващите 16 минути, след като вкараха 49 в първите 16. С първия кош за последната четвърт Ланс Стивънсън изравни - 80:80, а четири минути преди края \"Индиана\" водеше с 93:91. \"Кливланд\" обаче отговори със серия от 10:2 след две тройки на Кайл Корвър и два успешни пробива с поднасяне на Леброн Джеймс и това се оказа ключът за победата. Джеймс завърши мача с 32 точки, 13 борби, седем асистенции и два чадъра при само една грешка. Той пропусна всеки един от петте си изстрела от тройката, но беше точен при 12 от 17-те си опита за две точки. Корвър вкара четири тройки от девет опита и добави 18 точки. Джер Ар Смит също се отчете с четири тройки и записа 12 точки. Джордън Кларксън се включи успешно от пейката с 12 точки. За \"Индиана\" силно се представиха резервите Домантас Сабонис - 19 точки и шест борби, и Стивънсън - 11 точки и шест асистенции. Центърът Майлс Търнър завърши със 17 точки от девет стрелби, включително три тройки от четири опита, а Тадеус Йънг се отчете с дабъл-дабъл от 12 точки и 16 борби, към които добави две откраднати топки и два чадъра. Основните реализатори на \"пешеходците\" обаче не бяха на обичайното ниво. Виктор Оладипо записа 17 точки, шест борби и пет асистенции, но пропусна 15 от 20-те си стрелби от игра. Дарън Колисън вкара 12 точки след четири коша от 14 изстрела, а Боян Богданович - 10 точки след четири коша от 13 стрелби. След двете срещи в Индианаполис серията се мести за един двубой в Кливланд - в четвъртък сутринта. Шестият мач е два дни по-късно. Във Вашингтон \"Уизърдс\" спечели второто си домакинство срещу \"Торонто\" със 106:98 и изравни резултата в серията. Брадли Бийл вкара 31 точки за победителите, а Джон Уол добави 27 точки, 14 асистенции, шест борби и три откраднати топки. За гостите Демар Дероузън отбеляза 35 точки, но пропусна 19 от 29-те си стрелби от игра. \"Торонто\", който завърши редовния сезон с най-добрите показатели в Източната конференция, започна добре мача и спечели първото полувреме с 51:40. В началото на третата четвърт канадският тим поведе с 14 точки. Гардовете на \"Вашингтон\" обаче се разиграха след почивката, Марчин Гортат, Ото Портър и Маркийф Морис овладяха подкошието, а с изключение на Якоб Пьолтл, който напусна игрището с шест лични нарушения, резервите на \"Торонто\" не допринесоха съществено както в атака, така и в защита. \"Магьосниците\" стопиха изоставането си след 40:29 в третата четвърт, а в последната вкараха 26 точки и допуснаха само 18, за да измъкнат победата. Следващите два мача в серията са на 25 април в Торонто и на 27 април във Вашингтон. \"Милуоки\" също спечели второто си домакинство срещу \"Бостън\" - 104:102, за да изравни резултата в серията. Янис Андетокумбо донесе победата на \"елените\", след като направи добавка след неточна стрелба на Малкъм Брогдън 5.1 секунди преди края на мача, а Маркъс Морис пропусна финалния изстрел със сирената. Андетокумбо завърши с 27 точки, седем борби и пет асистенции при 12 коша от 20 стрелби от игра. Крис Мидълтън вкара три тройки от пет опита и записа 23 точки, шест борби, два чадъра и две откраднати топки. Джабари Паркър направи силно включване от пейката с 16 точки и седем борби за 25 минути. За \"Бостън\" Джейлън Браун беше неудържим и отбеляза 34 точки след пет тройки от осем опита и общо 13 коша от игра от 24 изстрела, към които добави осем борби и три откраднати топки. Стрелбата на Тери Розиър, Джейсън Тейтъм и Маркъс Морис обаче не беше на нужното ниво. Тримата комбинираха 28 пропуска от 42 изстрела от игра. Мач №5 е в Бостън на 24 април. В Западната конференция очакванията \"Голдън стейт\" да приключи серията със \"Сан Антонио\" не се оправдаха. \"Шпорите\", които са без легендарния си треньор Грег Попович, чиято съпруга почина миналата седмица, се вдигнаха за победа със 103:90 и намалиха резултата на 1:3. Ламаркъс Олдридж поведе тексасци към успеха с 22 точки и десет борби, а ключова роля изигра и вдъхновената игра на Ману Джинобили. Аржентинският ветеран вкара три тройки от пет опита и завърши с 16 точки, пет асистенции и три борби за 25 минути. Руди Гей също беше на високо ниво с 14 точки, седем борби и две откраднати топки. Кевин Дюрант вкара 34 точки за \"Голдън стейт\", но нито един от съотборниците му не записа повече от 12. Гостите реализираха само седем тройки от 28 опита (25%) и пропуснаха 35 от 62-те си стрелби за две точки. \"Сан Антонио\" завърши с 45.7% успеваемост в стрелбата от игра, включително 53.6% от зоната за три точки. Домакините започнаха силно мача и спечелиха първите две четвърти с 30:22 и 26:20. Авансът им достигна 17 точки, но гостите успяха да съкратят изоставането си само до две точки при 86:88 в средата на последната част. \"Воините\" обаче не отбелязаха нито един кош от игра в последните четири минути и \"шпорите\" стигнаха до победата след серия отлични отигравания на Джинобили и Олдридж. . \"Голдън стейт\" ще има нова възможност да приключи серията - на 24 април у дома в Оукланд. Досега само един отбор си осигури място във втория кръг на плейофите - \"Ню Орлиънс пеликанс\", който отстрани \"Портланд трейл блейзърс\" с 4:0 победи.", "date": "2018.04.23", "title": "\"Кливланд\" изравни серията с \"Индиана\", \"Голдън стейт\" допусна първа загуба"}
{"url": "https://www.dnevnik.bg/evropa/2018/04/23/3167526_v_germaniia_socialniiat_asansyor_ne_raboti_za_bednite/", "text": "За всяко пето дете в Германия е илюзия, че това е \"страната, където е хубаво да се живее\", както се хвалеше самият канцлер Ангела Меркел по време на предизборната кампания. Тези деца израстват в бедност, с малки шансове да се измъкнат от нея. Минава 15 ч., когато децата започват да слагат на масата чинии с внимателно нарязани чери домати и краставици. Както почти всеки следобед през седмицата, те ще си поделят ядене, което са приготвили в социален център в Лихтенберг, Източен Берлин. \"Забелязваме го най-вече при тийнейджърите, много от тях ни казват: кога най-накрая ще можем да ядем? Не съм ял нищо през деня\", разказва Патрик Таванти, представител на учреждението, управлявано от католическата фондация \"Каристас\". Техните родители не разполагат с финансови средства или време, за да им осигуряват редовно ядене, твърди той. Тук децата се чувстват като у дома си. \"Идвам почти всеки ден\", казва тийнейджърката Лейла. \"Можем да си бърборим, да готвим или се забавляваме.\" Разрушителна спирала В най-голямата икономическа сила в Европа икономиката е в подем и държавната хазна никога не е била толкова пълна. Въпреки това около 20% от населението под 18-годишна възраст отраства в \"относителна бедност\" според министерството по въпросите на семейството - ново ведомство, подобно на онова във Франция, където икономическата конюнктура определено е по-малко благоприятна от доста дълго време. Техните родители разполагат с под 60% от средния за германските домакинства доход. Това прави по-малко от чисти 1192 евро месечно за самотен родител и под 2355 евро за семейство с четири деца. Тревожен факт в една страна, толкова горда, че е намалила безработицата до най-ниското й равнище след повторното обединение на Германия: над една трета от 2.8-те милиона бедни деца имат родители, които упражняват някаква професия, изтъква Хайнц Хилгерс, председател на Федерацията за защита на децата (Kinderschutzbund). Отвъд материалната страна на нещата осъзнаването от едно дете, че принадлежи към едната пета бедни, е разрушително, отбелязва Клаус Хурелман, преподавател в училището по управление Hertie, частен университет в Берлин. \"Тогава се завърта цяла една спирала: децата се чувстват изключени, започват да изпитват срам, че не могат да ходят на екскурзии от училище или да канят приятели за рождения си ден. Те в крайна сметка губят увереност в себе си и се справят лошо в училище, тъй като материалната бедност е и бедност на образованието и културата\", обяснява експертът. Огромен икономически риск \"Сега имаме само един тийнейджър, който иска да изкара изпита за завършване на средно образование\", казва Патрик Таванти от \"Каритас\". Германските училища се затрудняват да интегрират тези деца, често произхождащи от многочислени семейства от чуждестранен произход или от домакинства с един родител. \"Забелязваме нарастваща нужда от храна, но и от помощ за домашните и четенето\", обяснява Ларс Дитербранд, представител на Manna, семеен център и детска занималня в сърцето на Гропиусщат, бетонно берлинско предградие, което послужи като декор за филма \"Аз, Кристиане Ф., на 13 години, дрогирана, проститутка...\" през 80-те години на миналия век. Подборът, който започва още след завършването на начално образование, често насочва най-бедните към мрежи, водещи до несигурни работни места. Осъждайки в изследване \"една бедност, която се наследява\", фондация \"Бертелсман\" отбелязва, че само едно малко малцинство от домакинствата - между 3 и 16% според категориите - успява да се изтръгне от условията, в които живее. \"Поколения бедни деца стават бедни възрастни и бедни родители\", изразява съжаление Хайнц Хилгерс. Пропиляване на хора и \"огромен икономически риск\" в застаряваща Германия, предупреждава той. Избиране на своя път Новото правителство на \"голямата коалиция\", обединяваща консерваторите на Меркел и социалдемократите, обеща редица помощи, включително повишаване на семейните надбавки и повече детски занимални и училища да бъдат отворени през целия ден, за да улесняват достъпа на майките до работни места. За Лиза Паус, депутат еколог в Берлин, нищо няма да се подобри, докато данъчната система, която е от периода непосредствено след Втората световна война, не бъде реформирана. Тя дава предимство на двойките с различни заплати, като по-ниската по правило е тази на жената, чиято роля по онова време е била основно да се занимава с децата. Времената обаче се промениха и \"бедността често идва, когато двойките се разделят\", обяснява депутатът, подчертавайки, че подкрепата за семействата с един родител е недостатъчна. Де факто 45% от децата, отгледани от един родител, по принцип майката, живеят в относителна бедност. Истински напредък би било въвеждането на базов доход за всички деца, смятат някои от запитаните фактори. Скъпоструваща идея, каквото новото правителство, привързано към \"светая светих\" на бюджетното равновесие, съвсем не предвижда. Министърът по въпросите на семейството Франциска Гифай съобщи, че през лятото ще бъде приет закон, целящ да засили структурите за прием на най-малките. \"Всяко дете трябва да избере само своя път, без значение от какво домакинство идва\", прокламира социалдемократът Гифай, която е натрупала опит като кмет на проблемен берлински квартал. Ларс Дитербранд, от благотворителната организация \"Малтийски орден\" е оптимист, че министърът ще раздвижи нещата на национално равнище. \"Може да прозвучи банално, но днешните деца са утрешните работници... и не трябва да се икономисва точно от тях\", предупреждава той. /БТА", "date": "2018.04.23", "title": "В Германия социалният асансьор не работи за бедните деца"}
{"url": "https://www.dnevnik.bg/photos/2018/04/23/3167525_fotogaleriia_universitet_tursi_nai-krasiviia_buldog/", "text": "В Айова, САЩ, вчера се проведе 39-ото издание на конкурса за най-красивия булдог. Тази година титлата спечели Боу-Зи, собственост на Джон Хил от Пела, Айова", "date": "2018.04.23", "title": "Фотогалерия: Университет търси най-красивия булдог"}
{"url": "https://www.dnevnik.bg/kultura/2018/04/23/3167584_jarboe_chast_ot_istoriiata_na_amerikanskiia/", "text": "Jarboe (Джарбо), една от влиятелните имена в експерименталната музика, ще направи концерт в Първо студио на БНР утре вечер (24 април), по покана на \"Аларма\". Споменаването на името й винаги изисква с събирането на няколко десетилетия история в няколко изречения, които няма как да обхванат творчеството й. Въпреки че като дете родителите й (бивши агенти на ФБР) се надяват тя да последва кариера в операта, творческата траектория на Джарбо завива в максимално нестандартни жанрове – отчасти за това тя посочва самата история на родния й Ню Орлиънс като място на суеверия, окултност, легенди, мултикултурност. В началото на 80-те години тя става част от ъндърграунд сцената в Ню Йорк, в началото просто като почитател, а с годините все повече като творец. През 1987 г. става част от една от водещите групи в американския експериментален рок – Swans. След разпадането им и раздялата й с вокалиста/съосновател Майкъл Джира и в личен план през 1997 г., тя тръгва по собствен и силно индивидуален път. Голяма част от дискографията й е самоиздадена, като има единадесет солови албума и почти толкова съвместни с други изпълнители. За кратко отново обединява сили със Swans, когато гостува в албума им The Seer, тогава попаднал в няколко класации за най-добър албум на 2012 г. Определя първото си посещение в Източна Европа в средата на 80-те години като един от най-запомнящите мигове на кариерата си. Тогава тя е на турне със Swans, вече изградили име на артистичната сцена в САЩ и на Западна Европа. \"Хората, които организираха концертите ни тогава бяха много топли и отзивчиви хора\", спомня си изпълнителката пред \"Дневник\". \"Много от тях бяха университетски преподаватели и интелектуалци, които бяха изгубили работата си заради дисидентска дейност. Помня червените флагове по сградите, когато влизахме в Прага в три сутринта. Впоследствие Майкъл Джира написа песента Waiting For Virago за момент от турнето в Полша, когато се разхождах из една гора, заспах сред дърветата и когато се събудих, имаше вълк, който ме гледаше\". Преживяването тогава е подсилено и от факта, че те представят музика, която никой наоколо не е виждал на живо все още. \"Никой не беше виждал дотогава семплиращ кийборд, имаше голямо любопитство какво е точно това, на което свиря. Тогава бях на расти, с оцветени в различни цветове плитки. Малко хора се носиха така извън Ню Йорк и Лондон, така че привличахме погледи където и да отидем. Но може би най-изненадващи са концертите в Япония - не получаваш друга реакция, освен резервирано ръкопляскане.\" За Джарбо това ще е втора изява в София след концерт през 2013 г. Сега в София тя пристига с Father Murphy, с когото през 2017 г. записа албума миниалбум, пореден креативен завой в творческия й път. \"Имам концепция и предварителна представа за всяка песен, която създавам. Не мисля, че някога съм изпадала в зона на комфорт, от която да ми е трудно да изляза. Има определена агония и съпротива всеки път, тъй като се опитвам да правя музика, тъй като я създавам с максимална честност.\"", "date": "2018.04.23", "title": "Jarboe – част от историята на американския ъндърграунд в София"}
{"url": "https://www.dnevnik.bg/biznes/finansi/2018/04/23/3167609_durjavniiat_dulg_e_malko_nad_25_mlrd_leva_otchete/", "text": "Дългът на България в края на миналата година е 25.064 млрд. лева, съобщиха днес от Националният статистически институт. Той е 25.4% от брутния вътрешен продукт, който миналата година достига 98.631 млрд. лева. По предварителни данни на Националния статистически институт през 2017 г. институционален сектор \"Държавно управление\" отчита бюджетен излишък от 920 млн. лв., или 0.9% от БВП. Излишъкът в подсектор \"Централно управление\" е в размер на 727 млн. лв., или 0.7% от БВП. Подсектор \"Местно управление\" е реализирал излишък от 256 млн. лв., а подсектор \"Социалноосигурителни фондове\" - дефицит от 63 млн. лева. Статистическата информация за дейността на институционален сектор \"Държавно управление\", включително за дълга, дефицита и излишъка, се изготвя по хармонизирана методология на Европейския съюз, уточняват от НСИ. Срокът за представяне на окончателни данни за тези показатели е 30 септември.", "date": "2018.04.23", "title": "Държавният дълг е малко над 25 млрд. лева, отчете статистиката"}
{"url": "https://www.dnevnik.bg/sport/2018/04/23/3167591_venger_e_raztrevojen_ot_razedinenieto_sred/", "text": "Мениджърът на \"Арсенал\"  Арсен Венгер  заяви, че е притеснен заради разединението сред привържениците на клуба. Думите му дойдоха след  успеха в лондонското дерби с \"Уест хем\" . Французинът благодари за реакциите във футболната общност в Англия след  новината, че през лятото напуска поста си . Той дори се пошегува, че все едно е присъствал на собственото си погребение, тъй като слуша как хората говорят какъв е и какво е постигнал. \"Бях докоснат от признанието, което получих от английския футбол, и съм благодарен за преживяванията в тази страна, където футболът е специален, където страстта е специална. Знам, че повече няма да изпитам това през живота си\", каза Венгер. \"Вярвам, че по света клубът е уважаван много повече, отколкото в Англия. Нашите привърженици не показаха образа на единството, който искам да се възприема по света. Това е болезнено\", заяви французинът. В последните месеци привържениците се разделиха заради мнението си по въпроса дали е време той да си тръгне. Мнозина подеха кампанията Wenger out (\"Венгер вън\"), недоволни от представянето на отбора и липсата на резултати. Стигна се дори до отлив на фенове от трибуните на \"Емиратс\".", "date": "2018.04.23", "title": "Венгер е разтревожен от разединението сред привържениците на \"Арсенал\""}
{"url": "https://www.dnevnik.bg/sviat/2018/04/23/3167611_belgiia_prizna_za_vinoven_posledniia_jiv_terorist_ot/", "text": "Заподозреният за терористичните атаки в Париж през 2015 г. Салах Абдеслам бе признат за виновен от белгийски съд за опит за убийство на полицай, съобщава агенция \"Ройтерс\". Наказанието му е 20 години затвор. Нито той, нито съучастникът му Софиен Аяри, който също бе признат за виновен, бяха в съдебната зала. 28-годишният  Салах Абдеслам  е френски гражданин от марокански произход, роден и израснал в белгийската столица. Той бе  единственият от терористите , които оцеляха по време на координираните  нападения в Париж , и няколко месеца по-късно бе  заловен в Брюксел  след сражения с полицията. Обвиненията срещу него са за \"опит за убийство в контекста на тероризъм\" именно заради престрелката със силите за сигурност. За това може да бъде осъден на до 40 години затвор. Абдеслам бе заловен ден след погребението край белгийската столица на брат му Брахим, който умря по време на  атентатите в Париж . Името на Салах е записано като човека, наел автомобила, паркиран пред концертната  зала \"Батаклан\" , където загинаха най-много хора – 89 души. Той е закарал до залата терористите в петък вечерта на 13 ноември. В събота сутринта след атентата е бил спрян от полицията близо до френско-белгийската граница, но след това е бил пуснат да продължи с двамата си спътници, защото името му още не е било обявено за издирване в цяла Европа.", "date": "2018.04.23", "title": "Белгия призна за виновен последния жив терорист от атаките в Париж през 2015 г."}
{"url": "https://www.dnevnik.bg/bulgaria/2018/04/23/3167612_kratki_novini_dva_avtobusa_na_gradskiia_transport_i/", "text": "Бяха премахнати два незаконни обекта в Слънчев бряг Поради нарушение на одобрената от министъра на туризма Николина Ангелкова схема е премахнат доброволно бар Amigo. Съборен е и ресторант Terra, чието място беше пред хотел \"Палас\", съобщиха от Министерството на туризма. Обектът е работел в противоречие с договорните отношения. Ангелкова прекрати концесията на плаж \"Слънчев бряг-север\", след като на него бяха констатирани над 8000 кв. метра преместваеми обекти, които надхвърлят одобрената за разполагането им схема. Два автобуса на градския транспорт и пет коли се удариха в София, има един ранен Инцидентът е станал на кръстовището на булевардите \"Константин Величков\" и \"Сливница\" в София в 9.40 сутринта, съобщават от МВР. Катастрофиралите превозни средства са изтеглени, извършен е оглед на място. Причините за инцидента се изясняват. Районът около президентството беше отцепен заради фалшив сигнал за бомба Анонимният сигнал е получен тази сутрин, съобщиха от МВР. Мъжки глас е казал, че има взривно устройство в района на ротондата \"Св. Георги Победоносец\". На място са изпратени екипи, които са направили оглед на района. Те не са открили взривно устройство.", "date": "2018.04.23", "title": "Кратки новини: Два автобуса на градския транспорт и пет коли се удариха в София, един е ранен"}
{"url": "https://www.dnevnik.bg/bulgaria/2018/04/23/3167532_detskite_pjureta_u_nas_sa_s_40_po-skupi_otkolkoto_na/", "text": "Детските пюрета у нас са с 40% по-скъпи, отколкото на Запад, а голяма част от детските храни в България продължават да са на цени, не по-ниски от западноевропейските. Това коментира земеделският министър Румен Порожанов в ефира на Би Ти Ви. \"Това е третото изследване за двоен стандарт, което правим. При предишното през септември и октомври нямаше големи разлики. Този път за съжаление отново в 20% от случаите има разлики в етикетите, а в 40% от случаите цените са по-високи в България\", поясни той. Сега са изследвани 11 групи храни и 53 хранителни продукта, като са взети 106 проби. В изследването участват храни от 7 държави: Германия, Италия, Австрия, Чехия, Унгария, Румъния и България. \"Оказа се, че доставяните тук храни са по-лоши и от чешките. При 40 продукта информацията на етикетите не съвпада. При 13 или 25% има различия по състава и хранителната стойност\", обясни земеделският министър. Разминавания има и при други храни. Продаваният в България шоколад от една и съща марка е без масло и с по-ниска масленост, отколкото предлаганият в други страни от ЕС, сочат данните. По думите му за този продукт е установено, че има разлики в енергийната стойност, описанието на съставките, маслеността и съдържанието на какао и те са видни от етикетите. \"Продаваният в България шоколад се произвежда в Полша, а за западните страни - в Германия. За нас не е вложено масло и маслеността е 27.5%, а в европейския е 32.2%. В българския аналог съдържанието на какао е 32.7%, в другия - 37.6%. В млякото за деца е по-високо съдържанието на растителни мазнини, а по-ниско на макроелементи и витамини\", обясни министърът. Изследвана е и моцарела от 2 държави, между които не е Италия. \"Интересното при нея е, че продаваната у нас е с различен вкус и опаковката е с по-малък грамаж. Има разлика и в цвета. Установени са шупли по продукта и утайка в саламурата\", разясни Порожанов. \"При изследваните безалкохолни напитки съдържанието на портокал в България е най-малко - 5%, в Италия е 12%, в Испания - 8%. В България, Унгария и Испания те се правят с глюкозо-фруктозен сироп, а в останалите страни - със захар\", каза още той. През есента на миналата година председателят на ЕК Жан-Клод Юнкер  съобщи в годишната си реч  за състоянието на съюза, че \"няма да приеме в някои части на Европа на хората да бъдат продавани храни с по-ниско качество, отколкото в други страни, независимо че опаковките и търговските марки са идентични\". Впоследствие бе обявено, че ЕК ще предложи обща методология за сравними тестове на храните, както и че ще бъде отделен бюджет от 2 млн. евро за изготвяне на обща методология и сравнителни изследвания в държавите членки.", "date": "2018.04.23", "title": "Детските пюрета у нас са с 40% по-скъпи, отколкото на Запад"}
{"url": "https://www.dnevnik.bg/sport/2018/04/23/3167680_nikolai_iordanov_shte_sviri_revansha_mejdu_levski_i/", "text": "Николай Йорданов беше определен за главен съдия на реванша от полуфиналите за Купата на България между \"Левски\" и ЦСКА. Негови помощници ще са Иво Колев и Георги Тодоров, а за четвърти рефер е назначен Стефан Апостолов. \"Левски\" приема ЦСКА с  преднина от два чисти гола . Двубоят е в сряда от 18.30 часа на \"Васил Левски\". Червените обявиха, че Кирил Десподов и Кристиян Малинов са подновили тренировки, но на облекчен режим. Крилото се контузи по време на мача с \"Лудогорец\", като остава под въпрос за двубоя със сините. Малинов получи травма срещу \"Левски\" преди седмица и пропусна  гостуването на \"Берое\" (1:1) . Най-късно във вторник ще бъде ясно дали Стамен Белчев ще може да разчита на тях за важния сблъсък в сряда, обявиха червените в сайта си. Треньорът ще може да използва Стойчо Атанасов и Жеферсон Телес, които изтърпяха наказанията си срещу \"Берое\".", "date": "2018.04.23", "title": "Николай Йорданов ще свири реванша между \"Левски\" и ЦСКА"}
{"url": "https://www.dnevnik.bg/sviat/2018/04/23/3167686_iran_zabrani_turgoviiata_s_kriptovaluti/", "text": "Централната банка на Иран официално е забранила използването на криптовалути при финансови транзакции, за предотврати престъпления като пране на пари и тероризъм. Това съобщава иранският вестник \"Доня-е ектесад\", цитиран от \"Асошиейтед прес\" и БТА. Информацията е потвърдена и от иранската  централна банка , пише електронното издание \"Медуза\". Решението е част от усилията на Техеран да контролира валутния пазар, след като курсът на иранския риал спадна до исторически минимум по-рано този месец. Забраната обхваща всички парични и финансови центрове в страната, включително банки, финансови институции и обменни бюра, съобщава изданието. Макар криптовалутите като биткойна никога да не са били официално признавани в Иран, те се търгуваха на паралелни пазари.  Дигиталните валути се създават и търгуват независимо от банки или правителства. Транзакциите обикновено са анонимни, но виртуалните пари могат да бъдат обръщани в налични, когато се депозират в сметки по цени, определени в онлайн търговията. През февруари иранският министър на информационните и комуникационни технологии Мохамад Джавад Азари Джахруми каза, че властите в страната работят над собствена криптовалута.", "date": "2018.04.23", "title": "Иран забрани търговията с криптовалути"}
{"url": "https://www.dnevnik.bg/zelen/2018/04/23/3166423_inovativna_stoika_za_velosipedi_vze_nagradata_za/", "text": "Стойка за велосипеди взе голямата награда в първото издание на конкурс за подпомагане на зелени бизнес проекти на Българо-американска кредитна банка. На финалната права в състезанието 12 кандидати представиха своите идеи пред жури, което при крайния си избор заложи на критерия доколко е напреднал самият проект във времето, има ли разработваният продукт вече патент.  Голямата награда в размер на 20 хил. лв. отиде за Божидар Христов и фирмата му \"Стрийбъл\" за вече разработен удобен и сигурен начин за защита на велосипеди. Целта на проекта е да увеличи броя на колоездачите в големите градове, като им осигури сигурна и удобна стойка за заключване на превозните средства, която едновременно заключва и предната, и задната капла на колелото, както и рамката. Устройството работи с карта и мобилна апликация. Основен клиент на патентованата вече стойка \"Стрийбъл\" са бизнес сгради и различни бизнеси, като идеята е те да инсталират такива стойки за своите служители и клиенти.  Фирмата вече се е договорила с три компании да постави общо 35 стойки още през юни, а амбициите са да произвеждат по 100 броя месечно. Поощрителна награди в размер от 3 хил. лв. получи идеята за снабдяване на организатори на масови събития с чаши за многократна употреба, комбинирано с предлагане на услугата миене на чашите по време на събитията.  Целта на Сабина и Божидар Максимови от \"Зера\" е да предложат алтернатива на еднократната употреба на пластмасата и огромните количества пластмасов отпадък по време на концерти и фестивали. Изчислили са, че изработената от тях чаша ще струва от 2 до 3 лв., а за да се ползва многократно, предлагат тя да бъде брандирана тематично за събитието. Третата награда (2 хил. лв.) отиде за занаятчийска работилница за обучения и демонстрации как се правят ръчно млечни продукти в Старозагорско. Идеята е фермери и градски хора да могат да се обучават в традиционните практики на правене на автентични продукти като саламурено сирене в дървен калъп, катък, кашкавал, бутано домашно масло и кисело мляко. ", "date": "2018.04.23", "title": "Иновативна стойка за велосипеди взе наградата за зелени бизнес идеи"}
{"url": "https://www.dnevnik.bg/sport/2018/04/23/3167691_benites_iska_podsilvane_na_njukasul_zashtoto_ne_moje/", "text": "Мениджърът на \"Нюкасъл\" Рафаел Бенитес даде ясна заявка за подсилване на отбора през лятото. Той посочи, че не е способен да прави чудеса всяка година. До март отборът му беше в тежка позиция във Висшата лига, но впоследствие влезе в силна серия от четири поредни победи, последната от които  с 2:1 срещу \"Арсенал\" . Тази вечер устремът може да бъде продължен при успех срещу \"Евертън\" в Ливърпул в мач номер 100 за Бенитес начело на \"Нюкасъл\". \"Не мога да правя чудеса всяка година. Затова трябва да разполагаш с инструментите, за да си сигурен, че можеш да вършиш работата си\", заяви испанецът. \"Харесва ми да печеля, искам да печеля мачове и искам да печеля трофеи. Искам да съм способен да се състезавам, а ако искаш да се състезаваш във Висшата лига и на този пазар, трябва да се състезаваш във всичко\", продължи Бенитес. Мениджърът на \"свраките\" обясни, че желанието му е да подобри отбора, треньорския екип и да следва \"реалистичен бизнес план за модерния футбол\". \"Нямам проблем с това, защото съм го правил в миналото\", допълни той.", "date": "2018.04.23", "title": "Бенитес иска подсилване на \"Нюкасъл\", защото \"не може всяка година да прави чудеса\""}
{"url": "https://www.dnevnik.bg/bulgaria/2018/04/23/3167586_evropeiskiiat_sud_v_strasburg_iska_informaciia_ot/", "text": "Европейският съд по правата на човека в Страсбург е поискал информация от българската държава във връзка с жалбата на Абдуллах Бююк, който през лятото на 2016 година бе експулсиран в Турция. Сред въпросите, отправени към властите у нас, са дали той е имал на разположение ефективно вътрешно правно средство, за да се защити от връщане в Турция, което по неговите твърдения го излага на сериозен риск от малтретиране заради неговите политически убеждения. Чрез въпросите съдът е уведомил  българското правителство за жалбата на турския бизнесмен Абдуллах Бююк , съобщава  \"Капитал\" . От съда искат от българското правителство да предостави всички относими документи по екстрадицията му в Турция. По делото се иска и потвърждение от правителството дали Бююк е подал молба за убежище в България, като в този случай иска да му бъдат предоставени копия на всички документи от тази преписка. Жалбата на Бююк е подадена през 2017 г. и е придвижена с приоритет, доколкото оплакването е свързано с нарушение на чл. 3 от Конвенцията за правата на човека – забрана за изтезания или нечовешко или унизително отношение или наказание, както и за нарушение на чл. 13 – липса на ефективно вътрешноправно средство за защита срещу това нарушение. Съгласно трайната практика на ЕСПЧ по чл. 3 от конвенцията правото на защита от жестоко и унизително отношение включва и задължение на националните власти да преценяват дали екстрадицията или експулсирането в друга държава би създало риск този човек да бъде подложен на такова третиране и съответно – да откажат налагането на такава мярка. Към момента на подаване на жалбата през 2017 г. Бююк се намира в затвор близо до Истанбул. Според данните от жалбата до Страсбург Бююк е влязъл в България на 1 февруари 2016 г., а малко след това главният прокурор на Истанбул е отправил искане за екстрадиция във връзка с наказателно производство срещу него за тероризъм във връзка с движението на Гюлен. На два пъти две инстанции на съда отхвърлят искането за екстрадиция с мотив, че то е политически мотивирано и има за цел преследване на Бююк. На 10 август 2016 г. Бююк е бил арестуван от полицията с мотив, че разрешението му за престой е изтекло. Малко след това той е предаден тихомълком на турските власти. Тогава  омбудсманът Мая Манолова обвини вътрешното ведомство , че не е дало шанс на Бююк да се защити и да обжалва пред съда заповедта за експулсирането му. Освен това тогава стана известно, че вицепрезидентът Маргарита Попова е отказала политическо убежище на турския гражданин.", "date": "2018.04.23", "title": "Европейският съд в Страсбург иска информация от България за предаването на Бююк"}
{"url": "https://www.dnevnik.bg/bulgaria/2018/04/23/3167693_muzikantite_ot_bnr_protestiraha_sreshtu_niskite_si/", "text": "Над 200 музиканти от четирите състава на Българското национално радио се събраха на протест пред сградата му тази сутрин, съобщи \"Нова телевизия\". Причината са ниските им работни възнаграждения, които започват от 570 лв., а средната им стойност е 660 лв. \"Принудени сме да работим като таксиметрови шофьори и градинари, за да можем да преживеем, разказва пред хористът Деян Иванов, чиято съпруга също работи в национално представителен ансамбъл - \"Филип Кутев\". \"Това е едно такова страшно унижение, с което се будиш и заспиваш всеки ден.\" Заради ниските заплати позициите в оркестрите се запълват трудно, а някои просто не се запълват. \"От години никой не се е явявал на конкурс за обой, няма и да се яви с тези заплати\", посочва проф. Атанас Карафезлиев, който е председател на синдикалната организация в БНР. Протестиращите настояват за увеличение на бюджета за цялото радио, което да доведе и до 50% ръст на техните заплати. Миналата година бяхме заложили в бюджета 20% увеличение за възнагражденията на съставите, но не го получихме, заявява пред \"Нова телевизия\" директорът на радиото Александър Велев. По изчисления на Велев 50% увеличение на заплатите би струвало 1 милион лева. Утре съставите ще протестират пред Министерството на финансите.", "date": "2018.04.23", "title": "Музикантите от БНР протестираха срещу ниските си заплати"}
{"url": "https://www.dnevnik.bg/detski_dnevnik/2018/04/23/3167699_koi_knigi_specheliha_nagradata_biserche_vulshebno_2018/", "text": "С две статуетки си тръгна екипът на издателство \"Фют\" от церемонията по награждаването на победителите в шестото издание на наградата \"Бисерче вълшебно\", съобщиха организаторите от фондация \"Детски книги\". Самопубликуващият автор Цвета Белчева пък събра най-много гласове в  . С гласовете на 9447 деца от цялата страна бяха избрани общо седем призьори  сред 101 номинирани заглавия  на автори от 19 страни. Те получиха отличията си на церемония в Младежкия театър \"Николай Бинев\" в София на 22 април, рождения ден на  . с текст и илюстрации от Дейвид Личфийлд (изд. \"Фют\") спечели сред книгите за най-малките в категория \"Откриватели\" (5-7 г.), а  на Доминик Демерс (изд. \"Прозорец\") е победител в категория \"Изследователи\" (8-10 г.).  на влогъра Стан (изд. \"Егмонт\") взе наградата в категория \"Мечтатели\" (11-13 г.). Първо място в при \"Майстори\" (14-16 г.) спечели   от италианския автор Джузепе Феста (изд. \"Фют\"), който преди броени дни беше в България. Книгата на Цвета Белчева събра най-много гласове в новосъздадената категория \"Нещотърсачи\" (5-16 г.) – близо 1500. Организаторите на наградата връчиха и две грамоти за художествена и нехудожествена книга с най-много гласове от читатели под 5-годишна възраст – \"Приказки за цялото семейство\" от Диана Петрова и \"Откъде идва храната\" на Виктория Иванова, публикувани от издателство \"Софтпрес\". Фондация \"Детски книги\" награди и няколко  от София, Попово и пловдивското село Труд със специални благодарствени грамоти за активна подкрепа за наградата \"Бисерче вълшебно\" през годините. \"Децата обичат красивите книги и тази година състезанието беше изключително оспорвано. Благодаря за подкрепата не само на официалните институции, а и на учителите и библиотекарите, които често прекарват повече време с децата, отколкото ние, родителите им. Без тях, колкото и да искаме децата ни да четат, това нямаше да е възможно\", коментира Валентина Стоева, председател на съвета на фондацията. Тя уточни, че и след крайния срок продължават да пристигат попълнени форми за гласуване и така  . За първа година от провеждането на наградата от 2013 г. насам   – 2721 гласа. След това се нареждат Силистра, Попово, Русе и село Труд. Специални гости на церемонията в неделя вечер бяха малките певци от детски хор \"Пим-пам\" с диригент Ирена Христова. Те изпълниха две песни от спектакъла \"Лили и вълшебното бисерче\", който се играе на сцената на Софийската опера и балет.", "date": "2018.04.23", "title": "Кои книги спечелиха наградата \"Бисерче вълшебно 2018\""}
{"url": "https://www.dnevnik.bg/sviat/2018/04/23/3167373_zashto_makron_nosi_dubova_fidanka_za_trump/", "text": "Френският президент Еманюел Макрон, който днес започва първото държавно посещение на световен лидер, откакто Доналд Тръмп влезе в Белия дом, носи като подарък на американския си колега дъбова фиданка. По този начин той едновременно отдава почит към загиналите американци в Първата световна война и ухажва слабостта на Тръмп към славата на САЩ като най-голямата военна сила в света. Фиданката е от гората Бельо на около 100 км североизточно от Париж, където през юни 1918 г. морските пехотинци на САЩ водят сражение с германската имперска армия, донесло прякора на този род войски \"дяволските кучета\". Според разкази на участници в събитията, след като отблъскват германска офанзива, пехотинците се събрали около фонтан, наречен  . Самите германци били респектирани от героизма на противника и започнали да го наричат с това име. По-късно историци установяват, че около този епизод, изглежда, има по-скоро военен мит, включително защото изразът не е характерен за немския език. По-масово се употребява  , докато   е и граматически неправилно - би трябвало да се изписва разделено  , а когато е слято между двете думи, има s -  свен това за морските пехотинци като \"кучета от ада\" е писано в белгийската и американската преса два месеца преди сраженията в Бельо. Изразът обаче е възприет от морската пехота и е използван и в агитационни материали при мобилизация. Макрон не за пръв път прибягва до подобни символични жестове в дипломацията. При посещението си в Китай той подари на президента Си Цзинпин кон от елитната Републиканска гвардия на Франция. Причината е, че при визитата си в Париж през 2014 г. Цзинпин казал, че е впечатлен от ескорта от 104 конни гвардейци. Друг такъв пример е жестът към Великобритания, с който да се демонстрира, че и след напускането на Европейския съюз двете страни ще останат близки съюзници. Става дума за предложението да бъде даден под наем стенният гоблен от Байо - изключителен артефакт от 11 век, представящ в образи нахлуването на Вилхелм (Гийом) Завоевателя в Англия през 1066 г. и покоряването на страната.", "date": "2018.04.23", "title": "Защо Макрон носи дъбова фиданка за Тръмп"}
{"url": "https://www.dnevnik.bg/sviat/2018/04/23/3167692_stotici_voenni_v_armeniia_se_vkljuchiha_v_protestite/", "text": "Група от стотици арменски военнослужещи се присъедини към продължаващите дни наред демонстрации на опозицията в столицата Ереван, съобщи министерството на отбраната на страната, цитирано от \"Ройтерс\". Според институцията те ще бъдат сурово наказани според закона, тъй като \"грубо нарушават неутралитета на армията във вътрешнополитически процеси\". В разгара на започналия на 13 април протест, с който хиляди арменци  искат оставката  на наскоро избрания от парламента премиер Серж Саргсян, мъже във военни униформи се включиха и кадри с тях се появиха в социалните мрежи. \"Ройтерс\" разпространи и снимки от днешното шествие, в челото на което стоят униформени военни. Те не са въоръжени и според местни медии са както професионални военни, така и бивши военнослужещи от конфликта в Нагорни Карабах, решили \"да застанат като жив щит\". Протестите протичат мирно, но заплашват да дестабилизират ключов руски съюзник в неспокоен регион, белязан от дългогодишен конфликт между Армения и Азербайджан. (Повече за исканията на демонстрантите  четете тук .) Потвърждението от министерството на отбраната идва след масовите арести на протестиращи от последните дни и опита за диалог между Саргсян и лидера на опозиционната партия \"Елк\" Никол Пашинян вчера, който продължи само няколко минути. Почти веднага Пашинян  беше арестуван . Междувременно министърът на отбраната Виген Саркисян, цитиран от ТАСС, каза, че засега не се разглежда вариант с намеса на армията за справяне с протестите. По думите му това може да се случи при обявяване на извънредно положение. \"Сега няма такава необходимост и се надявам, че няма да се появи по-нататък\", добави той, без да изключва подобен сценарий. Саргсян не уточни колко военнослужещи са се включили в демонстрацията, но предупреди, че има ограничения в свободата им на публични прояви. Новият премиер бе президент в продължение на 10 години и няма право на още един мандат. Но той бе обещал да се оттегли от ръководните постове в политиката, а внезапно се оказа начело на правителството. Това разгневи опозицията, която иска да се сложи край на системата за управление, изградена по негово време. Опитите за разговори с властите се провалиха и полицията премина към разгонване на протестиращите със сила и задържането на десетки участници и лидери. В социалните мрежи се появиха и кадри как групи маскирани младежи в спортно облекло нападат шествията под погледа на органите на реда. С ескалацията на напрежението министърът на отбраната Виген Саркисян не изключи за пресичането на безредиците да бъде използвана армията. За това е нужно в Армения да бъде въведено извънредно положение, а и местни медии съобщават за нареждания на полицейски офицери да не се изпълняват незаконни нареждания на политиците за употреба на сила срещу мирно протестиращите. Саркисян използва и заплаха с евентуални действия на Азербайджан. Двете страни са във военен конфликт вече близо 30 години заради Нагорни Карабах и министърът каза, че по границата с оспорваната територия вече се струпвали азербайджански бойни части и техника и Баку може да се възползва от \"вътрешната дестабилизация\". Протестите в Ереван днес са на няколко места и се вижда, че в тях участват и медицински работници, препречващи булеварди в столицата. Според полицията до обед са задържани 33 души. Други 41 души са обвинени от специалната прокуратура за организиране на безредици и употреба на насилие срещу полицията по време на сблъсъците.", "date": "2018.04.23", "title": "Стотици военни в Армения се включиха в протестите срещу премиера"}
{"url": "https://www.dnevnik.bg/bulgaria/2018/04/23/3167698_premierut_protiv_vrushtaneto_na_pusheneto_v_zavedeniia/", "text": "Премиерът Бойко Борисов обяви, че е против връщането на разделението в заведенията на салони за пушачи и салони за непушачи. \"Увеличение с половин кутия цигари\" нарече той резултата от проучването на инициативата \"Срещу незаконната търговия\". \"Партия ГЕРБ е изразявала убедеността си, че тютюнопушеното уврежда здравето, и е подкрепяла всички действия в борбата срещу пушенето на цигари. Това ще ми бъде и мнението, ако се постави тази тема\", коментира Борисов, цитиран от БТА, на представянето на резултатите за четвъртото тримесечие на 2017 година на тенденциите и нивата на незаконната търговия с цигари. Поводът е  предложението на вицепремиера Валери Симеонов  за облекчаване на настоящия режим за пушене на закрито. Пред \"Дневник\" днес Симеонов отново защити предложението си. \"С подготвяните промени ще бъде вкаран ред в режима и всички непушачи ще останат доволни\", коментира той. Борбата с контрабандата на цигари С приходите от борбата срещу контрабандата на цигари би могло да бъдат продължени различни европейски политики, сред които и кохезионната, смята Борисов. По отношение на краткосрочните мерки за справяне с контрабандата на цигари в страната Борисов увери, че ще бъдат предприети мерки, сред които и тази по пазарите да има повече полицаи. Той даде  едномесечен срок за допълнителните мерки.  \"Трябва да разберем защо е това увеличение от 0.6% на контрабандата на цигари за последното тримесечие на 2017 година. Това е половин кутия цигари, но ние трябва да вземем мерки. Колегите от МВР да направят така, че тези дирекции, при които има спад в борбата с контрабандата, да вдигнат нивото. Не можем да допускаме подобно нещо\", призова премиерът по време на форума. Казусът с ареста на кмета на \"Младост\" \"Бих посъветвал колегите друг път да бъдат по-експедитивни, за да може да не се получава нещо, което всички искаме - борба с корупцията, след това дни наред да се обясняваме защо и как е проведена самата операция\", каза премиерът Борисов по повод  показния арест на кмета на \"Младост\" Десислава Иванчева . Той обясни, че след като се е позинтересувал какво е наложило да има толкова дълъг престой на мястото на задържането на Иванчева, му е било обяснено, че проверката на банкнотите трябва да бъде направена така, че да не \"падне\" в съда. Това изисквало всяка банкнота да бъде описана по номера и проверена. \"Преди 20 - 30 дни кметът на \"Младост\" беше при мен, пратих я при Фандъкова, говорихме за парка до църквата, да помогнем финансово да стане прекрасно място в \"Младост\", коментира Борисов и подчерта, че е в постоянни отлични отношения с всички кметове, независимо от коя политическа сила са. \"Не приемам абсолютно никаква спекулация по тази тема\", заяви премиерът.", "date": "2018.04.23", "title": "Премиерът е против връщането на пушенето в заведения"}
{"url": "https://www.dnevnik.bg/ot_vas/galeriiotvas/2018/04/23/3167652_chitatelska_fotogaleriia_prolet_v_stolicata/", "text": "Символът на българската столица - катедралният храм-паметник \"Ал. Невски\".", "date": "2018.04.23", "title": "Читателска фотогалерия: Пролет в столицата"}
{"url": "https://www.dnevnik.bg/evropa/2018/04/23/3167708_kak_bulgarskoto_evropredsedatelstvo_provali_mladejka/", "text": "Представители на Европейския младежки форум са изразили възмущение от начина, по който българското председателство на Съвета на ЕС е организирало спонсорирано от ЕС събитие в София миналата седмица, пише EURACTIV. По време на младежка конференция, организирана в София на 17-19 април от българското европредседателство, млади хора и политици са се срещнали, за да дискутират как да подобрят живота на младите европейци. Конференцията е най-важното събитие от шестия цикъл на Структурния диалог с младите хора, който има за цел да доближи младежите до политиците. На тези младежки конференции, които се провеждат по повод всяко европредседателство, избрани младежки представители заедно с представители на националните правителства и на Европейската комисия дискутират свързани с младежта политики и съставят заключения, които след това се предават на Съвета на министрите като начин да се гарантира, че младите хора могат да се включат в оформянето на политиките, засягащи живота им. \"Бъдещето на младите хора е един от приоритетите на българското председателство на Съвета на ЕС\", пише на официалния му сайт. Но според Луис Алварадо, президент на Европейския младежки форум, това, което се е случило в София, \"разруши работата на поколенията преди нас\". По думите му конференцията е била пример за това какво не е младежкото участие. \"Европа е глобален пример и вдъхновение за останалата част от света за това какво е възможно, що се отнася до овластяването на младите хора – защото го изградихме по трудния начин. И тази конференция подкопа и постави в опасност всичко това\", коментира Алварадо пред EURACTIV. \"Нямаше никакви младежки и избрани европейски представители в никой панел на дискусията по време на конференцията... Това ли имат предвид те под борба за младежкото овластяване\", пита Алварадо. На събитието е имало много официални лица от ООН, които \"разбира се, винаги са добре дошли за междуинституционалната координация\", но по думите на Алварадо \"те не следват или допринасят за Структурния диалог, младежките политики на ЕС\" и процесите като предстоящата младежка стратегия на ЕС и напредъка на преговорите за бюджета на програмата \"Еразъм +\". Алварадо посочи и редица проблеми в организацията на конференцията и твърди, че българското председателство е искало да промени всеки процес, който е бил използван при предишни подобни събития. \"Целта на тези конференции е да се подпомогнат младежки групи в неравностойно положение. Ключов инструмент за постигането й е да се гарантира, че те не трябва да плащат пари от собствения си джоб, за да участват\", допълни той. По думите му за пръв път в историята на този процес младите хора е трябвало сами да си купуват билети – в миналото това е било правено от националните правителства, предвид че тези разходи се покриват от фондовете на Европейската комисия. На всеки шест месеца Брюксел осигурява на държавата домакин грант за организирането на младежките конференции. \"Защо този път беше различно? Имаше млади хора, които едва си позволиха билета... Това е практическа подробност, но показва колко \"на сериозно\" са приемани младите хора\", допълни той. Безплатен алкохол, полуголи жени Алварадо се оплака, че по време на конференцията е бил предлаган безплатен алкохол и че заради напитките някои от участниците не са били във форма за работната сесия на следващата сутрин. По-шокиращо обаче е било, че макар да е имало сесия по време на конференцията, посветена на равенството между половете и овластяването на младите жени, вечерта е имало празненство, на което \"полуголи\" жени са танцували по масите. Това за него е \"неприемливо\" и е \"ясен знак за патриархалните стереотипи, които се поощряват в нашия съюз\". Според Алварадо това е смутило много младежки лидери и представители на правителствата. \"Възмутително е, че публичните пари на ЕС се харчат по този начин. Това не е ЕС, за който младите хора, които аз представлявам, се борят.\" Твърде заетият еврокомисар Президентът на Европейския младежки форум освен това отбеляза, че еврокомисарят по образованието, културата, младежта и спорта Тибор Наврачич е напуснал след края на речта си, без да изслуша препоръките на младите хора. Освен това младежите са били разочаровани от премиера Бойко Борисов, който според тях в речта си е призовал младите хора да не забравят първия си природен дълг да се възпроизвеждат, давайки за пример германски министър, който има седем деца. Освен това след конференцията български правителствени служители са злословили срещу младежките представители в социалните медии, които са се \"осмелили\" да критикуват организацията на конференцията. \"Те осъзнаха грешката си и започнаха да трият постовете си\", допълни Алварадо. Потърсен за коментар от EURACTIV, Райчо Райчев, вицепрезидент на Българския младежки съвет, потвърди думите на Алварадо за липсата на младежко участие в панелите и добави, че е имало дебати без никакво взаимодействие между участниците. Той освен това се оплака, че въпросът със самолетните билети е затруднил достъпа на някои участници. Аплодисменти за Борисов Според Райчев Mинистерството на младежта и спорта е принудило доброволците да се изправят на крака и да ръкопляскат след речта на премиера и освен това е дало предварително написани въпроси на някои от участниците за гражданския диалог с комисаря. Той отбеляза, че Българският младежки съвет среща същото отношение от правителството в ежедневната си работа. Какво казва българското правителство От EURACTIV са се свързали с Постоянното представителство на България в ЕС за коментар по повдигнатите въпроси. За отсъствието на млади хора в панелите говорителят Елица Златева подчерта, че европейските младежки цели, които са главният резултат от конференцията, са били развити от 11 тематични работни групи, състоящи се от млади хора и представители на държавните власти, отговарящи за младежките политики в ЕС, Западните Балкани и страните от \"Източното партньорство\". \"Президентът на Националния младежки форум на България и президентът на Европейския младежки форум активно участваха в целия процес\", добави тя. \"В първия ден от конференцията младежки представител бе включен като говорител заедно с представители на Европейската комисия, Министерството на младежта и спорта и ООН на най-високото ниво на дискусионния панел\", допълни тя. По въпроса със самолетните билети Златева коментира, че няма задължителна процедура, която да трябва да се следва и за да даде повече гъвкавост на младите делегати, председателството е решило да следва модела на възстановяването на парите.", "date": "2018.04.23", "title": "Как българското европредседателство провали младежка среща, разказва EurActiv"}
{"url": "https://www.dnevnik.bg/sport/2018/04/23/3167727_borimirov_si_pojela_poveche_junoshi_v_purviia_otbor/", "text": "Директорът на детско-юношеската школа на \"Левски\" Даниел Боримиров си пожела повече играчи да стигнат до първия отбор. Думите му дойдоха след дарение от 7742 лева от тръста \"Синя България\". \"Искам да им благодаря. Да имаме повече юноши в първия отбор, защото всеки един юноша знае какво е \"Левски\", каза Боримиров. Средствата от дарението ще бъдат използвани за изпращането на отбора на сините до 17 години за участие в международен турнир във Франция. Воденият от Йордан Петков състав ще е в група с \"Валенсия\" и мексиканския \"Клуб Америка\". В надпреварата ще участват още \"Атлетико\" (Мадрид), \"Порто\", \"Рейнджърс\", \"Галатасарай\", \"Лил\" и други. Отборите са разделени в четири групи по три. Играят се две полувремена по 20 минути в потоците и две полувремена по 25 минути в директните елиминации. \"Кампанията е част от нашата мисия и стратегия да помогнем на любимия ни клуб да функционира по европейски модел, да допринесем за по-светлото му и добро бъдеще и най-вече да вложим средства и усилия в името на нашите сини деца с надежда те да са бъдещите звезди на \"Левски\", обявиха от \"Синя България\". \"Избрахме един изключително престижен турнир, в която юношите на Левски най-много се доближават до мъжкия професионален футбол. Защото смятаме, че именно те най-силно се нуждаят от европейски опит и възможност за изява\", допълниха от тръста. Кампанията е част от честванията по случай 75-ата годишнина от рождението на Георги Аспарухов-Гунди, в които ще се включи и отборът на сините до 17 години.", "date": "2018.04.23", "title": "Боримиров си пожела повече юноши в първия отбор, защото знаят какво е \"Левски\""}
{"url": "https://www.dnevnik.bg/evropa/2018/04/23/3167730_es_i_italiia_razsledvat_kitaiska_shema_za_danuchni/", "text": "Европейският съюз и италианските власти разследват подозрения за мащабна данъчна измама, извършвана от китайски групи, които внасят стоки през гръцкото пристанище Пирея, предаде \"Ройтерс\". Напълно е заобиколено плащането на ДДС, с огромни щети за националните данъчни власти и общността, посочи Фабио Бото от специалното следствено подразделение на Италианската централна служба за борба с измамите. Подозираната схема в пристанището Пирея, която е част от огромния китайски инфраструктурен проект \"Един пояс, един път\", е струвала на Италия десетки милиони евро неплатен ДДС. Възможно е общата сума да се окаже много по-висока, тъй като разследването не е приключило. Европейската служба за борба с измамите ОЛАФ (OLAF) потвърди, че работи с Италия по случая, но отказа да предостави подробности. Според Бото италианските власти имат доказателство, че китайски компании, управлявани от престъпни групи, с измами избягват да плащат вносни мита и ДДС за големи пратки, преминаващи през Пирея. Групите са внасяли стоки, често дрехи и обувки с фалшифицирани марки, като са декларирали много по-малка стойност пред европейските митници, за да избегнат вносни мита. Също така са лъгали за компаниите получатели на товарите, давайки им възможност да избегнат плащането на ДДС, посочва Бото. Гръцката служба за борба с финансовите престъпления води отделно разследване по дело за данъчна измама, при което подозренията отново са свързани с китайски стоки, внасяни през Пирея. Гръцката служба не е имала активни контакти с италианските и европейските власти и не е била информирана за по-широкото разследване, съобщи неин служител. Китайската държавна компания \"КОСКО шипинг\" (COSCO Shipping) е мажоритарен собственик на пристанището в Пирея от 2016 година. Китай иска пристанището да стане негова врата към Европа по инициативата \"Един пояс, един път\", която предвижда развиване на нов Път на коприната от морски и сухопътни маршрути с търговски партньори. Бото и гръцките представители отбелязаха, че при нито едно от разследванията няма доказателства за закононарушения, извършвани от пристанищните власти в Пирея. ОЛАФ и националните власти през последните години затвориха митническите \"вратички\", използвани от китайски контрабандисти, чиито данъчни схеми според оценки струват на ЕС милиарди евро годишно. Италия е започнала да разследва случая с Пирея в края на 2017 година, след като е конфискувала фалшифицирани фактури от митнически офиси, уточни Бото. Пирея е станала важен пункт за тази дейност, тъй като северните пристанища са затегнали контрола, а капацитетът за внос на гръцкото пристанище е скочил шесткратно, откакто бе поето от КОСКО. Разследваме новите маршрути, разработени по проекта \"Един пояс, един път\". Засега предпочитаният път, изглежда, е през Пирея, допълва италианският следовател.", "date": "2018.04.23", "title": "ЕС и Италия разследват китайска схема за данъчни измами през пристанището на Пирея"}
{"url": "https://www.dnevnik.bg/sviat/2018/04/23/3167689_s_trupove_ne_se_pregovaria_-_kakvo_iskat/", "text": "Хиляди демонстранти, протестиращи от десетина дни в Армения - бивша съветска република в Кавказ, се надигат срещу бедността и корупцията в страната, но най-вече срещу безпрецедентния  ход на експрезидента  Серж Саргсян, останал на власт като премиер с по-големи пълномощия. \"Не\" на третия мандат на Серж Арменската конституция забранява на президента да управлява повече от два мандата, но Серж Саргсян, оглавил страната през 2008 г.,  прокара през 2015 г.  оспорвана реформа, която прехвърли повечето властови пълномощия на премиера, оставяйки на президента предимно протоколни функции. На 17 април Саргсян, чиято Републиканска партия има мнозинство в парламента, наложи избирането му за премиер и така се завърна на власт. \"Фактът, че един и същ човек управлява страната за трети пореден път, създава безпрецедентна ситуация\", обяснява за АФП аналитикът Ерванд Бозоян. \"Икономическото положение е много тежко, има и корупция, но най-важното е, че хората са против трети мандат за Серж Саргсян, не искат да живеят като в страните от Централна Азия\", където авторитарните президенти по принцип царстват пожизнено, изтъква той. \"Серж Саргсян е вече политически труп, а с трупове не се разговаря\", заяви водачът на протестите, депутатът Никол Пашинян. Бедност и безработица Освен маневрите на Серж Саргсян, целящи да се задържи на власт след повече от десетилетие на президентския пост, демонстрантите критикуват 63-годишния бивш военен заради неуспеха му в борбата с бедността, докато националната икономика остава в ръцете на олигарси. Делът на бедните в Армения е бил 29.8 на сто през 2016 г. срещу 27.6 процента през 2008 г., сочат данни на Световната банка, а брутният вътрешен продукт на глава от населението остава 3770 долара - почти колкото и преди 10 години. \"Мнозина са без работа, живеят в бедност\", констатира аналитикът Хакоб Бадалян. Един от демонстрантите - 26-годишният Карапет Ананян, разказа как е бил \"твърде наивен, мислейки, че лесно ще намери работа\" с дипломата си от престижен икономически вуз. \"Безработен съм от три години, навсякъде ми казват, че работа няма. А властите постоянно обещават да открият хиляди работни места, но нищо не правят\", заяви той пред АФП. Корупция Много от протестиращите се обявяват и срещу скокообразно растящата корупция в полицията и правосъдната система, както и в образованието. \"Корупцията задушава днес страната. За да започнеш малък бизнес, трябва да бутнеш нещо на чиновниците. Агенти на данъчните също искат рушвети, дори учителите си просят подаръци\", разказва за АФП Мушег Хачатрян, безработен на 52 години. \"Нещата стават непоносими. А кой е виновен за всичко това? Естествено Серж Саргсян\", уверява той. Според аналитика Хакоб Бадалян сред протестиращите \"има не само бедни, но и заможни хора, с хубави апартаменти и коли\". \"Значи им е писнало вече от цялата атмосфера на несправедливост\", обяснява той. Липсват геополитически фактори Серж Саргсян минава за проруски политик, но демонстрантите изобщо не отправят обвинения в този дух - за разлика от прозападните вълнения на Майдана в Украйна, довели през февруари 2014 г. до свалянето на проруския президент Виктор Янукович. \"Този политически процес се развива без никакъв геополитически контекст\", уверява и Никол Пашинян. \"Не се ръководим нито от интересите на САЩ, нито от тези на ЕС, нито на Русия. Трябва да действаме само в интерес на Армения\", твърди той. Президентът на Русия Владимир Путин впрочем поздрави тази седмица Сeрж Саргсян по случай новото му назначение. А руската дипломация изрази \"убеденост\", че конфликтът в Армения \"ще бъде уреден по демократичен път и в рамките на закона\". /БТА", "date": "2018.04.23", "title": "\"С трупове не се преговаря\" - какво искат протестиращите в Армения"}
{"url": "https://www.dnevnik.bg/zdrave/2018/04/23/3167757_lichni_lekari_protestiraha_v_sofiia_za_namaliavane_na/", "text": "Софийски общопрактикуващи лекари излязоха днес на протест пред Националния дворец на културата (НДК) с искане за намаляване на административните им дейности, съобщи БНР. Те изразяват своето недоволство по време на провеждането на неформалната работна среща на министрите на здравеопазването на страните от ЕС в НДК. Те внесоха в Министерството на здравеопазването декларация с основните си искания, сред които да се инициира законодателна промяна на отчетите с описите на касовите бележки, всички освободени от потребителска такса да заплащат пълния размер, а сумите да им бъдат реимбурсирани от съответните институции. Личните лекари в София настояват и за заплащане при всяко посещение при лекаря на пълния размер на потребителската такса, както и за отпадане на 24-часовото разположение.  на общопрактикуващите лекари, но той изисква голяма организация, съобщи пред БНР д-р Георги Миндов, председател на Дружеството на софийските общопрактикуващи лекари. \"В момента са ни превърнали в едни склададжии и общи работници, в един полиграфически комбинат, буквално печатари – да броим дни по календара, таблетки, опаковки, протоколи, да облепваме като оригами едни рецептурни книжки, тонове листа, и винаги в нарушение. Ние не сме учили за това шест години. Това е абсурдно\", коментира той. По думите му за всеки здравноосигуряван фондът изплаща 11 стотинки месечно на личния лекар, тоест 1.32 лева годишно. \"А личният лекар трябва да осигури 24 часа здравна помощ, т.е. извън работното му време - нощем, празнични дни, събота, неделя и т.н. Няма такава сделка. Получаваш това, което плащаш. Не може да плащаш 1 лев и 32 стотинки и да искаш 186 дни достъп до лекар\", каза Миндов.", "date": "2018.04.23", "title": "Личните лекари искат намаляване на административната им дейност"}
{"url": "https://www.dnevnik.bg/sport/2018/04/23/3167748_legendite_stanaha_shampioni_v_ljubitelskata_voleibolna/", "text": "Шампионки при жените станаха \"Миньоните\" след 3:2 (27:25, 25:22, 22:25, 21:25, 15:9) срещу \"Колибри\". Бронзът отиде при \"Мистикс\" след 3:2 срещу \"Етрополе\". Надпреварата в Б дивизия при мъжете приключи с титла на \"Звездовищата\", които победиха с 3:2 (25:20, 25:16, 21:25, 27:29, 15:11) \"Сърфистите\". Бронзът отиде при \"Барбароните\", победили с 3:2 \"Марица\" (Белово). За най-полезен във финала в А дивизия беше избран Йордан Василев от \"Легендите\". При жените приза за най-добра състезателка получи Велина Минкова от \"Миньоните\", а в Б дивизия беше отличен Тихомир Дянков от \"Звездовищата\".", "date": "2018.04.23", "title": "\"Легендите\" станаха шампиони в любителската волейболна лига"}
{"url": "https://www.dnevnik.bg/sviat/2018/04/23/3167751_britanski_sud_reshi_da_predade_na_hurvatiia/", "text": "Британски съд реши, че собственикът на хърватската хранителна компания \"Агрокор\", Ивица Тодорич, може да бъде екстрадиран в Хърватия, предадоха \"Ройтерс\" и хърватската обществена телевизия HRT. Според британски съдия няма пречки Тодорич да бъде предаден на хърватските власти и да му бъдат повдигнати обвинения за финансови измами на стойност 110 млн. евро. Според балканската телевизия N1 причината е, че няма \"достатъчно доказателства\", ме преследването срещу него е политически мотивирано, както твърди защитата. Започва да тече седемдневен срок на обжалване. Тодорич  беше арестуван в Лондон  в края на ноември, след като за него беше издадена европейска заповед за арест, и беше освободен срещу парична гаранция от 100 хил. лири. \"Агрокор\", най-голямата частна компания за търговия на дребно в Хърватия и най-голям работодател на Балканите, натрупа около 5.8 млрд. евро дългове. Компанията, създадена през 70-те години, се разрасна дотолкова, че участието ѝ в брутния вътрешен продукт достигна 15%, а дълговете ѝ са толкова големи, че правителството се опасява да не застрашат финансовата стабилност в страната. В резултат Загреб пое контрола над компанията през април миналата година, за която работят близо 60 хил. души в Хърватия и региона. Освен Тодорич разследването, започнало в Хърватия, обхваща още 14 високопоставени служители на компанията - сред тях и синовете му, Анте и Иван, които заемаха ключови позици в управата на \"Агрокор\".", "date": "2018.04.23", "title": "Британски съд реши да предаде на Хърватия собственика на най-голямата фирма на Балканите"}
{"url": "https://www.dnevnik.bg/bulgaria/2018/04/23/3167620_dobrite_mba_programi_sa_seriozna_investiciia/", "text": "През последните години все повече професионалисти виждат в MBA образованието ключ към по-успешна кариера. Истината обаче е, че този тип образование невинаги може да се окаже правилният път за кандидатите. Добрите MBA програми са сериозна инвестиция – както финансова, така и като време и усилия, и преди да предприемем тази важна стъпка, трябва да направим сериозен анализ на нашите възможности и цели. При  избора на MBA програмата  е важно да разгледате множество възможности в различни университети. В  рубриката  MBA  на портала за работа и кариерно развитие Karieri.bg можете да откриете полезни съвети как да изберете подходящ университет и програма, как да организирате кандидатстването си в тях, както и интервюта с мениджъри от различни области, които споделят впечатления и опит от първо лице за своето бизнес образование. Не забравяйте, че далеч преди да започнете кандидатстването, трябва да си изясните какви са целите, които искате да постигнете в професионален план и как MBA би могъл да ви помогне в това отношение. Няма идеална програма, просто е важно да извлечете най-доброто за себе си спрямо кариерния план, който сте си изградили. А ако все още се чудите накъде точно да поемете, отделете няколко минути да прегледате топ обявите за работа на  Karieri.bg .  търси  Business Journalists with English and French/Spanish  търси  Senior Business Consultant / Business Consulting Manager  търси: Technical Group Manager – Stara Zagora Стажант \"Пътно строителство\"  търси: Business Consultants Senior Consultant – Retail Space Department Senior Consultant  търси: Full-time Teacher in Philosophy House Advisor Full-time Тeacher in Chemistry Business Assistant and Cashier търси  End User Support Specialist  набира  кандидати за работа в завода в Дупница търси  Специалист \"Бизнес развитие\" - Източна Европа  търси  Logistics Specialist Truck Loads  търси  Tax Graduates  търси  Senior Media Planner  търси: Computer Programmer Voucher Examiner (Accounts Payable Specialist) – Temporary  търси  Стажанти", "date": "2018.04.23", "title": "Добрите MBA програми са сериозна инвестиция"}
{"url": "https://www.dnevnik.bg/sviat/2018/04/23/3167762_evrokomisiiata_predloji_zakon_za_zashtita_na/", "text": "Европейската комисия  представи днес законодателно предложение  за защита на т.нар. разобличители - подаващите сигнали за нарушаване в тяхната служба или компания на законите на ЕС. Ако инициативата получи подкрепа на всички нива в институциите на ЕС, тя ще създаде единни за съюза стандарти както за канали за подаването на такава информация, така и за защита на информаторите. В момента само 10 от страните членки предоставят пълна защита на информаторите, а в останалите те имат частична защита или тя се отнася само до определени сектори или категории служители. Под разобличител се разбира не само служител, но и самонаети, работещи на свободна практика, консултанти, подизпълнители, доставчици, доброволци, безплатни обучители и кандидатстващите са работа. Те ще подлежат на защита, ако има достатъчно основание да се смята, че са предоставили вярна информация за нарушение или ако имат сериозно основания да смятат, че са свидетели на незаконна дейност. В днешното предложение на ЕК се казва, че в дружествата с над 50 служители или с годишен оборот от над 10 милиона евро трябва да има установена процедура за получаването и обработката на доклади за нередности. Новите правила биха обхванали всички държавни и местни власти в места с над 10 000 души население.  Предвижда се установяването на ясни способи за подаването на сигналите в организацията или извън нея, при запазването на поверителността. При опасност за разобличителя ЕК предлага данните да бъдат подавани към медиите. Предлага се срок от три месеца за отговор на властите или дружеството при получен сигнал за нередност. Разобличителите следва да бъдат защитени от отмъщение, като получат правна закрила и обезщетения, когато е необходимо. От националните власти ще се изисква да разясняват на населението и да обучат служителите на обществените институции как да работят с подобни информатори. ЕК предлага в случаи, когато информаторът е пострадал от разкриването на информация, доказателствената тежест да бъде обърната - т.е. не разобличителят да доказва твърденията си, а уличеният да доказва липсата на нередности. Разобличителите ще бъдат защитени от насрещни искове за клевета. Тези правила следва да се прилагат, когато разобличителят подава данни в защита на обществения интерес. ЕК уточнява, че се предвиждат защити срещу злоупотреба с възможностите за подаването на уличаващи данни, уточнява БТА. \"Много от най-новите скандали никога нямаше да видят бял свят, ако вътрешни информатори не бяха проявили куража да говорят. Но проговорилите поеха и огромни рискове. Така че, ако по-добре защитим разобличителите, по-добре ще защитим обществения интерес от измами, корупция, избягване плащането на корпоративни данъци или щети за здравето на хората и околната среда\", заяви първият зам.-председател на еврокомисията Франс Тимерманс. \"Нещо повече - днешните предложения защитават и източниците на разследващите журналисти, като помагат да се гарантира свобода на словото и медиите в Европа.\" Според Вера Йоурова, еврокомисар по въпросите на правосъдието, защитата на потребителите и равенството между половете, \"новата защита на разобличителите ще промени правилата на играта, защото в глобализирания свят, където е съвсем реално изкушението да увеличиш максимално печалбите за сметка на закона, хората, готови да поемат риск за разкриване на сериозни нарушения на законите на ЕС, се нуждаят от подкрепа\". От еврокомисията посочват, че споделилите подобна информация често плащат лична цена за това - 36% са били обект на отмъщение според проучването 2016 Global Business Ethics Survey. В официалното съобщение се изреждат широк кръг сектори, в които да действа защитата: обществени поръчки, финансови услуги, пране на пари и финансиране на тероризъм, безопасност на стоките, транспортна сигурност, защита на околната среда, ядрена безопасност, безопасност на храните, грижи за животните, обществено здраве, защита на потребителите и личните данни, сигурността на информационните системи и мрежи. Освен това се препоръчва законът да обхваща защита при разкриване нарушенията на правилата на ЕС за защита на конкуренцията, злоупотреби с корпоративни данъци и накърняване финансовите интереси на европейския съюз. Еврокомисията подканва страните членки да отидат отвъд този минимум стандарти и да изградят цялостна рамка за защита на информаторите, основана на тези принципи. Какво да направи разобличител, ако нищо не се случва Човекът или отделът, отговорен в рамките на една компания или обществена администрация за получаването на подобни сигнали, е длъжен да предприеме действия в разумен срок, но не по-късно от 3 месеца, след което да отговори на информатора за това какво следва. Ако няма обратна връзка или подходящи ответни действия, човекът може да съобщи извън институцията си на централизираната държавна власт, отговаряща за подобни случаи. Тази власт е длъжна да предприеме действия по данните на разобличителя и да го информира за хода на разследването. Ако в разумен период (не повече от 3 месеца или 6 месеца в случаите с очевидни данни за нарушения) властите не са изпратили обратна информация и не са предприели подходящи действия, разобличителят може да разкрие данните си на обществеността, като използва медиите.", "date": "2018.04.23", "title": "Еврокомисията предложи закон за защита на информаторите за корупция и престъпления"}
{"url": "https://www.dnevnik.bg/sviat/2018/04/23/3167637_tretoto_kralsko_bebe_e_momche/", "text": "Херцогинята на Кеймбридж Катрин Мидълтън роди момче, съобщиха от двореца Кенсингтън. Детето тежи 3 кг и 800 г, а бащата - принц Уилям - е присъствал на раждането. Това е третото дете на Кейт и принц Уилям след принц  Джордж Александър Луи  и принцеса  Шарлът Елизабет Даяна . Заради  Шарлът  законът за наследяването бе така променен, че тя е четвърта в реда на наследството на короната (след дядо си Чарлз, баща си Уилям и принц  Джордж ) и не може да бъде изместена от родени след нея братя. Както и при предишните си две бременности, херцогинята страдаше от тежко сутрешно гадене (хиперемезис гравидариум), което наложи бременността ѝ да бъде обявена по-рано от традиционния трети месец. Хиперемнезис гравидариум засяга около 1 на двеста жени и се изразява в остро неразположение и повръщане, което може да бъде опасно заради дехидратацията. Третото дете на Кейт и Уилям не бе такава медийна сензация, както предишните две - отчасти заради факта, че семейството вече има и момиченце, и момченце. Освен това то бе засенчено и от  предстоящата сватба  на чичо си  принц Хари  и американската актриса  Меган Маркъл . Въпреки това детето се роди в момент, в който кралското семейство е под светлините на прожекторите - през уикенда кралица Елизабет навърши 92 години, Хари и Меган ще се оженят идния месец, а вчера сестрата на херцогинята -  Пипа Мидълтън , обяви, че е бременна за пръв път.", "date": "2018.04.23", "title": "Третото кралско бебе е момче"}
{"url": "https://www.dnevnik.bg/sport/2018/04/23/3167715_napoli_osiguri_edin_ot_nai-vulnuvashtite_sezoni_v/", "text": "След пет сезона, в които \"Ювентус\" печелеше безпроблемно титлата, феновете на италианската Серия А най-накрая дочакаха истинска битка за първото място до самия край. \"Наполи\" защити шампионските си амбиции с драматична победа с 1:0 насред Торино и се доближи само на точка от върха преди последните четири кръга от първенството. За пръв път от 2012 г. и едва за трети след големия скандал с уредени мачове \"Калчополи\" през 2006 г. разликата между първия и втория в класирането е толкова малка при толкова малко кръгове до края на сезона. Преди шест години \"Милан\" се доближи на точка от \"Ювентус\" преди последните си два мача. Загуба с 2:4 в градското дерби с \"Интер\" обаче осигури първа титла на \"старата госпожа\" след завръщането от Серия Б. През 2010 г. \"Рома\" имаше точка аванс пред \"Интер\" преди последните четири кръга. Домакинска загуба от \"Самдория\" в 35-ия кръг и серия от четири поредни победи на тима от Милано остави \"вълците\" от Рим на две точки от първото място и уби надеждите им за първа титла от 2001 г. В предишните пет сезона \"Ювентус\" спечели титлата средна разлика от 9.6 точки пред втория. Сега обаче тронът на \"старата госпожа\" се клати по-здраво от всякога - както заради малката разлика, така и за програмата до края на сезона. В събота шампионите имат тежък мач в Милано с борещия се за участие в Шампионската лига \"Интер\", а другото им гостуване е на 13 май срещу друг от замесените в ожесточената битка за място в топ 4 - \"Рома\". \"Рома\", \"Лацио\" и \"Интер\" са събрани в една точка, като един от тях ще остане извън най-силния клубен турнир. Домакинските мачове на \"Ювентус\" са на 5 май с \"Болоня\", който си осигури оставане в Серия А, и на 20 май с предпоследния \"Верона\", който има минимален шанс да избегне изпадането в Серия Б. Програмата на \"Наполи\" също не е лека, като предстоят мачове с три от най-стабилните отбори през сезона - гостувания на осмия \"Фиорентина\" и деветия \"Сампдория\" и домакинство на десетия \"Торино\". В последния ден от сезона тимът на Маурицио Сари посреща борещия се за оцеляване \"Кротоне\", който е първи над чертата с две точки пред СПАЛ и шест пред \"Верона\". В последните два кръга претендентите за титлата играят по едно и също време, но в предстоящите два мачовете на \"Наполи\" са един ден по-късно от тези на \"Ювентус\". Победата на \"Наполи\" срещу \"Ювентус\" предизвика огромна еуфория в Неапол, където феновете не са виждали титла от eрата \"Марадона\". С легендарния аржентинец в състава неаполитанци триумфираха два пъти в Серия А - през 1987 и 1990 г. След последния съдийски сигнал по улиците на Неапол са излезли десетки хиляди души. Градът беше озарен от фойерверки, а бурни празненства е имало и в нощните заведения. Между 10 и 20 хиляди души са посрещнали футболистите на \"Наполи\" на летището според различни публикации във водещите спортни медии в страната. Te обградиха клубния автобус, а част от лидерите на тима - Марек Хамшик, Лоренцо Инсиние и Хосе Кайехон, публикуваха в социалните мрежи снимки и клипове от празненствата. Много емоционални бяха и кадрите от сектор с гостуващи фенове на стадиона в Торино, където десетки зрители избухнаха в сълзи. \"Мечтата е жива в сърцата ни. Благодаря, Кулибали\", написа Марадона в социалните мрежи, където публикува снимка с фланелката на централния защитник, който донесе победата срещу \"Ювентус\" с гол в последната минута на редовното време. \"Това е победа за хората, защото \"Наполи\" е отборът на народа, а не само на един град\", заяви старши треньорът Сари на пресконференцията след мача. \"Що се отнася до скудетото, почти нищо не се променя. От гледна точка на резултатите \"Ювентус\" е голямата сила в първенството, защото е в серия от шест поредни титли и се е запътил към седма. В момента те държат нещата изцяло в свои ръце.\" \"Нашият отбор израсна, манталитетът ни се промени - иначе нямаше да бъдем в тази позиция. Тази победа носи огромно удовлетворение, но то трябва да е еднократно. Трябва да мислим единствено за следващия мач, без да летим в облаците\", каза още Сари.", "date": "2018.04.23", "title": "\"Наполи\" осигури един от най-вълнуващите сезони в Италия след \"Калчополи\""}
{"url": "https://www.dnevnik.bg/sviat/2018/04/23/3167821_premierut_na_armeniia_podade_ostavka_sled_10_dni/", "text": "Премиерът на Армения Серж Саргсян подаде оставка, съобщи кабинетът му, цитиран от ТАСС и \"Комерсант\". Решението идва след десет дни на демонстрации, с които хиляди арменци искаха той да се оттегли и протестираха в столицата Ереван. Саргсян беше избран за премиер (като единствен кандидат) от парламента миналата седмица и встъпи в длъжност на 17 април. Първите демонстрации срещу него започнаха няколко дни по-рано, на 13 април, а 3 дни по-късно лидерът на опозиционното движение \"Елк\" Никол Пашинян  обяви началото  \"гражданско неподчинение\". \"Никол Пашинян беше прав. Аз не бях прав. В създалата се ситуация има няколко решения, но аз не влизам в нито едно от тях... Оставям поста на ръководител на страната, длъжността на премиер\", предава думите му агенция \"Интерфакс\". Пашинян, който е лице на протестите, обяви, че в 17:30 ч. местно (18:30 ч. българско) време ще има \"митинг на победата\". Само преди ден той беше приет от Саркисян в опит за \"диалог\", но правителственият лидер напусна разговорите само след три минути, отказвайки да го слуша, след като чу, че оставката му е единствената възможна тема за обсъждане. Почти веднага след това  Пашинян беше арестуван  (днес - освободен, малко преди оставката), а освен него вчера и предишните няколко дни бяха задържани стотици протестиращи. Днес напрежението се разрасна още повече с  включването в протеста  в Ереван на стотици военнослужещи. Противниците на Саркисян настояваха той да подаде оставка, след като беше на поста държавен глава в продължение на 10 години - по времето, когато Армения беше президентска република. Критиците му го обвиняват, че с конституционни проблеми, които въведоха парламентарно управление, той си гарантира ръководната роля във властта. (Повече за причините за протестите  четете тук .)", "date": "2018.04.23", "title": "Премиерът на Армения подаде оставка след 10 дни протести"}
{"url": "https://www.dnevnik.bg/zelen/2018/04/23/3167802_galeriia_tri_bebeta-mecheta_v_parka_za_tancuvashti/", "text": "Трите бебета мечета, които , са силно стресирани заради преждевременното им отделяне от майката. Това установиха при прегледа на дивите животни в неделя специалисти. Димитър Иванов, управител на стопанисвания от \"Четири лапи\" и фондацията на Брижит Бардо спасителен център, обясни, че малките са били сами близо денонощие, като през това време не са се хранили и не са поемали течности. \"Опитът ни сочи, че при над 90% от случаите на намерени мечета в дивата природа майката е прогонена или отстреляна от бракониери. Отглеждането на осиротели мечета от хора е изключително трудно, но въпреки това ще направим всичко възможно, за да ги спасим\", увери Иванов.", "date": "2018.04.23", "title": "Фотогалерия: Три бебета мечета без майка в Парка за танцуващи мечки"}
{"url": "https://www.dnevnik.bg/politika/2018/04/23/3167752_koalicionen_suvet_veroiatno_shte_obsudi_poziciiata_na/", "text": "Парламентарните групи на ГЕРБ и \"Обединените патриоти\" не са обсъждали позицията на лидера на \"Атака\" Волен Сидеров, че  в Крим има сериозен размах, строежи и грижи от страна на Русия . Депутати от двете партии предпочитат да не коментират думите на лидера на \"Атака\" от форума на икономически форум в разположения на Кримския полуостров град Ялта \"Глобалното бъдеще. Бъдещето на Русия\". Според депутати от ГЕРБ позицията на Сидеров най-вероятно ще бъде обсъдена от политическия съвет на коалицията, преди да се коментира от народните представители. В него влизат Бойко Борисов, Цветан Цветанов и тримата съпредседатели на \"Обединените патриоти\" Волен Сидеров, Валери Симеонов и Красимир Каракачанов. В събота пред Би Ти Ви Цветанов обяви позицията на Сидеров за личен избор. Той подчерта, че има коалиционно споразумение, в което \"няма акценти, свързани с позиция, различна от европейската, за анексирането на Крим\", а правителството и дори президентската институция подкрепят санкциите срещу Русия, показали, че \"не може така да се прави\". \"Позицията на \"Атака\" е известна. Позицията на ГЕРБ е, че интегритетът и неделимостта на Украйна са ясни. Крим е част от Украйна\", каза пред \"Дневник\" депутат от ГЕРБ. \"Не съм ходил в Крим и не мога да преценя дали има промяна в инфраструктурата. Нормално е агресорът да налива пари в Крим, в т.ч. и за инфраструктура. Питайте Волен Сидеров дали според него е проблем да говори така за Крим и Русия\", коментира пред \"Дневник\" вицепремиерът и лидер на НФСБ Валери Симеонов. Зам.-председателят на ВМРО и евродепутат Ангел Джамбазки отказа коментар. Пред БНР Волен Сидеров каза днес, че посещението в Ялта не е било съгласувано с коалиционните партньори, но премиерът е бил уведомен. \"Не само не е окупиран Крим, нито анексиран. В момента се развива страшно интензивно, има строителства навсякъде, има видими промени от 2014-а, когато бях за последен път\", обяви лидерът на \"Атака\". Той каза още, че по време на европредседателството ни България има уникалния шанс да бъде мост между Русия и ЕС.", "date": "2018.04.23", "title": "Коалиционният съвет вероятно ще обсъди позицията на Сидеров, че Москва се грижи много за Крим"}
{"url": "https://www.dnevnik.bg/bulgaria/2018/04/23/3167839_zdravni_inspektori_protestirat_za_po-visoki_zaplati/", "text": "Служители от Регионалните здравни инспекции от цялата страна излязоха на протест пред Министерския съвет с искане за по-високи заплати, съобщи БНР. Те поискаха бърза промяна на Наредбата за заплатите на държавните служители в сектора, тъй като сега действащата ограничава реалното повишаване на трудовите им възнаграждения. Протестиращите се обявиха за увеличение на възнагражденията с 20% от 1 май. Техни представители бяха приети от зам.-министъра на здравеопазването Бойко Пенков. Работещите в системата настояват да се въведат стартови заплати по длъжности, като най-ниската да е един път и половина минималната за страната. Здравните инспектори, които са държавни служители, настояват да се възстанови добавката за клас прослужено време и на всяко тримесечие да се изплаща допълнително материално стимулиране. В момента младши здравните инспектори взимат заплата от 510 лева. \"460 лева взимам реално, а съм инспектор в отдел \"Обществено здраве\". С висше образование съм, но ни приравняват към хигиенистките\", сподели протестиращ, цитиран от БНР. След протеста им на 15 март  здравните инспектори получиха между 5 и 10% увеличение на заплатите си вместо обещаните от здравното министерство 18%. Тогава в отговор на протестните декларации от страната финансовият министър Владислав Горанов обясни, че заплатите в здравните инспекции се определят от нормативната уредба за държавните служители във ведомството и тази рамка не може да бъде надхвърлена.", "date": "2018.04.23", "title": "Здравни инспектори протестират за по-високи заплати"}
{"url": "https://www.dnevnik.bg/politika/2018/04/23/3167890_siderov_obiavi_che_cvetanov_bie_cheren_pechat_po/", "text": "След като зам.-председателят на ГЕРБ Цветан Цветанов обвини президента Румен Радев, че  по време на заседанието на Консултативния съвет за национална сигурност е направил изводи за излизане на България от ЕС и НАТО , лидерът на \"Атака\" и коалиционен партньор на ГЕРБ Волен Сидеров защити държавния глава. \"Не вярвам президентът да е предложил излизане от ЕС и НАТО. По-скоро се търси някакъв начин да се удари черен печат върху Радев. Предполагам, че това е заради слуховете, че Радев се опитва да прави някаква политическа сила и вероятно с опасенията от конкуренцията карат г-н Цветанов да прави такива резки и категорични нападки, но не мисля, че това е полезно в момента. Правителство и президент трябва да са в синхрон, особено във външната политика\", каза Волен Сидеров пред БНР.  Според  лидера на социалистите Корнелия Нинова ГЕРБ води координирана атака срещу президента и БСП .", "date": "2018.04.23", "title": "Сидеров обяви, че Цветанов бие \"черен печат\" по президента заради слухове за негов политически проект"}
{"url": "https://www.dnevnik.bg/sport/2018/04/23/3167888_fotogaleriia_biagane_na_volia_s_planinskiia_maraton/", "text": "Планинският маратон \"Панчарево\" се проведе в неделя и предложи много емоции на участниците в четирите дисциплини.", "date": "2018.04.23", "title": "Фотогалерия: Бягане на воля с планинския маратон \"Панчарево\""}
{"url": "https://www.dnevnik.bg/bulgaria/2018/04/23/3167907_nachalnikut_na_policiiata_v_rakovski_ostava_v_aresta/", "text": "Окръжният съд в Пловдив остави в ареста началника на полицията в Раковски Георги Илиев, съобщава \"Фокус\". Той е обвинен в  подкуп в размер на 20 хил. лева  чрез изнудване и злоупотреба със служебно положение. Предвиденото наказание за подобно престъпление е затвор от 3 до 10 години. Съдът прецени, че са налице почти всички предпоставки за вземане на най-тежката мярка за неотклонение \"задържане под стража\" с изключение на една – опасност той да се укрие. Илиев гледа тежко болните си родители, издържа семейство с едно дете и живее на постоянен адрес. Решението на съда може да се обжалва в тридневен срок. В случай на обжалване следващото заседание на съда е насрочено за 3 май. Илиев беше задържан миналата седмица заедно с още двама души от полицейското управление.", "date": "2018.04.23", "title": "Началникът на полицията в Раковски остава в ареста"}
{"url": "https://www.dnevnik.bg/evropa/2018/04/23/3167755_bulgarinut_namira_jivota_za_po-nespravedliv_ot/", "text": "Европейската комисия представи днес проучване за оценката на гражданите на Европейския съюз за справедливост, неравенство и разлики между поколенията. Според данните 53% от европейците заявяват, че повечето неща, които се случват в живота им, са справедливи. На това мнение са едва 38% от българите. На другия полюс са Ирландия (78%), Дания (77%) и Финландия (75%). Хората са по-склонни да възприемат събитията като справедливи, ако са по-добре образовани, по-млади и в по-добро финансово положение, сочат данните.  В добро здраве твърдят, че са 61% от българските граждани и 78% от останалите в ЕС. В най-добро здраве се чувстват хората в Ирландия (92%), а на другия полюс са тези в Латвия (55%). Щастливи се чувстват 83% от хората в ЕС и 62% от българите. Повече от половината от респондентите в Дания (59%), Швеция (56%) и Ирландия (52%) са силно съгласни с твърдението, че се чувстват щастливи в сравнение с 13% в Румъния и Гърция. Най-голяма част от анкетираните в Дания (83%), Ирландия (82%) и Швеция (76%) споделят мнението, че важните решения, които ги засягат, обикновено се взимат по справедлив начин. Според проучването българите поставят на водещо място необходимостта да бъдат здрави, за да напреднат в живота (73% срещу 48% в ЕС). Анкетираните в България е много по-вероятно (56%) в сравнение с тези в останалите страни да кажат, че \"Да познаваш правилните хора\" е от основно значение, за да постигнеш напредък. Това е отговорът на 22% от останалите европейци. \"Да имаш късмет\" е отговорът на 21% от хората в ЕС и на 60% от българите. \"Да имаш политически връзки\" отговарят 10% от европейците и 37% от българските участници. В 23 държави мнозинството казват, че това да идваш от богато семейство е или ключово, или важно, за да напреднеш в живота. Респондентите в Унгария (89%), Италия (88%) и България (86%) в най-голяма степен са на това мнение в сравнение с Дания (34%), Швеция (38%) и Люксембург (41%). В 21 страни най-малко половината хора смятат, че да имаш политически връзки е основно или важно условие за напредъка. В Хърватия на това мнение са най-много хора (88%), следвана от България (84%) и Унгария (81%). Мнозинството българи (91%) и европейци (84%) заявяват, че различията в доходите са твърде големи. Мнозинството в България и в останалата част от ЕС (81%) са на мнение, че за да се промени това, правителствата трябва да вземат мерки. Във всички държави от ЕС с изключение на Дания над 60 на сто са съгласни, че правителствата трябва да предприемат мерки, за да намалят тази разлика.", "date": "2018.04.23", "title": "Българинът намира живота за по-несправедлив от средния гражданин на ЕС"}
{"url": "https://www.dnevnik.bg/zelen/2018/04/23/3167913_kmetut_na_carevo_triabva_da_proveri_dali_ima_nezakonno/", "text": "Кметът на Царево Георги Лапчев е този, който трябва да провери дали има неправомерно заградени територии, в които попадат дюни в района на плаж \"Корал\". Това обясни министърът на околната среда Нено Димов, цитиран от БНР, три дни след като стана известно, че испанска фирма е заградила пътя, който води до плаж \"Корал\". Конфликтът между инвеститори, институции и граждански сдружения как да се ползва един от най-красивите плажове е от години, но ескалира миналото лято, когато кметът на общината с представители на различни институции и няколко министри проверяваха често плажа и къмпинга. Според природозащитници поставените в началото на летния сезон колове са върху дюни, което е забранено по закон. \"В този район няма дюни, които да са в юрисдикцията на Министерството на околната среда и водите\", увери Димов, но веднага допълни, че контролът върху тези сиви дюни е на държавата, респективно областен управител - кмет, така че е в правомощията на кмета да направи проверката, ако има някакви съмнения. Той обясни още, че в понеделник сутрин районната инспекция е правила проверка. По думите му ведомството няма информация \"нещо да е нарушено\". \"Но ако кметът има нужда от съдействие, ще го получи\", каза министър Димов. Междувременно испанската фирма \"Ибердрола\" съобщи, че е оградила терена около плаж \"Корал\", след като е била предупредена от община Царево, че ситуацията с къмпингуващите не трябва да се повтаря това лято. Миналата година фирмата е платила известни глоби, съобщиха от \"Ибердрола\". Оттам допълват, че със слагането на оградата ще бъде спряно увреждането на земята, причинено от дейностите на плажуващите. Общественият достъп до плажа ще остане отворен, посочват от испанската фирма. Природозащитници протестираха в неделя   над два часа на къмпинг \"Корал\". Те настояха да бъде премахната оградата на частен терен, която обхваща и единствения път, отвеждащ до плажната ивица.", "date": "2018.04.23", "title": "Кметът на Царево трябва да провери дали има незаконни заграждения на \"Корал\", смята Нено Димов"}
{"url": "https://www.dnevnik.bg/bulgaria/2018/04/23/3167463_konstitucionniiat_sud_vurhovniiat_administrativen_sud/", "text": "Върховният административен съд (ВАС) трябва да се произнася като първа инстанция по спорове за законността на актове, издадени от Министерския съвет и министрите, при упражняване на конституционно възложените им функции и правомощия по ръководството и осъществяването на държавното управление. Това е постановил Конституционният съд по искането за тълкуване на основния закон, отправено преди време от пленума на Върховния административен съд, съобщава  news.lex.bg.  Решението е било взето единодушно, като от състава на КС е отсъствал един съдия - Георги Ангелов. Според върховните съдии нормата от Конституцията - член 125, ал. 2 (Върховният административен съд се произнася по спорове за законността на актовете на Министерския съвет и на министрите, както и на други актове, посочени в закона), е неясна и двусмислена и това води до нееднозначното ѝ тълкуване. В искането до Конституционния съд върховните съдии обявиха, че ВАС не е компетентният съд да се произнася като първа инстанция по спорове за законността на актове на правителството и министрите, а че тези правомощия могат да се осъществяват и в касационното производство. Такова решение на Конституционния съд, чиито мотиви ще станат известни по-късно, отваря вратата за реформа в административното правораздаване - чрез разтоварването на ВАС от стотици дела, например за уволнения на служители, които стават с акт на министър, и затова той ги разглежда като първа инстанция. \"Решението на Конституционния съд дава възможност на законодателя да извърши промени в законодателството, касаещи подсъдността на делата. При такава промяна ще се доведе до по-бързо и качествено административно правораздаване в полза на гражданите – по-кратки срокове за насрочване и разглеждане на дела, по-нисък процент висящи дела, разтоварване на ВАС и по-равномерно натоварване на административните съдилища. След промяна на съответните процесуални закони съобразно тълкувателното решение на Конституционния съд част от актовете на Министерския съвет и на останалите министри, които не са свързани с функционалната им компетентност, ще могат да бъдат обжалвани на първа инстанция пред административните съдилища\", казва председателят на ВАС Георги Чолаков, цитиран в прессъобщение от съда.", "date": "2018.04.23", "title": "Конституционният съд: Върховният административен съд трябва да гледа актовете на кабинета"}
{"url": "https://www.dnevnik.bg/sport/2018/04/23/3167915_sustezatel_pochina_sled_kato_kolabira_po_vreme_na/", "text": "Англичанинът Мат Кембъл е починал, след като колабира по време на Лондонския маратон в неделя. 29-годишният готвач е издъхнал в болницата, в която беше приет след инцидента, съобщиха организаторите на състезанието в понеделник. Кембъл се свлече на земята на 36-ия от 42-ата километра. След като му беше оказана спешна помощ на място, той беше откаран в болница. Само два дни преди състезанието в Лондон той е завършил успешно маратона на Голям Манчестър за под три часа. Кембъл, който е професионален готвач и миналата година стигна до полуфиналите на британския \"Мастършеф\", е участвал в Лондонския маратон в памет на своя баща, който е починал преди две години. Участието му имаше и благотворителна цел - за подпомагане на фондацията The Brathay Trust. \"Всички замесени в организацията на Лондонския маратон изказват своите искрени съболезнования към семейството и приятелите на Мат. Точната причина за смъртта ще бъде установена след медицинската аутопсия\", се казва в съобщението на организаторите.", "date": "2018.04.23", "title": "Състезател почина, след като колабира по време на маратона в Лондон"}
{"url": "https://www.dnevnik.bg/politika/2018/04/23/3167929_demokratichna_bulgariia_iska_ogranichavane_na/", "text": "Обединението \"Демократична България\" изпрати на председателя на Народното събрание Цвета Караянчева и всички парламентарни групи предложения за промени в закона за хазарта. Поводът - действащият закон създава общи правни положения в режима на организиране на игри на случайността, като задава рестриктивен контрол преимуществено върху казината и игралните зали без оглед на новите тенденции в лотарийните игри и моментите печалби и същевременно либерализира хазартните игри от ново поколение, което налага необходимостта на прецизиране текстовете на закона. Изготвянето на предложенията е продиктувано от нарастващите тенденции за навлизане на дигитални възможности за трансгранични и вътрешни залагания през интернет, мобилен телефон и телевизия, включително и онлайн лотарии и игри от разстояние, съобщиха от \"Демократична България\". От обединението посочват, че предложените промени се основават на съобразяване със съществени и обективни причини като процента пристрастени към този тип игри на късмета, както и на стремежа да се стандартизират критериите, за да се осигури равенство на всички участници пред закона. Те целят да хармонизират критериите за организиране и разпространение на хазарта без оглед конкретния вид игра. Към момента особени изисквания за разпространение на хазартни игри се наблюдава само при ситуиране и отстояние от училища и домове за деца, което на практика протектира разпространението на лотарийни билети и моменти игри без оглед важността за улеснен достъп от беззащитни обществени групи, посочват от обединението. Сходна промяна се въвежда и при разпространението на територията на и в близост до площи публична и общинска собственост, както и лечебни заведения. Промените целят да хармонизират критериите за организиране и разпространение на хазарта без оглед конкретния вид игра. Друга част от предложенията е насочена към  ограничаване на рекламата на хазартни игри, като се цели дейността да се третира наравно с рекламата на тютюневи изделия и спиртни напитки . Императивната забрана за реклама на хазартни игри ще уеднакви регулацията с европейската в тази посока и ще даде оптимално рестриктивен достъп за промотиране и разпространение чрез масовите средства за осведомяване. Проектът предвижда въвеждането на мандатност на членовете на комисията и ще повиши общественото доверие в регулатора и неговата безпристрастност. Предвижда се пропорционалност на вноските за социално отговорно поведение на организаторите на хазартни игри, която е в процентно съотношение с печалбата от тяхната дейност, които са насочени към борба и превенция на зависимостите. Предложени са разпоредби, които да приведат в действие неработещата сега норма част от държавните такси, събирани от организаторите на хазартни игри, да се привеждат в Национален фонд \"Култура\" и да се ползват за култура, съобщиха от \"Демократична България\". Оттам посочват, че следва да се вземе предвид и обстоятелството, че по отношение на държавно предприятие \"Българския спортен тотализатор\" са приложими нормативни ограничения – то разпределя печалба в полза на принципала си – Министерството на младежта и спорта. \"Въпросното отчисление при частните дружества не е регулирано нормативно, от което следва, че те могат да си позволят и да връщат по-голям процент от сумата на залозите като печалби на играещите, и да инвестират повече в реклама и маркетинг. Това създава неравнопоставеност в организаторите на хазартни игри, която може да бъде преодоляна чрез запазване на частната инициатива, наред с която се въвеждат рестриктивни мерки за лиценз, контрол и разпространение на хазартните услуги\", се посочва в съобщението на \"Демократична България\".", "date": "2018.04.23", "title": "\"Демократична България\" иска ограничаване на рекламата на хазартни игри"}
{"url": "https://www.dnevnik.bg/skorost/2018/04/23/3167939_ideiata_za_masovo_pokrivane_na_putishtata_s_kameri/", "text": "Постъпленията във фонда за пътна безопасност, в който влизат половината от сумите от налаганите санкции от пътната полиция, са 60 млн. лева и се обмисля с част от тях да се закупят камери за секторен контрол по магистралите. Това каза председателят на парламентарната група на ГЕРБ и бивш министър на вътрешните работи Цветан Цветанов по време на обсъждането на новите три закона, които заменят сегашният Закон за движение по пътищата. Идеята е да се засича средната скорост на превозните средства между две точки и така да се засичат превишенията на скоростта. Такава система за засичане и глобяване в България има само на едно място - на третия тунел на магистрала \"Люлин\". Тя регистрира около 200 нарушения на ден, като около 150 са за скоростните режими, а останалите за липса на задължителната застраховка \"Гражданска отговорност\". По света това е широко срещана практика за контрол, която дисциплинира водачите във Франция и Италия например. Според него, ако се използват камерите на преброителните пунктове, които са изградени от Министерството на регионалното развитие и благоустройството, стойността на проекта ще се намали значително. Цветанов посочи, че ще се мисли и върху вариант да се даде възможност местните власти да получават сумите от глоби, които са наложени с монтирани от тях камери за контрол. Крайната цел на нововъведенията била да стане като на Запад - пътният полицай да не се вижда на пътя, а глобите да идват от камерите. По повод появили се по време на дискусията предложения пари от фонда да се дават и за обезопасяване на пътищата бившият вътрешен министър посочи, че за това бюджет има пътната агенция. Според Цветанов обаче средства от фонда ще се дават за обучение за децата и информационни кампании. Ако се приеме текст в закона, полицаите ще санкционират и за неспазване на дистанция Ако се приемат текстовете в  проекта за Закон за движение по пътищата , които въвеждат задължителна дистанция между пътните превозни средства, Пътната полиция ще поиска снабдяване с технически средства, с които да я измерва, за да налага и санкции, каза след дискусията началникът на службата комисар Бойко Рановски. В проекта за закон е записано, че минималната дистанция на път извън населено място е 40 метра, на скоростен път е 60 метра, а на магистрала 70 метра. В сегашния закон преценката за дистанцията е оставена на водача, поясни Рановски.", "date": "2018.04.23", "title": "Идеята за масово покриване на пътищата с камери отново излиза на дневен ред"}
{"url": "https://www.dnevnik.bg/video/novinite_na_bnt/2018/04/23/3167937_video_drugite_novini/", "text": "Световен ден на книгите и авторското право Започва строежът на нов корпус на НХА Нова система за пощенски доставки с дрон Пролетният панаир на книгата излиза от НДК 100 снимачни дни за новите аватарски истории Трето кралско бебе", "date": "2018.04.23", "title": "Видео: Другите новини"}
{"url": "https://www.dnevnik.bg/skorost/2018/04/23/3167950_ideiata_za_zaduljitelni_kaski_i_jiletki_za/", "text": "Записаното в проекта за нов закон за движение по пътищата задължително носене на каска и светлоотразителна жилетка от велосипедистите е безумие, каза днес Радостина Петрова от сдружение \"Велоеволюция\" на обществено обсъждане по новите пътни закони. Според нея такова задължение няма в нито една европейска държава. \"Там, където това е въведено, в Австралия например, се наблюдава намаляване на случаите на травми на главата при велосипедистите, но реално инцидентите с тях и жертвите се увеличават. Обяснението, е че шофьорите инстинктивно ги приемат за по-защитени и не са толкова внимателни\". обясни Петрова. Тя допълни, че въвеждането на такова изискване ще убие още в зародиш идеите за изграждане от системи за велосипеди под наем в страната. Като пропуск в закона Петрова посочи и въвеждането на задължителна възраст от 14 години за велосипедистите, за да имат право да карат по пътното платно. Тя посочи, че според виенската конвенция минималната възраст е 12 години. Представителят на \"Велоеволюция\" изтъкна, че е предвидена регистрация в пътната полиция на велосипедите с двигател, но не е посочено дали става дума само за тези с такъв с вътрешно горене или и за колелетата с електрически мотор, които стават все по-популярни. Радостина Петрова приветства въвеждането на глоба за паркиране на велоалея, но уточни, че в нито един от трите закона не е регламентирано какво представлява тя.", "date": "2018.04.23", "title": "Идеята за задължителни каски и жилетки за велосипедистите е безумна, смятат от \"Велоеволюция\""}
{"url": "https://www.dnevnik.bg/evropa/2018/04/23/3167938_evrokomisiiata_ne_se_otkazva_ot_natiska_sreshtu/", "text": "Еврокомисарят по правосъдието Вера Йоурова заяви, че ще посети Малта в следващите седмици, за да провери мерките на страната срещу прането на пари, както и как върви разследването на убийството на разследващия журналист Дафне Каруана Галиция, предаде \"Ройтерс\". Визитата й ще засили натиска върху Малта, след като миналата година в резолюция Европейският парламент изрази \"сериозно безпокойство\" за политическата независимост и прането на пари на острова. Резолюцията бе приета, след като малтийският журналист Дафне Галиция, която водеше кампания срещу корупцията,  бе убита с кола бомба . Йоурова заяви, че планира да посети Малта до юни, за да обсъди \"няколко\" отворени въпроса с властите. Решението й идва, след като група местни и международни медийни групи, включително \"Ройтерс\", започнаха да работят по разкритията на Каруана Галиция  по инициатива , наречена \"Проектът Дафне\". Малта заедно с още няколко държави от ЕС е изправена пред наказателна процедура заради забавяне в приемането на новите европейски правила срещу прането на пари. Йоурова каза, че иска да повдигне този въпрос по време на предстоящата й визита. Досега трима души са обвинени за изпълнението на убийството, но полицията все още не е разкрила кой го е поръчал. Йоурова посочи още, че ще обсъди  малтийската програма за продажба на гражданство  на богати индивиди. Заместник-председателят на Европейската комисия Франс Тимерманс подчерта, че паспортите на ЕС могат да се продават само на хора, които имат ясна \"доказуема\" връзка със страна от ЕС. Тимерманс заяви, че няма да остане необърнат камък в търсенето на поръчителя на убийството в Малта на разследващия журналист Дафне Галиция, предаде БТА. Ще вземем предвид всички новооткрити факти, добави той по повод предприетото разследване на журналисти от целия свят, които се позовават на уликите, установени приживе от Галиция. Ще вземем необходимите мерки, независимо до кого ни отведат фактите - властите или финансови организации, добави той. Трябва да бъде установено не само кой е подготвил и задействал взрива, а и кой го е поръчал, посочи Тимерманс.", "date": "2018.04.23", "title": "Еврокомисията не се отказва от натиска срещу прането на пари в Малта"}
{"url": "https://www.dnevnik.bg/sport/2018/04/23/3167930_kazusut_s_kris_frum_shte_bude_razreshen_predi_tur_dyo/", "text": "Казусът с положителната допинг проба на Крис Фрум  ще бъде разрешен преди началото на \"Тур дьо Франс\", заяви директорът на най-престижното колоездачно състезание Кристиан Прюдом. Той обяви, че е получил уверение от президента на Международния колоездачен съюз (UCI) Давид Лапартиен. Фрум, който спечели \"Тур дьо Франс\" четири пъти в последните пет години,  даде положителна проба за салбутамол  по време на испанската  \"Вуелта\"  през септември. Той беше хванат с двойно по-голямо от позволеното количество. Въпреки че в момента тече разследване, 32-годишният британец от кенийски произход участва в състезания, а Световната антидопингова агенция (WADA) и Международният колоездачен съюз (UCI) очакват  решение на Антидопинговия трибунал . \"Още от декември повтарям, че се нуждаем от бързо решение. Изявленията на президента на UCI дават индикация, че със сигурност ще имаме отговор преди началото на \"Тур дьо Франс\", каза Прюдом, цитиран от \"Евроспорт\". Въпреки призивите случаят да бъде разрешен  преди първата голяма многоетапна обиколка - \"Джиро д'Италия\", това няма са се случи. Лидерът на \"Скай\" ще участва в надпреварата, без да е ясно дали резултатът му няма да бъде анулиран след това. Така може да се стигне до повторения на ситуацията с Алберто Контадор от 2011 г. Тогава испанецът спечели Джирото, но впоследствие му беше наложено двегодишно наказание със задна дата и победата му беше отнета. \"Президентът на UCI каза, че определено няма да имаме решение преди Джирото, но със сигурност ще бъде взето такова преди Тура. Трябва да имаме отговор\", допълни Прюдом. Според Press Association организаторът на Тура - ASO,  може да откаже да включи Фрум в стартовия списък , ако случаят му не е решен до началото на състезанието на 7 юли. От изданието цитират два независими източника, които \"са на високи позиции в йерархията\".", "date": "2018.04.23", "title": "Казусът с Крис Фрум ще бъде разрешен преди \"Тур дьо Франс\""}
{"url": "https://www.dnevnik.bg/evropa/2018/04/23/3167952_evrokomisiiata_moje_da_otkazva_da_udovletvori/", "text": "Европейската комисия не е длъжна да предложи закон след успешна обществена петиция, реши Съдът на Европейския съюз по случай с активисти срещу абортите предаде \"Ройтерс\". Според съда гражданите на ЕС могат да поканят Еврокомисията да предложи европейски закон, ако т.нар. гражданска инициатива събере 1 милион подписа от най-малко една четвърт от държавите членки, но тази покана не е задължаваща. \"Обратното тълкуване би лишило комисията от всякаква преценка в упражняването на правомощията й на законодателна инициатива след европейска гражданска инициатива\", заяви съдът. Случаят бе внесен от група активисти срещу абортите, които поискаха Еврокомисията да забрани дейностите, водещи до унищожаване на човешки ембриони, например изследвания, и всяко пряко или непряко финансиране на аборти. Въпреки че инициативата събра необходимите подписи, Еврокомисията заяви през 2014 г., че няма да предприеме действия на основата на петицията. От хилядите проекти, финансирани по програмата на ЕС за изследвания и иновации, 16 са свързани със стволови клетки на човешки ембриони, като общият принос на ЕС е около 20 милиона евро.", "date": "2018.04.23", "title": "Еврокомисията може да отказва да удовлетвори обществени петиции, реши Съдът на ЕС"}
{"url": "https://www.dnevnik.bg/sport/2018/04/23/3167593_katarskite_aviolinii_stanaha_sponsor_na_roma_sreshtu/", "text": "Катар еъруейз\" стана спонсор на полуфиналиста в Шампионската лига \"Рома\". Двете страни не съобщиха параметрите по договора, който беше подписан в понеделник. Според близък до сделката източник на \"Ройтерс\" логото на авиокомпанията ще стои върху екипите на италианския отбор в следващите три сезона срещу 40 милиона евро. \"Рома\" обяви, че това е най-голямата сделка в историята на клуба и една от най-големите, подписвани някога от италиански клуб. Катарските авиолинии са седмият различен спонсор на екипите в 90-годишната история на \"римските вълци\". \"Щастливи сме да обявим началото на това историческо партньорство между \"Рома\" и \"Катар еъруейз\" - две големи марки с глобални амбиции\", заяви президентът на \"Рома\" Джим Палота след подписването на договора, който е до лятото на 2021 г. \"Със строежа на новия стадион, който ще започне по-късно тази година, и с отбор, който достигна до полуфиналите на Шампионската лига за пръв път от 34 години, сега е вълнуващо време да бъдеш фен на \"Рома\", каза още Палота. \"Катар еъруейз\" се активизираха на италианския пазар в последните месеци. През септември катарците купиха 40% от нискотарифната авиокомпания \"Меридиана\" и я сляха с \"Еър Италия\" в началото на тази година.", "date": "2018.04.23", "title": "Катарските авиолинии станаха спонсор на \"Рома\" срещу 40 млн. евро за три години"}
{"url": "https://www.dnevnik.bg/sviat/2018/04/23/3168017_kato_vuv_vic_-_nobelov_laureat_e_izkljuchena_ot_sujuz/", "text": "Най-новият румънски скандал звучи като един от популярните вицове на фиктивното радио Ереван от времето на комунизма. Попитали радио Ереван: вярно ли е, че партийното ръководство е дало автомобил на своя заслужил член Иван Иванович? Радиото отговорило: Да, принципно е вярно. Само че не му е даван автомобил, а му е бил отнет. По същата схема се развива в момента скандалът в румънския Съюз на писателите, избухнал около името на носителката на Нобелова награда за литература Херта Мюлер. Тя произхожда от областта Банат в Западна Румъния, от германското малцинство на банатските шваби. Мюлер придобива известност като писателка още преди да замине за Германия през 1987 година. Като част от дисидентската писателска \"Банатска група\" тя попада в полезрението на румънските тайни служби - основно заради критичните си текстове. Членство, за което тя дори не знае Първата ѝ книга - \"Низини\" - се появява през 1982 година. В Румъния тя е цензурирана. Оригиналът обаче стига по обиколни пътища до Германия, където бива публикуван - през 1984 година от издателство \"Rotbuch\". Румънският отговор навремето гласи: засилен шпионаж от \"Секуритате\", клевети и заплахи по адрес на авторката. \"Всеки, който ме критикуваше тогава, доказваше по този начин своята любов към родината\", казва Херта Мюлер години по-късно в интервю за ФАЦ. Изглежда обаче и до днес това не се е променило. Преди няколко дни Херта Мюлер, която отдавна живее в Берлин, научава, че е била изключена от Съюза на писателите в Румъния, понеже е пропуснала да си плати годишния членски внос. Същото решение е взето и за други нейни колеги и колежки, някои от които - като нея самата и като банатския ѝ колега Вилям Тоток - живеят в Германия. Малко по-късно от писателския съюз смекчават тона. Казват, че писателката е била отстранена само временно. \"Това някакъв виц ли е?\", гласи първата реакция на нобеловата лауреатка, в чието писмено становище до Дойче Веле се казва следното: \"Никога не съм знаела, че членувам в този писателски съюз. Никой никога не ме е питал дали искам да влизам в него, нито пък някой ме е информирал, че съм била приета за член - без значение с какви мотиви\". И още: Мюлер никога не е била подканвана да си плати членския внос в тази организация. Абсурден театър Още по времето, когато живее в Румъния, тя получава предложение да бъде приета в писателския съюз. Тогава обаче Херта Мюлер обвързва това с условието в съюза да бъде поканен и нейният банатски колега Вилям Тоток. И тъй като той не получава такава покана, Мюлер също решава да не стане член на съюза. Това е и последният ѝ контакт с тази организация. \"Как да нарека този абсурден театър? Шантаж както едно време? Някой решава нещо през главата ми и после хвърля вината изцяло върху мен. Това няма нищо общо с демокрацията\", посочва Херта Мюлер. Пред Дойче Веле Вилям Тоток потвърждава думите на Херта Мюлер. И все пак: как да си обясним, че двамата писатели, пък и не само те, са били членове на писателския съюз? Според Тоток, като израз на настъпилото отваряне към света, обновеният след 1989 писателски съюз е приел в редиците си и някои писатели в изгнание, без обаче по официален път да ги информира за това. Тоток, подобно на Мюлер, никога не е бил подканван да си плати членския внос. Заради избора на ново ръководство? Скандалът избухва точно преди избора на новото ръководство на писателския съюз. Старата писателска гвардия около публициста и литературен критик Николае Манолеску изведнъж - цели 28 години след промените - решава да се придържа към старите правилници. Много други членове на съюза обаче смятат това за скандално. Според тях, ръководството на съюза мисли само за своето преизбиране. Вместо да се гордее, че в редиците му е и нобеловата лауреатка, ръководството на съюза се опитва да си спечели подкрепа с помощта на една групичка писатели \"патриоти\", които все повече са обречени на забрава - само и само за да си осигури преизбирането. В социалните мрежи, но и в някои отделни публикации, скандалът отприщи популистка клеветническа кампания срещу Херта Мюлер - от лични нападки до оскверняване на получената от нея Нобелова награда. Ето само два примера от румънската преса: \"По правило еврейките са отвратителни, но дебелата Херта ги бие всичките\" и \"Нямаме нужда от нобелови лауреати, които не си плащат дълговете. Нека си стои в Германия и да не се прави на по-велика от нас!\". Точно на принципа \"който ме напада, демонстрира любов към родината\". Очевидно формулата работи и днес - 31 години след като Херта Мюлер е напуснала старата си родина Румъния. Тук обаче вицът свършва.", "date": "2018.04.23", "title": "Като във виц - нобелов лауреат е \"изключена\" от съюз на писателите"}
{"url": "https://www.dnevnik.bg/sport/2018/04/23/3168020_neftohimik_specheli_voleibolnata_titla_za_vtora/", "text": "Нефтохимик\" спечели за втора поредна година титлата при мъжете във волейболното първенство. Бургаският отбор  затвори финалната серия срещу ЦСКА  с 3:0 победи, след като се наложи и в първия мач в София с 3:1 (25:17, 23:25, 25:17, 25:20). Съставът на Найден Найденов игра много убедително и единствено във втория гейм допусна лек спад. Разпределителят Георги Братоев направи силен мач и ръководеше умело атаката на отбора, което спомогна и за това \"Нефтохимик\" да няма големи проблеми. От своя страна ЦСКА не беше на ниво. С много добри изяви се отчетоха Валентин Братоев и диагоналът Жани Желязков. Посрещачът завърши с 24 точки, а Желязков с 20. Двама от основните играчи на червените Ивайло Стефанов и Венцислав Георгиев играха под възможностите си, което се оказа решаващо. След спечелването на  Купата на България през януари , както и на Суперкупата преди това, сега \"Нефтохимик\" защити и титлата от миналата година, записвайки своеобразен требъл. За втора поредна година ЦСКА загуби на финал, като отборът на Александър Попов не успя да поднесе изненадата, след като очаквано беше считан за аутсайдер. \"Много съм доволен и това е голямо удовлетворение за мен. Искам да благодаря на момчетата за всеотдайността им. Показахме на скептично настроените, че мога да укротя Георги и Вальо Братоеви, и да играем като едно цяло\", каза треньорът Найден Найденов. Първата част започна равностойно, но ЦСКА имаше леко предимство при първата техническа пауза. Постепенно гостите от Бургас напипаха верния ритъм и започнаха да играят много по-уверено, което се оказа решаващо. Голяма роля изигра играта при мрежата, където предимството беше твърдо на страната на \"Нефтохимик\". Волейболистите на Найден Найденов направиха шест блокади срещу само една за ЦСКА. Това им позволи да вземат първата част след 25:17. ЦСКА поведе и във втората част, като имаше аванс от четири точки при първото техническо прекъсване. Втората пауза дойде при резултат 16:13 за домакините. В крайна сметка ЦСКА задържа аванса си и успя да измъкне вторият гейм с 25:23. Това стана, след като гостите от Бургас допуснаха много грешки във втората част, които се оказаха решаващи. ЦСКА не успя да използва импулса от спечеления гейм, като от самото начало на третата част \"Нефтохимик\" беше начело. И при двете технически прекъсвания бургазлии имаха аванс от три точки. С напредване на гейма разликага се увеличи, за да може гостите да се доближат на гейм от титлата след 25:17. В четвъртия гейм интрига почти нямаше, след като волейболистите на ЦСКА изглеждаха сякаш са се предали. При прекъсванията Александър Попов опитваше да ги посъбуди и да накара отбора си да покаже малко повече желание, но това не се получи. \"Нефтохимик\" се откъсна комфортно и едва в края ЦСКА намали за малко, но в крайна сметка при 25:20 финалната серия приключи. \"Каквото и да говорим фактът е, че не сме шампиони. Трябва да поздравим отбора на \"Нефтохимик\", те доминираха през цялата година – имат добра организация, един от най-големите бюджети и са събрали може би най-добрите волейболисти. Според мен ние направихме най-слабия си мач в плейофите, защото не ни се получи посрещането\", каза Александър Попов. Според него червените нямат право да кажат нищо хубаво, защото ЦСКА не е спечелил.", "date": "2018.04.23", "title": "\"Нефтохимик\" спечели волейболната титла за втора поредна година"}
{"url": "https://www.dnevnik.bg/photos/snimka_na_denia/2018/04/23/3167825_snimka_na_dena_ostrovite_na_charlz_darvin/", "text": "Островите Галапагос са едни от най-красивите територии на южноамериканската страна Еквадор. Намиращ се на над 1000 км от столицата Кито, архипелагът, известен с уникалните местни видове фауна и особено с видовете галапагоски чинки, които са един от най-известните примери за еволюцията още от времето на Чарлз Дарвин, който ги споменава в \"Произход на видовете\". Астронавтът на НАСА Рики Арнолд успя да снима островите на 13 април, като кадърът му е от заснет от 322 км височина.", "date": "2018.04.23", "title": "Снимка на деня: Островите на Чарлз Дарвин"}
{"url": "https://www.dnevnik.bg/sport/2018/04/23/3168025_cska_vuzstanovi_kiril_despodov_za_revansha_s_levski/", "text": "Един от основните футболисти на ЦСКА  Кирил Десподов  е възстановен от контузия и ще играе в реванша от полуфиналите в Купата на България срещу \"Левски\". Нападателят получи травма при  гостуването на \"Лудогорец\"  и не е играл близо 20 дни. След тренировката на червените в понеделник от клуба обявиха, че Десподов е готов и ще попадне в групата на треньора Стамен Белчев. \"Аз съм готов за реванша, а вие\", пита Десподов във видео, разпространено от клуба. Нападателят призовава публиката за сериозно присъствие на Националния стадион \"Васил Левски\". Реваншът е в сряда от 18.30 часа, а \"Левски\" има аванс от два гола, след като  спечели първата среща с 2:0 . Освен Кирил Десподов, излекуван е и Кристиян Малинов, който също може да играе.", "date": "2018.04.23", "title": "ЦСКА възстанови Кирил Десподов за реванша с \"Левски\""}
{"url": "https://www.dnevnik.bg/photos/snimka_na_denia/2018/04/23/3168029_snimka_na_denia_noviiat_chlen_na_britanskata_kralska/", "text": "Британският принц Уилям и съпругата му Кейт Мидълтън показаха новия член на семейството. Това е третото дете на херцогинята на Кеймбридж и престолонаследника. Момченцето се роди днес в лондонската болница \"Сейнт Мери\".", "date": "2018.04.23", "title": "Снимка на деня: Новият член на британската кралска фамилия"}
{"url": "https://www.dnevnik.bg/sviat/2018/04/23/3168031_mikrobus_se_zabi_v_peshehodci_v_toronto_ima_raneni/", "text": "Микробус се вряза в пешеходци на оживено кръстовище в северната част на Торонто, Канада, съобщи канадската полиция в \"Туитър\". Загиналите са девет души, а ранените - 16, обявиха служителите на реда в Торонто. Преди това Би Би Си и \"Ройтерс\" цитираха очевидци, според които на мястото на инцидента има и загинали, но това се потвърди едва след няколко часа. Според болницата \"Сънибрук\" в Торонто петима от пострадалите са в критично състояние, а двама - в сериозно. Полицията добавя , че по първоначална информация бял микробус се е качил на тротоара и преминал през него с висока скорост. \"Ройтерс\" съобщава, че шофьорът, опитал да избяга, е задържан. Полицията по-късно обясни, че местопрестъплението, където се води разследването, е по протежение на 2 км от \"Йънг стрийт\" - най-дългата улица в Канада. \"Без спекулации\" Причината за инцидента, около 17:30 ч. местно (20:30 ч. българско) време все още не е известна. За Си Ен Ен свидетел, представил се с името Али, каза, че шофьорът е тръгнал по тротоара умишлено. \"Този човек го правеше нарочно, убиваше всички. Продължи... Удряше хората един след друг.\" Друг свидетел не е съгласен - по думите му човекът зад волана е натискал клаксона, за да предупреди пешеходците. Министърът на обществената безопасност Ралф Гудейл призова да се \"избягват спекулации\", докато полицията разследва случилото се. Недалеч от Г-7 На няколко десетки километра южно от кръстовището, в ценъра на града, два часа по-рано започна среща на външните министри от групата на Г-7. \"Все още събираме информация и щом можем, ще споделим повече информация с канадците,\" каза пред репортери премиерът Джъстин Трюдо, цитиран от Би Би Си. По думите на министър Гудейл няма данни за пряка заплаха за срещата на министрите. Последният по-сериозен подобен инцидент беше  в германския град Мюнстер  в началото на месеца. Въпреки големия брой ранени  властите изключиха  да става въпрос за терористична атака.", "date": "2018.04.23", "title": "Микробус се вряза в пешеходци в Торонто, най-малко 9 души загинаха"}
{"url": "https://www.dnevnik.bg/sport/2018/04/23/3167945_niko_rozberg_suzdade_akademiia_za_mladi_piloti/", "text": "Световният шампион във Формула 1 за 2016 г. Нико Розберг създаде академия за развитие на млади пилоти. Целта на програмата е \"откриването и подкрепянето на нови таланти в моторните спортове, обяви германецът, който прекрати кариерата си след спечелването на титлата в най-популярната автомобилна надпревара. Розберг стартира академията с двама състезатели по картинг - 13-годишния британец Тайлър Барнард и 18-годишния италианец Лоренцо Трависануто. \"Нямаме търпение да влезем заедно в света на картинга\", заяви бившият пилот на \"Мерцедес\". Академията на Розберг е създадена с подкрепата на един от главните спонсори на \"Мерцедес\" - националната петролна компания на Малайзия \"Петронас\". Партньор на германеца в новия му проект е неговият бивш ментор Дино Киеза. Киеза ръководеше отбора по картинг на \"Мерцедес-Бенц-Макларън\", когато в него се състезаваха Розберг и Люис Хамилтън. \"Дино е най-добрият в света на картинга. Вярвам, че в представянето на болидите на (притежаваната от Киеза) Kart Republic Chassis, които ще използваме\", каза световният шампион във Формула 1 за 2016 г. \"Той беше мой шеф през всичките ми години в международния картинг. Най-успешната ми година (2000-01) беше когато бяхме съотборници с Люис в отбора на МБМ и Дино ни изведе до огромни успехи\", допълни Розберг. Киеза изрази уверено, че с Розберг ще са добър екип, който да подкрепя младите таланти. \"В днешно време развитието на пилотите не е се изразява само във въртене на волана. То е много повече от това. Говорим за инженеринг, за маркетинг, за медии\", допълни той. По-рано този месец  Розберг стана акционер  в световния шампионат за електромобили - Формула Е. През този сезон германецът  замени Ники Лауда като коментатор на Формула 1 за RTL.", "date": "2018.04.23", "title": "Нико Розберг създаде академия за млади пилоти"}
{"url": "https://www.dnevnik.bg/bulgaria/2018/04/23/3168032_samo_za_mesec_mvr_e_izzelo_720_orujiia_s_iztekli/", "text": "МВР е иззело за месец 720 оръжия с изтекли разрешителни. От тях 364 са пистолети, а останалите 356 са оръжия за ловни цели, съобщава Нова телевизия, но не уточнява за кой месец е статистиката. Така средно на ден служителите в служба \"Контрол над общоопасните средства\" (КОС) изземат по 24 оръжия с изтекли разрешителни. Общият брой на регистрираните оръжия в България е около 360 хиляди. Над 100 хил. са пистолетите. Въоръжените българи са над 210 хиляди, като повечето от тях са ловци. За контрола на всички оръжия в страната отговарят 315 служители. Всяко разрешително за оръжие се нанасят в електронния регистър, уточняват експерти от КОС.", "date": "2018.04.23", "title": "Само за месец МВР е иззело 720 оръжия с изтекли разрешителни"}
{"url": "https://www.dnevnik.bg/bulgaria/2018/04/23/3168034_spored_evrokomisar_ne_e_vuzmojno_da_ima_edinna/", "text": "Не е лесно да се изгради обща регулаторна рамка за качеството на храните. Безопасността на храната обаче е гарантирана навсякъде. Това заяви еврокомисарят по здравеопазване и храни Витенис Андриукайтис след края на неформалното заседание на министрите по здравеопазване на Европейския съюз, съобщава БТА. Той допълни, че всички са против вариантите Европа да се движи на две или повече скорости по отношение на качеството на храната. По думите му гражданите трябва да са равнопоставени и никой да не страда от по-лошо качество на храната в родината си. \"В рамките на обща селскостопанска политика може да бъдат стимулирани производителите, но не е възможно да имаме единен универсален инструмент\", допълни еврокомисарят и уточни, че обща методология може да помогне за уеднаквяване на стандартите. Министърът на здравеопазването Кирил Ананиев каза, че няма да бъде позволено българските граждани да се хранят с по-нискокачествена храна в сравнение с тази в западните държави. Освен въпроса за здравословното хранене на децата по време на заседанието е била обсъждана и темата за достъпа до лекарства. Според Андриукайтис трябва да се осигури равен достъп в социалните системи и да бъдат предпазени гражданите от недостиг на лекарства.", "date": "2018.04.23", "title": "Според еврокомисар не е възможно да има единна универсална рамка за качеството на храните"}
{"url": "https://www.dnevnik.bg/sport/2018/04/23/3168033_i_shon_murfi_otpadna_oshte_v_purviia_krug_na/", "text": "Финалистът от UK Championship Шон Мърфи  отпадна още в първия кръг на световното първенство по снукър. 35-годишният англичанин, който заема осмото място в световната ранглиста, допусна драматична загуба с 9:10 фрейма срещу уелския квалификант Джейми Джоунс. Мърфи имаше аванс от 8:5, но допусна шокиращ обрат и за втори път в последните три години отпада още на старта в \"Крусибъл\". Миналогодишният турнир също беше разочароващ за световния шампион от 2005 г., който тогава беше елиминиран във втория кръг. Джоунс, за когото това е едва трето участие в \"Крусибъл\", се превръща в черна котка за Мърфи. Преди шест години уелсецът отново отстрани англичанина в първия кръг, като за него това беше дебютен мач на световно първенство. Отпадането на Мърфи е втората голяма изненада от началото на турнира. В събота шампионът в \"Крусибъл\" за 2014, 2016 и 2017 г.  Марк Селби допусна неочаквано тежка загуба  с 4:10 фрейма срещу ветерана Джо Пери. Мърфи започна силно мача с Джоунс, въпреки че загуби първия фрейм. Световният шампион за 2005 г. спечели четири поредни партии, като в третата записа най-голямата серия от началото на турнира - 137 точки. Повратен момент в първата сесия се оказа фрейм №6, който Мърфи загуби въпреки брейк от 58 точки. След това финалистът от UK Championship поведе с 5:2, но Джоунс стопи изоставането си след серии от 94 и 114 точки. Уелсецът стартира отлично и втората сесия, като направи брейк от 67 точки и изравни резултата. Мърфи отговори със серия от три поредни фрейма, в които записа 59, 102 и 101 точки, за да вземе солиден аванс от 8:5 преди почивката. Джоунс обаче не се предаде и отново съумя да стигне до равенство при 8:8. Мърфи измъкна завързания фрейм №17 и се доближи на един от победата при 9:8. 30-годишният уелсец отново изравни след най-високата си серия в мача - 124 точки, след което взе рано надмощие в решаващия 19-и фрейм и довърши зрелищния обрат. Във втория кръг Джоунс ще се изправи срещу един от най-прогресиращите играчи в последните сезони - Кайрън Уилсън. 26-годишният англичанин, който е поставен под №9, премина ударно през първия кръг след победа с 10:3 срещу двукратния финалист в \"Крусибъл\" Матю Стивънс. Победителят от двубоя между Джоунс и Уилсън ще спори за място на полуфиналите с Джо Пери или шампиона от \"Мастърс\" Марк Алън, който стартира турнира с убедителен успех с 10:5 срещу Лиъм Хайфилд. Още един двубой от втория кръг вече е известен. Петкратният световен шампион Рони О'Съливан, който  потегли с труден обрат срещу Стивън Магуайър , ще играе с Али Картър, срещу когото спечели два от трофеите си в \"Крусибъл\" - през 2008 и 2012 г. Другият известен осминафиналист е китаецът Хаотян Лю. 20-годишният дебютант на световно първенство очаква победителя от мача между Бари Хоукинс и Стюарт Карингтън.", "date": "2018.04.23", "title": "И Шон Мърфи отпадна още в първия кръг на световното по снукър"}
{"url": "https://www.dnevnik.bg/photos/2018/04/23/3167552_fotogaleriia_svetovnite_snimki_na_denia_-_23_april/", "text": "Кадър от традиционния Лондонски маратон, Великобритания.", "date": "2018.04.23", "title": "Фотогалерия: Световните снимки на деня - 23 април 2018 г."}
{"url": "https://www.dnevnik.bg/evropa/2018/04/24/3167616_angela_pochti_sama_vkushti/", "text": "Унгария Унгария вече от години не е сред близките партньори на канцлера. Унгарският премиер Виктор Орбан е един от най-отявлените критици на миграционната ѝ политика. Той е лидерът на онези държави от Централна и Източна Европа, които се противопоставят на исканото от Меркел  преразпределяне на бежанците . Орбан желае една етнически хомогенна Унгария и повече власт за националните държави вместо за Брюксел. Ангела Меркел го поздрави за преизбирането му, но това беше чисто протоколно. Партията на Орбан \"Фидес\" е член на фракцията на Европейската народна партия в европарламента, но между Меркел и Орбан съществуват огромни идеологически различия. Затова Ангела Меркел е наясно, че Виктор Орбан няма да бъде неин съюзник в следващите години. Испания Съвсем друг е случаят с Испания. Страната, управлявана от консерватора Мариано Рахой, беше един от най-близките европейски съюзници на Германия. Освен това Испания е една от малкото европейски държави без някаква значима дяснопопулистка партия. Но решението на германски съд  да освободи сепаратисткия лидер Карлес Пучдемон  натовари двустранните отношения. Все пак доверието между двамата правителствени ръководители по отношение на Каталуня не е накърнено. Ангела Меркел винаги е подчертавала, че отхвърля независимостта на Каталуня. Италия Ангела Меркел поддържаше много добри отношения с лявоцентристкия премиер Джентилони и го смяташе за реформатор и европеец. Но след изборите през март ситуацията в Италия се промени изцяло. Партията на Джентилони загуби изборите и на власт дойдоха  евроскептици и десни популисти  - от движението \"Пет звезди\" и от \"Северна лига\". Те веднага дадоха да се разбере, че не ги интересуват стабилизационните критерии на ЕС, въпреки че Италия е затънала до гуша в дългове. Макар и да не е ясно какво точно правителство ще бъде съставено в Италия, Рим ще бъде труден партньор за канцлера Меркел. Австрия От декември в Австрия управлява консерваторът Себастиан Курц в коалиция с дяснопопулистката \"Партия на свободата\". Тя не прокламира повече излизането на Австрия от ЕС, но си остава евроскептична. Австрийската коалиция ще се противопоставя на всички опити да се отпускат повече влияние и пари на Брюксел. От друга страна, Австрия остава надежден партньор на Германия в стабилизационната политика. Виена обаче  е против миграционната политика  на канцлера Меркел. Още като външен министър Себастиан Курц спомогна за затварянето на т.нар. балкански маршрут. Освен страните от Вишеградската четворка никой друг европейски политик не води толкова твърда антимиграционна политика, както Курц. Ангела Меркел трудно ще постигне компромиси с него по този въпрос. Великобритания Ангела Меркел изрази огромно съжаление от решението на британците да напуснат ЕС. Прагматизъм вместо идеология, откритост вместо капсулиране, стабилна икономика вместо трупане на дългове. Тези основни принципи са близки на Ангела Меркел и на Християндемократическия съюз. Великобритания, която е втората по големина икономика в ЕС, вторият по големина донор в Общността и ядрена сила с право на вето в Съвета за сигурност на ООН, беше един от най-силните съюзници на канцлера. И след Брекзит Великобритания ще си остане добър партньор на Германия. Загубата за европейската политика обаче ще е голяма. Холандия и другите държави от Севера Холандия по традиция е един от най-важните съюзници на Германия. Винаги, когато е ставало дума за отворени пазари, свободна търговия, конкуренция или за стабилни държавни бюджети, холандското правителство е стояло на страната на Берлин. Датчаните, шведите, ирландците и балтийците мислят по същия начин. Поне в това отношение те са естествени съюзници на канцлера. Всички те обаче са загрижени за новия курс на германската европейска политика. Този курс на канцлера предвижда увеличаване на европейския бюджет. Ако ли пък се наложат вижданията на френския президент Макрон,  еврозоната ще получи собствен бюджет  и общ европейски финансов министър. Всички северни страни отказват категорично да прехвърлят тези компетенции на Брюксел. Те се опасяват, че ще трябва да плащат за неразумната икономическа политика на другите. През март осемте северни държави дори излязоха със съвместна декларация по този въпрос и Ангела Меркел не може да я игнорира. Франция И под управлението на Еманюел Макрон Франция остава неразделен партньор на Германия. Така поне федералното правителство и Елисейският дворец представят нещата. Голяма част от германските политици смятат, че Макрон е последната надежда за спасяването на Европа. Изненадващата му победа преди по-малко от година срещу Марин льо Пен предизвика всеобща вълна на облекчение в Берлин. Макрон минава за носител на надежда за нов европейски подем. Това дори е вписано в германския коалиционен договор. Но Макрон все още очаква ясен отговор от Берлин на своите реформаторски идеи за еврозоната. В Берлин пък растат съмненията, че всъщност става дума за прехвърляне на финансовото бреме върху гърба на германските данъкоплатци. Еманюел Макрон е под засилен натиск и в самата Франция.  Последните стачки  показват колко силна е съпротивата срещу неговата програма за либерализиране. А след една година  предстоят избори за европарламент . Съществуват опасения, че в него могат да влязат нови представители на дяснопопулистки и евроскептични партии. Остава много малко време за постигането на успех, който да убеди гражданите в истинската стойност на ЕС. Независимо от всички различия Меркел и Макрон са единни в желанието си да работят за издигането на Европа. За да го постигнат, те са зависими един от друг, и то повече от всякога.", "date": "2018.04.23", "title": "Ангела (почти) сама вкъщи"}
